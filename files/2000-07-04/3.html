---
date: '2000-07-04'
id: D3F2
page: 10
number: 129
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 24 de maio de 2000, da Delegación Provincial de Ourense, pola
  que se dispón a inscrición e a publicación, no Diario Oficial de Galicia, do
  convenio colectivo dos fabricantes de mobles de Ourense e rectificación do seu
  escrito.
range: Resolución
url: 'https://www.xunta.gal/dog/Publicados/2000/20000704/AnuncioD3F2_gl.html'
---
<p>Visto o texto do convenio colectivo de fabricantes de mobles de Ourense (código convenio nº 3200185) e escrito de rectificación, con entrada nesta delegación provincial o día 4-4-2000, subscrito pola parte económica polas Asociacións de Fabricantes de Mobles e Fabricantes de Mobles de Cociña de Ourense, e, da parte social, polas centrais sindicais UGT, CC.OO e CIG, o día 27-3-2000, e, de conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo.</p>
<p>Esta delegación provincial</p>
<p>ACORDA:</p>
<p>Primeiro.-Ordena-las súa inscrición no libro de rexistro de convenios colectivos de traballo, existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Unidade de Mediación, Arbitraxe e Conciliación desta delegación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Ourense, 24 de maio de 2000.</p>
<p>José Lage Lage</p>
<p>Delegado provincial de Ourense</p>
<p>Convenio colectivo de fabricantes de mobles 2000</p>
<p>Artigo 1º.</p>
<p>De conformidade co Estatuto dos traballadores, este convenio afectará a tódolos traballadores do sector de fabricantes de mobles non excluídos expresamente por este e dentro do ámbito das empresas radicadas en Ourense e provincia ou que no futuro se establezan, dedicadas á ebanistería, carpintería e tapicería.</p>
<p>Quedan excluídos do presente convenio:</p>
<p>O persoal de alta dirección ou alto consello e os socios de empresas que revistan a forma xurídica de sociedade.</p>
<p>Artigo 2º.-Ámbito temporal.</p>
<p>O presente convenio terá unha duración dun ano; entrará en vigor o 1 de xaneiro de 2000 e rematará o 31 de decembro de 2000, aínda que os seus efectos económicos se retrotraerán ó 1 de xaneiro de 2000,</p>
<p>manténdose a súa vixencia en canto ós seus efectos normativos ata o ano 2001 mentres non se negocie outro que o substitúa. O convenio denunciarase con tres meses de antelación á finalización da vixencia. A forma de denuncia será por medio de comunicación dunha parte á outra, na que se fará consta-la pretensión de denuncia-lo convenio, a representación que posúe para negociar, así como as materias que se van negociar.</p>
<p>Artigo 3º.-Compensación e absorción.</p>
<p>As melloras resultantes deste convenio serán absorbidas ata onde chegue o cómputo anual con aqueloutras condicións que puidesen establecerse por disposición legal, salvo cando expresamente se pacte o contrario.</p>
<p>Artigo 4º.-Xornada laboral.</p>
<p>1. A duración da xornada anual de traballo efectivo no presente convenio colectivo será no ano 2000 de 1.780 horas.</p>
<p>2. Esta xornada considérase de traballo efectivo e desenvolverase de luns a venres.</p>
<p>Artigo 5º.-Vacacións.</p>
<p>O tempo anual de vacacións será de trinta días naturais a salario real ou a parte proporcional que corresponda no caso de levar traballando o ano requirido para o desfrute pleno deste dereito.</p>
<p>O total de días anuais de vacacións repartiranse para os efectos de desfrute con carácter xeral da seguinte forma: 15 días seguidos para desfrutar no verán.</p>
<p>O resto, para desfrutar de acordo entre traballador e empresa, atendendo de forma prioritaria ás necesidades de producción.</p>
<p>Deberá facerse público cun mínimo de dous meses a data das vacacións.</p>
<p>A retribución que se percibirá por vacacións comprenderá a media da totalidade das retribucións salariais percibidas durante o trimestre natural inmediatamente anterior á data do desfrute das vacacións a excepción das horas extraordinarias e gratificacións extraordinarias.</p>
<p>Os traballadores que cesen durante o transcurso do ano, terán dereito a que na liquidación que se lles practique no momento da baixa na empresa, se integre o importe da remuneración correspondente á parte de vacacións devengadas e non desfrutadas.</p>
<p>Pola contra, e nos cesamentos de carácter voluntario, se o traballador desfrutase das súas vacacións, a empresa poderá deducir da liquidación que se lle practique, os días de exceso desfrutados, en función do tempo de prestación de actividade laboral efectiva durante o ano.</p>
<p>Para efectos de devengo de vacacións, considerarase como tempo efectivamente traballado o correspondente á situación de incapacidade temporal, sexa cal fose a causa. Non obstante, dado que o dereito</p>
<p>ó desfrute das vacacións caduca co transcurso do ano natural, perderase este se ó vencemento deste o traballador continuase de baixa, aínda que manterá o dereito a percibi-la diferencia entre a retribución de vacacións e a prestación de incapacidade temporal de ser aquela de superior contía. O mesmo criterio se aplicará para os supostos de cesamentos por finalización de contrato.</p>
<p>En caso de baixa por accidente laboral os traballadores afectados polo presente convenio terán dereito a pospo-las súas vacacións, sinalándose un novo período que se fixará de común acordo entre a empresa e o traballador afectado.</p>
<p>Conceptos retributivos</p>
<p>Artigo 6º.-Salario.</p>
<p>As táboas retributivas para 2000 serán as que figuran no presente convenio e que é o resultado de aplica-lo 3,5% ás táboas salariais de 1999 e á que se lle engadirá, ademais, a parte correspondente á compensación por supresión da antigüidade.</p>
<p>Artigo 7º.-Antigüidade.</p>
<p>1. A partir do 30 de setembro de 1996, non se devengarán por este concepto novos dereitos quedando, por tanto, suprimido.</p>
<p>Non obstante, os traballadores que xerasen antes do 30 de setembro de 1996 novos dereitos e contías en concepto de antigüidade, manterán a cantidade consolidada na dita data. Esta contía quedará reflectida na nómina de cada traballador como complemento persoal, baixo o concepto de antigüidade consolidada, e non será absorbible nin compensable.</p>
<p>Para compensa-la perda económica que supón a desaparición deste concepto calcularase o equivalente a 8 anos (isto é segundo o criterio da antiga ordenanza laboral) un quinquenio máis tres quintas partes doutro quinquenio, das bases e porcentaxes de concepto de antigüidade de cada convenio de ámbito inferior ó presente ou, no seu defecto, das porcentaxes de ordenanza laboral.</p>
<p>A contía resultante dividirase entre cinco.</p>
<p>A contía resultante de efectua-la operación anterior será a que se adicionará ó importe anual do salario base durante os cinco primeiros anos.</p>
<p>A compensación da antigüidade para 1998, 1999, 2000 será a seguinte:</p>
<p>Peón: 1.330 pesetas mensuais.</p>
<p>Axudante: 1.448 pesetas mensuais.</p>
<p>Oficial segunda: 1.484 pesetas mensuais.</p>
<p>Oficial primeira: 1.489 pesetas mensuais.</p>
<p>Encargado: 1.525 pesetas mensuais.</p>
<p>Auxiliar admvo.: 1.448 pesetas mensuais.</p>
<p>Admvo. segunda: 1.484 pesetas mensuais.</p>
<p>Admvo. primeira: 1.489 pesetas mensuais.</p>
<p>Transcorridos os cinco anos, desaparecerán esas contías e a antigüidade quedará cos valores que tivesen o 30 de setembro de 1996, quedando así fixada no sucesivo.</p>
<p>En canto ó valor do quinquenio, será o seguinte:</p>
<p>Peón: 59.136 pesetas/ano.</p>
<p>Axudante: 64.351 pesetas/ano.</p>
<p>Oficial segunda: 65.961 pesetas/ano.</p>
<p>Oficial primeira: 66.195 pesetas/ano.</p>
<p>Encargado: 67.779 pesetas/ano.</p>
<p>Auxiliar admvo.: 64.351 pesetas/ano.</p>
<p>Admvo. de segunda: 65.961 pesetas/ano.</p>
<p>Admvo. de primeira: 66.195 pesetas/ano.</p>
<p>Artigo 8º.-Gratificacións extraordinarias.</p>
<p>As gratificacións extraordinarias de Nadal e xullo serán de 30 días de salario base máis antigüidade.</p>
<p>Considéranse gratificacións extraordinarias os complementos salariais de vencemento periódico superior ó mes.</p>
<p>Establécense dúas gratificacións extraordinarias coa denominación de paga de verán e paga de Nadal, que serán aboadas, respectivamente, antes do 30 de xuño e 20 de decembro, e se devengarán por semestres naturais, e por cada día natural en que se devengase o salario base.</p>
<p>Devengo de pagas:</p>
<p>Paga de verán: do 1 de xaneiro ó 30 de xuño.</p>
<p>Paga de Nadal: do 1 de xullo ó 31 de decembro.</p>
<p>A contía destes complementos será a que se especifique para cada un dos grupos ou niveis nas táboas deste convenio, incrementada coa antigüidade que corresponda.</p>
<p>Ó persoal que ingrese ou cese na empresa faráselle efectiva a parte proporcional das gratificacións extraordinarias conforme os criterios anteriores, no momento de realiza-la liquidación de haberes.</p>
<p>Artigo 9º.-Indemnización por desgaste de ferramentas.</p>
<p>Establécese unha indemnización por desgaste de ferramentas para aqueles traballadores ós que non lles sexa facilitada pola empresa, consistente en 39 ptas. por día efectivo de traballo para o oficial e de 20 ptas. para o axudante. A empresa determinará os casos de achega de ferramentas polo traballador.</p>
<p>Artigo 10º.-Permisos e licencias.</p>
<p>Establécese un permiso retribuído nos casos que se indica e polo tempo que se sinala:</p>
<p>Falecemento de pais, avós, fillos, netos, cónxuxe, irmáns e sogros: 3 días naturais ampliables ata 5 naturais en caso de desprazamento superior a 150 km.</p>
<p>Enfermidade grave de pais, fillos, netos, cónxuxe, irmáns e sogros: 3 días naturais, ampliables a 5 naturais en caso de desprazamento superior a 150 km.</p>
<p>En caso de hospitalización de parente ata o segundo grao de consanguinidade e afinidade, os traballadores terán dereito a 2 días naturais. Cando por tal motivo o traballador necesite facer un desprazamento para o efecto, o prazo será de 4 días.</p>
<p>Por falecemento de tíos: 1 día natural.</p>
<p>Falecemento de noras, xenros, cuñados e avós políticos: 2 días naturais ampliables ata 4 días naturais en caso de desprazamento superior a 150 km.</p>
<p>Enfermidade grave de noras, xenros, cuñados e avós políticos: 2 días naturais ampliables ata 4 naturais en caso de desprazamento superior a 150 km.</p>
<p>Nacemento de fillo ou adopción: 3 días naturais, ampliables a 5 naturais en caso de desprazamento superior a 150 km.</p>
<p>Matrimonio do traballador: 15 días naturais.</p>
<p>Cambio de domicilio habitual: 1 día laborable.</p>
<p>Deber inescusable de carácter público e persoal: o indispensable ou o que marque a norma.</p>
<p>Lactación ata nove meses: ausencia de 1 hora ou dúas fraccións de media hora, reducción da xornada en media hora.</p>
<p>Traslado (Art. 40 ET): 3 días laborables.</p>
<p>Matrimonio de fillos: 1 día natural.</p>
<p>Funcións sindicais ou de representación dos traballadores: o establecido na norma.</p>
<p>O tempo necesario para acudir ó médico presentando a xustificación correspondente.</p>
<p>Para o non previsto neste artigo, aplicarase o previsto na Lei 39/1999, do 5 de novembro, para promove-la conciliación da vida laboral e familiar.</p>
<p>Artigo 11º.-Roupa de traballo.</p>
<p>A empresa entregaralles a tódolos traballadores a roupa de seguridade a que houbese lugar, adaptada ós distintos postos de traballo. A roupa de traballo e as pezas de seguridade reporanse sempre que sexa necesario, cando o seu grao de deterioración non sexa imputable á neglixencia por parte do traballador. Esta roupa será sempre propiedade da empresa e o traballador estará obrigado á boa conservación e emprego. En calquera caso, o traballadores terán dereito a percibir dúas fundas de traballo ó ano.</p>
<p>Artigo 12º.-Axuda de custos.</p>
<p>A axuda de custo é un concepto de devengo extrasalarial de natureza indemnizatoria ou compensatoria e de carácter irregular, que ten como finalidade o resarcimento ou compensación dos gastos de manutención e aloxamento do traballador ocasionados como consecuencia da situación de desprazamento.</p>
<p>O traballador percibirá axuda de custo completa cando, como consecuencia de desprazamento, non poida pasa-la noite na súa residencia habitual. Devengarase sempre por día natural.</p>
<p>Devengarase media axuda de custo cando, como consecuencia do desprazamento o traballador afectado teña necesidade de realiza-la comida fóra da súa residencia habitual e non lle fose subministrada pola empresa, e poida pasa-la noite na citada residencia. A media axuda de custo devengarase por día efectivo de traballo.</p>
<p>As axuda de custos ou medias axudas de custos percibiranse sempre con independencia da retribución do traballador.</p>
<p>Ó persoal afectado por este convenio seranlle aboados, en caso de desprazamento fóra do seu centro de traballo habitual, os gastos ocasionados e debidamente xustificados.</p>
<p>Artigo 13.-Retribución de menores.</p>
<p>O contrato de aprendizaxe que realicen as empresas comprendidas dentro do ámbito funcional do presente convenio, terá por obxecto a formación práctica e teórica do traballador contratado. Este traballador non deberá ter ningún tipo de titulación, xa sexa superior, media, académica ou profesional relacionada co posto de traballo que vaia desempeñar.</p>
<p>O contido do contrato, ó igual que as súas posibles prórrogas deberá formalizarse por escrito, e figurará nel de modo claro, a actividade ou profesión obxecto do aprendizaxe.</p>
<p>En ningún caso se poderán realizar este tipo de contrato naquelas actividades nas que concorran circunstancias de tipo tóxico, penoso, perigoso ou nocturno. Tamén estará prohibida a realización de horas extraordinarias.</p>
<p>A idade do traballador, cun contrato destas circunstancias non poderá ser inferior a 16 anos nin superior a 22 anos.</p>
<p>A) A duración máxima será de tres anos, xa sexan alternos ou continuos, cunha ou varias empresas dentro do ámbito funcional do sector do presente convenio.</p>
<p>B) Non se poderán realizar contratos de duración inferior a 6 meses podendo prorrogar ata tres veces por períodos como mínimo de 6 meses.</p>
<p>C) Este tipo de contrato realizarase a tempo completo. O 15% do total da xornada dedicarase á formación teórica. Concretaranse no contrato as horas e días dedicados á formación. Así mesmo, especificarase o centro formativo, se é o caso, encargado do ensino teórico.</p>
<p>O ensino teórico, a ser posible, deberá ser previo á formación práctica ou alternarse con esta de forma racional.</p>
<p>No contrato deberá figura-lo nome e a categoría profesional do titor ou monitor encargado da for</p>
<p>mación práctica. O titor deberá velar pola adecuada formación do aprendiz así como de tódolos riscos profesionais.</p>
<p>O traballo efectivo que preste o traballador na empresa, deberá estar relacionado coa especialidade ou obxecto do contrato.</p>
<p>O salario que percibirá o aprendiz, será o 75%, 85% e 95% do salario do axudante ou categoría equivalente do presente convenio, durante o primeiro, segundo ou terceiro ano do contrato respectivamente.</p>
<p>No caso de cesamento na empresa, entregaráselle ó traballador un certificado referente á formación teórica e práctica adquirida, en que constará a duración desta.</p>
<p>Artigo 14º.-Vinculación á totalidade.</p>
<p>No caso de non ser autorizado pola autoridade laboral competente algún dos preceptos deste convenio, este quedará sen efecto e deberá considerarse o seu contido total.</p>
<p>Artigo 15º.-Póliza de seguros.</p>
<p>As empresas están obrigadas a concertar con primas íntegras ó seu cargo no prazo de tres meses a partir da contratación do traballador, unha póliza de seguros para a cobertura dos riscos de morte, incapacidade para a profesión habitual e incapacidade para todo tipo de traballo dos traballadores por accidente laboral incluido o in itinere, que lle garanta ó traballador accidentado ou ós seus habentes causa, no caso de morte e invalidez para todo tipo de traballo por causa fortuíta, espontánea e exterior á vontade do traballador, o percibo da indemnización seguinte:</p>
<p>2.500.000 pesetas en caso de morte.</p>
<p>3.000.000 de pesetas en caso de incapacidade permanente total para a profesión habitual.</p>
<p>3.500.000 pesetas en caso de incapacidade para todo tipo de traballo.</p>
<p>Esta compensación é compatible coa pensión ou indemnización que poida causa-lo traballador na Seguridade Social ou montepío. Non obstante, as indemnizacións a que se fai mención neste artigo non se considerarán como entrega á conta da indemnización que de se-lo caso puidesen declarar con cargo ás empresas os tribunais de xustiza, unha vez exista sentencia definitiva, sobresemento ou renuncia de accións.</p>
<p>Artigo 16º.-Situacións de incapacidade laboral.</p>
<p>Tódolos traballadores afectados por este convenio, en caso de accidente laboral, con ou sen hospitalización percibirán polo período de ILT, por conta da empresa, o cento por cento do salario desde o día 10 ata o 70, ambos inclusive. Para os supostos de enfermidade común e enfermidade profesional</p>
<p>percibirán, en caso de IT, por conta da da empresa, o cento por cento do salario desde o día 20 ó 60, ambos inclusive.</p>
<p>Artigo 17º.-Comisión paritaria.</p>
<p>Constitúese unha comisión mixta paritaria para a interpretación deste convenio, constituída polos membros asinantes do presente convenio.</p>
<p>Artigo 18º</p>
<p>No non previsto no presente convenio colectivo aplicarase o disposto no R.D. lexislativo 1/1995, do 24 de marzo, texto refundido da Lei do Estatuto dos traballadores e o convenio estatal da madeira asinado o 21 de marzo de 1996 entre as centrais sindicais UGT, CC.OO. e CONEMAC como dereito de directa aplicación para todas aquelas cuestións non recollidas no presente convenio provincial e que afectan ás empresas e traballadores do correspondente ámbito territorial.</p>
<p>Artigo 19º.-Sistema de contratación.</p>
<p>Durante a vixencia do presente convenio, a conversión en indefinidos daqueles contratos que se concertasen con carácter temporal ou por duración determinada acolleranse ó disposto na letra b), parágrafo 2º da disposición adicional primeira da Lei 63/1997, do 26 de decembro, de medidas urxentes para a mellora do mercado de traballo e o fomento da contratación indefinida, en virtude da cal os ditos contratos quedarán incluídos no réxime previsto para os contratos para o fomento da contratación indefinida.</p>
<p>Artigo 20º.-Fomento á contratación.</p>
<p>De conformidade co establecido no artigo 15.1º b) do Estatuto dos traballadores, para dar unha menor precarización no emprego que deriva do actual ciclo económico, o contrato por circunstancias do mercado, acumulación de tarefas e exceso de pedidos a que se refire o dito artigo, poderá formalizarse cunha duración mínima de seis meses e un máximo de trece meses e medio nun período de dezaoito meses. O seu réxime xurídico será equivalente ó do contrato por tempo indefinido en canto ó desfrute dos beneficios salariais, complementos, etc.</p>
<p>Este contrato sométese a un réxime específico de extinción con esixencia de aviso previo escrito con polo menos 15 días de antelación, de 12 días por ano traballado, entendéndose que a dita indemnización corresponde por finalización das prórrogas xa que, en caso de producirse a extinción por causa non imputable ó traballador, este terá dereito a percibi-la indemnización que legalmente corresponda por despedimento.</p>
<p>No suposto de non producirse a extinción á terminación do tempo máximo de duración dos tres anos, se o traballador seguise prestando os seus servicios á empresa, o contrato transformarase en indefinido.</p>
<p>Artigo 21º.-Empresas de traballo temporal.</p>
<p>Ós traballadores/as que sexan contratados a través de empresas de traballo temporal (ETT) para presta-los seus servicios nas empresas de fabricación de mobles, seralles de aplicación o presente convenio colectivo. Ó mesmo tempo, tódolos contratos que a empresa usuaria desta modalidade (a través das ETT) dará copia del ó representante sindical, se o houber.</p>
<p>Artigo 22º.-Revisións médicas.</p>
<p>As empresas afectadas polo presente convenio deberán concerta-los servicios adecuados para realizar unha revisión médica ó ano para os seus traballadores.</p>
<p>Disposición adicional</p>
<p>Primeira.-Os atrasos deste convenio serán aboados a partir dos 7 días desde a sinatura do convenio.</p>
<p>Segunda.-Co fin de adapta-lo calendario laboral anual ó presente ano 2000, fíxanse como días non laborables: 24 de xullo, 13 de outubro, 7 de decembro e a tarde do 22 de decembro, salvo acordo entre empresa e traballadores para a fixación doutros distintos.</p>
<p>Se algún dos días sinalado coincidise con festivo local pasaríase ó inmediato anterior ou posterior.</p>
<p>Os días festivos de convenio sinalados neste artigo non serán computados para efectos de vacacións.</p>
<p>Terceira.-Cláusula de revisión.</p>
<p>No caso de que o IPC previsto polo Goberno superase o 2% máis o 0,2, actualizaranse as táboas salariais e adicionaráselle este incremento, de producirse, ó que se pacte para o ano 2001.</p>
<p>Disposición derradeira</p>
<p>Faise constar que nas cantidades que se sinalan no anexo I deste convenio como salario base do convenio, xa está incluído o rateo da paga de marzo.</p>
<p>Cláusula de sumisión ó AGA</p>
<p>Dada a importancia que poida ter para a resolución pacífica dos conflictos laborais a elaboración do Acordo interprofesional galego sobre procedementos extraxudiciais de solución de conflictos colectivos de traballo AGA, asinado entre a Confederación de Empresarios de Galicia (CEG) e as centrais sindicais CC.OO., a UGT e a CIG, as partes asinantes deste convenio, durante a súa vixencia, acordan someterse ás disposicións contidas no AGA nos propios termos nos que están formuladas.</p>
<p>As partes asinantes do convenio acordan reuni-la comisión paritaria do convenio co obxecto de estudiar e efectuar un estudio en profundidade das categorías profesionais do convenio. Esta comisión paritaria reunirase no prazo máximo de tres meses desde a publicación do convenio no BOP.</p>
<p>Táboa salarial</p>
<table><tbody><tr><td></td></tr>
<tr><td></td></tr>
<tr><td>Categoría</td><td>S.B.</td><td>C.A.</td><td>Total</td></tr>
<tr><td></td></tr>
</tbody></table>
<table><tbody><tr><td>Peón</td><td>98.473 ptas.</td><td>+1.330</td><td>99.803</td></tr>
<tr><td>Axudante</td><td>107.158 ptas.</td><td>+1.448</td><td>108.606</td></tr>
<tr><td>Oficial de segunda</td><td>109.839 ptas.</td><td>+1.484</td><td>111.323</td></tr>
<tr><td>Oficial de primeira</td><td>110.228 ptas.</td><td>+1.489</td><td>111.717</td></tr>
<tr><td>Encargado</td><td>112.866 ptas.</td><td>+1.525</td><td>114.391</td></tr>
<tr><td>Auxiliar administrativo</td><td>108.655 ptas.</td><td>+1.448</td><td>110.103</td></tr>
<tr><td>Administrativo de segunda</td><td>109.839 ptas.</td><td>+1.489</td><td>111.323</td></tr>
<tr><td>Administrativo de primeira</td><td>110.228 ptas.</td><td>+1.489</td><td>111.717</td></tr>
</tbody></table>

