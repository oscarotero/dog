---
date: '2017-03-17'
id: CA01-100317-0005
page: 13199
number: 54
agency: Consellería de Facenda
section: IV. Oposicións e concursos.
title: >-
  RESOLUCIÓN do 9 de marzo de 2017, da Dirección Xeral da Función Pública, pola
  que se fan públicas as listas provisionais, reguladas no Decreto 37/2006, do 2
  de marzo, modificado polo Decreto 124/2016, do 19 de setembro, para a
  contratación temporal de persoal laboral da Xunta de Galicia de determinados
  grupos e categorías.
range: Resolución
url: >-
  https://www.xunta.gal/dog/Publicados/2017/20170317/AnuncioCA01-100317-0005_gl.html
---
<p>Por Resolución do 26 de outubro de 2016 da Dirección Xeral da Función Pública, DOG nº 207, do 31 de outubro, e de conformidade co disposto no artigo 6º do Decreto 37/2006, acordouse a apertura de determinadas listas para a incorporación de novas solicitudes para a contratación temporal de persoal laboral da Xunta de Galicia correspondente ao grupo III, categoría 014 (xefe/a de cociña), e o grupo V, categoría 001 (camareiro/a-limpador/a, axudante cociña, pasador/a de ferro-lavandeiro/a, costureiro/a, cortador/a, pasador/a de ferro, lavandeiro/a).</p>
    <p>Unha vez rematado o prazo de presentación de solicitudes foron examinadas as instancias presentadas coa finalidade de comprobar a concorrencia dos requisitos exixidos e valorar os méritos dos/das solicitantes.</p>
    <p>Concluídos os anteriores traballos e elaboradas e aprobadas as listaxes correspondentes, a Comisión Permanente na sesión que tivo lugar o 21 de febreiro do presente ano, de acordo co establecido no artigo 4 do Decreto 37/2006, acordou elevar ao titular da Dirección Xeral as listaxes provisionais de admitidos e excluídos para a súa publicación no Diario Oficial de Galicia.</p>
    <p>De conformidade co establecido no artigo 11 do Decreto 37/2006, esta dirección xeral,</p>
    <h2>RESOLVE:</h2>
    <p>Primeiro. Facer públicas as listas provisionais para o desempeño transitorio de postos reservados a persoal laboral dos grupos e categorías que se relacionan no anexo I.</p>
    <p>Segundo. As listas poderán consultarse no Servizo do Rexistro Xeral e Información da Vicepresidencia e Consellería de Presidencia, Administracións Públicas e Xustiza, no Servizo de Información dos edificios administrativos da Xunta de Galicia, nas oficinas comarcais da Xunta de Galicia e no portal web da Xunta de Galicia, www.xunta.gal, na epígrafe de Función Pública.</p>
    <p>Nas devanditas listas figura a seguinte información:</p>
    <p>– Solicitantes admitidos/as na lista con indicación da puntuación provisional resultante da aplicación do baremo establecido no artigo 9 do Decreto 37/2006.</p>
    <p>– Solicitantes excluídos/as con expresión da causa de exclusión.</p>
    <p>Terceiro. As persoas interesadas disporán dun prazo de dez días hábiles, contados a partir do día seguinte ao da publicación desta resolución no Diario Oficial de Galicia, para presentar reclamacións ante a Comisión Permanente (Dirección Xeral da Función Pública, Consellería de Facenda, Edificio Administrativo San Caetano, s/n, Santiago de Compostela).</p>
    <p>Xunto coas ditas reclamacións, achegarase, de ser o caso:</p>
    <p>– Documentación precisa para emendar a causa de exclusión.</p>
    <p>– Certificación de servizos prestados na Xunta de Galicia no mesmo grupo e categoría, segundo o modelo que figura como anexo II desta resolución. A certificación será expedida polas unidades seguintes:</p>
    <p>• Servizos centrais:</p>
    <p>Secretario/a xeral técnico/a, subdirector/a xeral ou xefes/as de servizo que teñan atribuídas funcións en materia de xestión de persoal, dependentes da secretaría xeral técnica da consellería respectiva ou do ente público instrumental onde estea a prestar servizos ou onde os prestou por última vez.</p>
    <p>• Servizos periféricos:</p>
    <p>Xefes/as territoriais ou funcionario/a responsable da área de persoal dos departamentos territoriais, directores/as provinciais ou delegados/as comarcais da consellería ou do ente público instrumental onde preste servizos ou onde os prestou por última vez.</p>
    <p>No suposto de que algunha das persoas solicitantes provisionalmente excluída non presente a documentación necesaria para emendar a causa de exclusión, quedará definitivamente excluída. </p>
    <p>Cuarto. A partir da publicación desta resolución no Diario Oficial de Galicia, tanto os/as solicitantes provisionalmente admitidos/as como os/as provisionalmente excluídos/as poderán presentar solicitude de suspensión de chamamentos de conformidade co establecido no artigo 15.2. do Decreto 37/2006.</p>
    <p>O modelo de solicitude encóntrase á disposición das persoas interesadas no portal web da Xunta de Galicia, www.xunta.gal, na epígrafe Función Pública-Listas de contratación.</p>
    <p>Unha vez transcorrido o prazo para formular alegacións, levaranse a efecto as emendas procedentes, e daráselle publicidade ás listas definitivas no Diario Oficial de Galicia.</p>
    <p>Santiago de Compostela, 9 de marzo de 2017</p>
    <footer><p>José María Barreiro Díaz<br>Director xeral da Función Pública</p></footer>

