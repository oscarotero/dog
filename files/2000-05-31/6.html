---
date: '2000-05-31'
id: AEA6
page: 8
number: 105
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 127/2000, do 19 de maio, polo que se crea o Instituto de Educación
  Secundaria de Fene, na provincia da Coruña, mediante a transformación do
  Instituto de Educación Secundaria Barallobre e do Instituto de Educación
  Secundaria O Pazo nun único centro.
range: Decreto
url: 'https://www.xunta.gal/dog/Publicados/2000/20000531/AnuncioAEA6_gl.html'
---
<p>Promulgada a Lei orgánica 1/1990, do 3 de outubro, de ordenación xeral do sistema educativo, e dictado o Real decreto 986/1991, do 14 de xuño, modificado e completado polo Real decreto 1487/1994, do 1 de xullo, polo que se aproba o calendario de aplicación da nova ordenación do sistema educativo, e o Real decreto 1004/1991, do 14 de xuño, polo que se establecen os requisitos mínimos dos centros que imparten ensinanzas de réxime xeral, procede a creación de institutos de educación secundaria que impartan as novas ensinanzas previstas na citada Lei orgánica de ordenación xeral do sistema educativo.</p>
<p>Co fin de lograr unha maior coordinación das estructuras educativas e un mellor aproveitamento dos recursos persoais e materiais da localidade de Fene onde os estudios de planificación levados a cabo aconsellan a existencia dun único instituto de educación secundaria, mediante a transformación nun único centro dos institutos Barallobre e O Pazo de maneira que no sucesivo as súas instalacións formen unha unidade funcional.</p>
<p>Por todo o exposto, por proposta do conselleiro de Educación e Ordenación Universitaria e logo de deliberación do Consello da Xunta de Galicia na súa reunión do día dezanove de maio de dous mil,</p>
<p>DISPOÑO:</p>
<p>Artigo 1º</p>
<p>Creáse o Instituto de Educación Secundaria de Fene, mediante a transformación do Instituto de Educación Secundaria Barallobre e do Instituto de Educación Secundaria O Pazo nun único centro.</p>
<p>Artigo 2º</p>
<p>Suprímese o Instituto de Educación Secundaria Barallobre.</p>
<p>Artigo 3º</p>
<p>Suprímese o Instituto de Educación Secundaria O Pazo.</p>
<p>Artigo 4º</p>
<p>A Consellería de Educación e Ordenación Universitaria adoptará as medidas necesarias para a execución deste decreto, e acordará o pertinente en relación coa integración no Instituto de Educación Secundaria de Fene do persoal dos institutos suprimidos nesa localidade.</p>
<p>Disposicións derradeiras</p>
<p>Primeira.-O Instituto de Educación Secundaria de Fene poderá acompaña-la súa denominación xenérica coa específica que aprobe a Consellería de Educación e Ordenación Universitaria, de conformidade co disposto no artigo 3 do Decreto 324/1996, do 26 de xullo, polo que se aproba o Regulamento orgánico de institutos de educación secundaria.</p>
<p>Segunda.-O claustro de profesores do novo Instituto de Educación Secundaria de Fene constituirase cos correspondentes claustros dos institutos Barallobre e O Pazo que viñan funcionando ata a data, e iniciarase o proceso de elección e constitución do consello escolar do centro e os seus restantes órganos de goberno, de conformidade co establecido no Decreto 92/1988, do 28 de abril, polo que se regulan os órganos de goberno dos centros públicos de ensino non universitario, modificado e completado polo Decreto 324/1996, do 26 de xullo, polo que se aproba o Regulamento orgánico de institutos de educación secundaria.</p>
<p>Terceira.-Este decreto producirá efectos a partir do día un de xullo do dous mil.</p>
<p>Santiago de Compostela, dezanove de maio de dous mil.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación Universitaria</p>

