---
date: '2016-12-27'
id: CA01-211216-0001
page: 55985
number: 246
agency: Consellería de Facenda
section: III. Outras disposicións.
title: >-
  ORDE do 20 de decembro de 2016 de extinción e cancelación da inscrición no
  Rexistro Autonómico de Mutualidades de Previsión Social non Integradas na
  Seguridade Social da entidade Caixa Galicia, mutualidade de previsión social a
  prima fixa, en liquidación.
range: Orde
url: >-
  https://www.xunta.gal/dog/Publicados/2016/20161227/AnuncioCA01-211216-0001_gl.html
---
<p>Por acordo da asemblea xeral ordinaria que tivo lugar o día 25 de xuño de 2015, a entidade Caixa Galicia, mutualidade de previsión social a prima fixa, adoptou, coa maioría legal e estatutariamente exixida, o acordo de disolución voluntaria, o cesamento da xunta directiva, o nomeamento de liquidadores e a apertura do proceso de liquidación. </p>
    <p>Na citada asemblea xeral adoptouse, así mesmo, o acordo de designar como liquidador a empresa DDC Concursal, S.L.P. con CIF B70421110 e domicilio na r/ Compostela, 8, 5º D, 15004 A Coruña. A liquidación levouna a cabo o socio Jaime Andrés Fernández Colin, con DNI 32435538H.</p>
    <p>Rematado o proceso de liquidación da referida entidade, a empresa liquidadora, por medio do seu representante, solicita a extinción e cancelación da inscrición do rexistro autonómico de mutualidades de previsión social da citada entidade.</p>
    <p>Da documentación que se xunta á solicitude formulada despréndese que se deu cumprimento ao disposto na lexislación vixente.</p>
    <p>A competencia na materia vén determinada no Decreto 340/1996, do 13 de setembro, polo que se asumen funcións e servizos transferidos á Comunidade Autónoma de Galicia mediante o Real decreto 1642/1996, do 5 de xullo, en materia de mutualidades de previsión social e se asignan á Consellería de Economía e Facenda, e no Decreto 307/2009, do 28 de maio, polo que se establece a estrutura orgánica da Consellería de Facenda.</p>
    <p>Á vista do anterior, tendo en conta a documentación que consta no expediente, a proposta da Dirección Xeral de Política Financeira e Tesouro, e de acordo co previsto no artigo 28.5 do Real decreto lexislativo 6/2004, do 29 de outubro, polo que se aproba o texto refundido da Lei de ordenación e supervisión dos seguros privados, </p>
    <h2>RESOLVO:</h2>
    <p>Declarar a extinción da entidade Caixa Galicia, mutualidade de previsión social a prima fixa, en liquidación, e cancelar a súa inscrición no Rexistro Autonómico de Mutualidades de Previsión Social non Integradas na Seguridade Social, creado pola Orde do 5 de maio de 1999.</p>
    <p>De acordo co mencionado artigo 28.5 do Real decreto lexislativo 6/2004, a extinción e cancelación da mutualidade no rexistro administrativo determina a posterior cancelación no Rexistro Mercantil.</p>
    <p>Contra a presente orde, que pon fin á vía administrativa, poderase interpor, con carácter potestativo, recurso de reposición ante esta consellería, no prazo dun mes contado a partir do día seguinte á súa publicación, de acordo cos artigos 123 e 124 da Lei 39/2015, do 1 de outubro, de procedemento administrativo común das administracións públicas. Así mesmo, poderase interpor recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da súa publicación, de conformidade co disposto nos artigos 11.1.a), 25 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 20 de decembro de 2016</p>
    <footer><p>Valeriano Martínez García<br>Conselleiro de Facenda</p></footer>

