---
date: '2017-01-10'
id: G1438-201216-0001
page: 1273
number: 6
agency: Deputación Provincial da Coruña
section: VI. Anuncios. b) Administración local.
title: >-
  ANUNCIO das bases para a prestación de servizos tributarios aos concellos da
  provincia.
range: Anuncio
url: >-
  https://www.xunta.gal/dog/Publicados/2017/20170110/AnuncioG1438-201216-0001_gl.html
---
<p>Na sesión plenaria do día 30 de setembro de 2016, a Corporación Provincial acordou modificar o texto da base cuarta das bases para a prestación de servizos tributarios aos concellos da provincia.</p>
    <p>No <em>Boletín Oficial</em> da provincia número 190, do 5 de outubro de 2016, publicouse o anuncio da apertura do prazo de reclamacións. O dito prazo rematou sen que se presentase ningunha, polo que o acordo se converteu en definitivo.</p>
    <p>Procédese agora á publicación do texto íntegro das bases. A modificación acordada entrará en vigor o día seguinte ao da publicación deste anuncio no <em>Boletín Oficial</em> da provincia.</p>
    <h3>Bases para a prestación de servizos tributarios aos concellos da provincia</h3>
    <p>Primeira. Obxecto da delegación</p>
    <p>A Deputación Provincial da Coruña asume, por delegación expresa, as competencias en materia tributaria que se concretan máis adiante, en relación con tributos, prezos públicos e outros ingresos de dereito público de carácter municipal, mediante a adhesión particular e expresa do Concello titular destes ás presentes bases.</p>
    <p>Segunda. Réxime xurídico</p>
    <p>O exercicio das competencias en materia tributaria delegadas polos concellos rexerase, en primeiro termo, polo disposto nas presentes bases e, ademais:</p>
    <p>a) Pola Lei 39/1988, do 28 de decembro, reguladora das facendas locais.</p>
    <p>b) Pola Lei 230/1963, do 28 de decembro, xeral tributaria.</p>
    <p>c) Polo Real decreto lexislativo 1091/1988, do 23 de setembro, polo que se aproba o texto refundido da Lei xeral orzamentaria.</p>
    <p>d) Pola Lei 1/1998, do 26 de febreiro, de dereitos e garantías dos contribuíntes.</p>
    <p>e) Polo Real decreto 1684/1990, do 20 de decembro, polo que se aproba o Regulamento xeral de recadación.</p>
    <p>f) Polo Real decreto 939/1986, do 25 de abril, polo que se aproba o Regulamento xeral da inspección dos tributos.</p>
    <p>g) Pola Ordenanza fiscal xeral da Deputación Provincial da Coruña.</p>
    <p>h) Polas normas específicas de cada recurso, se as ten.</p>
    <p>i) Polas normas que desenvolvan, complementen ou modifiquen as anteriores.</p>
    <p>j) Polas demais normas de obrigada aplicación á materia.</p>
    <p>Terceira. Contido e alcance da delegación</p>
    <p>1. Contido mínimo.</p>
    <p>Os concellos que desexen delegar na Deputación competencias en materia tributaria terán que delegar, polo menos, as seguintes:</p>
    <p>• Xestión e recadación voluntaria e executiva do imposto sobre bens inmobles, tanto de natureza rústica como urbana, ou do imposto municipal que o complemente ou substitúa no futuro.</p>
    <p>• Xestión e recadación voluntaria e executiva do imposto sobre actividades económicas ou do imposto municipal que o complemente ou substitúa no futuro, así como a facultade para, de acordo co previsto no artigo 92 da Lei reguladora das facendas locais, solicitar da Administración tributaria do Estado a delegación das funcións de xestión censual e inspección, e establecer coa devandita Administración as oportunas fórmulas de colaboración en materia de inspección en relación con este mesmo imposto.</p>
    <p>• Xestión, inspección e recadación voluntaria e executiva do imposto sobre vehículos de tracción mecánica ou do imposto municipal que o complemente ou substitúa no futuro, salvo que o impidan compromisos ineludibles adquiridos con anterioridade polo concello ou este xestione o tributo directamente e non desexe delegalo.</p>
    <p>2. Contido opcional.</p>
    <p>Os concellos que deleguen o contido mínimo poderán, ademais, delegar na Deputación as seguintes outras competencias:</p>
    <p>• A facultade, de acordo co previsto no artigo 78 da Lei reguladora das facendas locais, para establecer acordos ou convenios coa Administración tributaria do Estado en materia de colaboración e inspección en relación co imposto sobre bens inmobles.</p>
    <p>• Xestión, inspección e recadación voluntaria e executiva do imposto sobre o incremento de valor dos terreos de natureza urbana.</p>
    <p>• Recadación voluntaria e executiva de taxas e prezos públicos de carácter periódico anual e notificación colectiva mediante padrón. O dito padrón anual poderá fraccionarse en dúas cotas semestrais, sempre que o concello titular da taxa ou prezo público recolla esta circunstancia na correspondente ordenanza fiscal municipal. En calquera caso, a determinación dos períodos de cobranza será competencia da Deputación.</p>
    <p>• Recadación voluntaria e executiva das sancións municipais por infraccións da Lei sobre tráfico, circulación de vehículos de motor e seguridade viaria, incluíndo a colaboración previa cos concellos para a identificación dos propietarios dos vehículos con que se cometeron as infraccións.</p>
    <p>• Recadación en período executivo de tributos, prezos públicos e calquera outro ingreso de dereito público de carácter non periódico ou de periodicidade inferior ao ano.</p>
    <p>• Xestión, inspección e recadación voluntaria e executiva da taxa pola utilización privativa ou aproveitamentos especiais constituídos no solo, subsolo ou voo das vías públicas, a favor de empresas explotadoras de servizos de subministracións de interese xeral. A xestión que pode ser obxecto de delegación tanto pode afectar o suposto xeral do artigo 24 do texto refundido da Lei reguladora das facendas locais, aprobado polo Real decreto lexislativo 2/2004, do 5 de marzo, baseado no 1,5 % dos ingresos brutos obtidos no termo municipal, como o suposto especial da telefonía móbil.</p>
    <p>• A liquidación, recadación e revisión tanto en período voluntario como en período executivo dos ingresos de dereito público resultantes da instrución dos expedientes de reintegro e sancionadores derivados do control financeiro, realizado pola Deputación como consecuencia da delegación desta función.</p>
    <p>Durante o período de vixencia da delegación, os concellos que o desexen poderán ampliar o seu contido, dentro do marco establecido nesta base. Para iso, deberá seguirse o mesmo procedemento de tramitación utilizado inicialmente. Esta ampliación terá efectos desde a data da súa aceptación pola Deputación ata a finalización da vixencia da delegación inicial.</p>
    <p>3. Alcance do exercicio das competencias delegadas.</p>
    <p>A delegación de competencias suporá que a Deputación asumirá a totalidade das funcións e atribucións necesarias para levar a cabo o exercicio das competencias de xestión, inspección e recadación en cada caso.</p>
    <p>En particular, será competencia da Deputación o exercicio das seguintes funcións:</p>
    <p>• Tramitación, concesión e posterior seguimento de aprazamentos e/ou fraccionamentos de pagamento.</p>
    <p>• Declaración de insolvencias e de créditos incobrables.</p>
    <p>• Representación do concello nos procedementos xudiciais de quebra ou suspensión de pagamentos en que resulte afectado algún expediente executivo.</p>
    <p>4. Avocación.</p>
    <p>Os concellos poderán avocar para si, mediante comunicación escrita e razoada dirixida á Deputación, a tramitación de determinados expedientes recadatorios en curso, debido a circunstancias tales como a repercusión económico-social que a súa execución poida ter no municipio.</p>
    <p>Neste suposto, a Deputación formulará data das liquidacións afectadas e quedará exenta de calquera responsabilidade que puidese producirse no futuro con respecto a elas. As ditas liquidacións non poderán ser cargadas de novo á Deputación para continuación do procedemento.</p>
    <p>Cuarta. Colaboración dos concellos</p>
    <p>De conformidade co disposto nos artigos 106.3 da Lei 7/1985, do 2 de abril, reguladora das bases do réxime local, e 8 da Lei reguladora das facendas locais, e co obxecto de facilitar o exercicio das competencias delegadas á Deputación, os concellos deberán prestar a esta a colaboración necesaria, especialmente nos seguintes aspectos:</p>
    <p>• A localización de suxeitos pasivos, contribuíntes, obrigados ao pagamento ou debedores, certificando ou informando respecto da súa veciñanza ou non no termo municipal, a posesión ou carencia de bens e o exercicio ou non de actividades.</p>
    <p>• Pór ao dispor dos servizos tributarios da Deputación os seus rexistros e bases de datos que conteñan información de interese tributario, respectando en todo caso o que establecen a Lei orgánica 15/1999, do 13 de decembro, de protección de datos de carácter persoal e as normas que a desenvolven.</p>
    <p>• A exposición pública no taboleiro de anuncios do Concello e outros lugares de costume, dos edictos que se diten no exercicio das competencias delegadas.</p>
    <p>• Informar dentro do prazo, nos expedientes de solicitude de aprazamento ou fraccionamento de pagamento e noutros en que se lles solicite.</p>
    <p>Os concellos ou outros entes locais poderán formalizar convenios coa Deputación provincial co fin de colaborar con esta na inspección do imposto sobre actividades económicas e de calquera outro tributo ou ingreso de dereito público en que o ente local asuma entre outras funcións as de:</p>
    <p>1) Colaborar, mediante traballos desenvolvidos por funcionario público, na realización de visitas de inspección tributaria e emisión de informes de tipo técnico, nas actuacións que o exixan, nos expedientes tramitados no marco do convenio de colaboración e sempre dentro das súas competencias, podendo desenvolver as tarefas non reservadas legalmente aos funcionarios mediante os contratos de servizos previstos na lexislación de contratos do sector público.</p>
    <p>2) Estas funcións consistirán, entre outras, en propoñer actuacións á Deputación, recollida de documentación e información aos obrigados tributarios, control dos requirimentos non atendidos ou atendidos dun xeito incompleto ou incorrecto, actuacións no local onde se desenvolve a actividade, elaboración de modelos e realización de tarefas administrativas, informáticas, etc., baixo a dirección da unidade de inspección da Deputación ou do servizo provincial que corresponda.</p>
    <p>Quinta. Subministración de información aos concellos</p>
    <p>No primeiro semestre do exercicio seguinte, a Deputación enviará aos concellos os estados demostrativos da xestión recadatoria do exercicio anterior, para a súa conformidade ou reparos. A facturación e xustificantes que dan orixe aos estados demostrativos será posta ao dispor dos concellos para o seu exame nas oficinas centrais do Servizo de Recadación, dado o elevado volume da documentación; no entanto, por pedimento do concello interesado, poderanse facilitar copias en casos concretos.</p>
    <p>Tamén se fará chegar anualmente aos concellos, ademais dos padróns dos impostos cuxa xestión estea delegada na Deputación, unha listaxe comprensiva das liquidacións de contraído previo e ingreso directo e de contraído simultáneo e das anulacións de liquidacións aprobadas.</p>
    <p>A Deputación establecerá un procedemento informático que permita aos concellos que deleguen competencias tributarias facer un seguimento global da xestión que realicen os distintos servizos tributarios da Deputación, así como o acceso ás bases de datos dos devanditos servizos para obter a información individualizada que cada concello precise para o exercicio das súas funcións, todo iso dentro do marco definido pola Lei orgánica 15/1999, do 13 de decembro, de protección de datos de carácter persoal, das normas xerais que a desenvolvan e da normativa específica que no seu cumprimento teña aprobada a propia deputación.</p>
    <p>Sexta. Taxas por prestación de servizos delegados</p>
    <p>As taxas que aboarán os concellos que deleguen competencias serán recollidas na ordenanza fiscal número 5 da Deputación. O seu importe non poderá superar os seguintes límites:</p>
    <p>• O 5 % do importe das cotas recadadas en período voluntario.</p>
    <p>• O 75 % do importe das recargas de constrinximento recadadas en período executivo.</p>
    <p>• O 50 % do importe das sancións que deriven da xestión e inspección da taxa pola utilización privativa ou aproveitamentos especiais constituídos no solo, subsolo ou voo das vías públicas, a favor de empresas explotadoras de servizos de subministracións e interese xeral, recadadas en período voluntario e executivo. No caso de que os devanditos importes fosen recadados en período executivo, cobrarase tamén o 75 % das recargas do período executivo recadadas.</p>
    <p>Sétima. Entregas á conta, liquidacións provisionais e liquidación anual da recadación</p>
    <p>1. Entregas á conta.</p>
    <p>A Deputación realizará entregas mensuais á conta da recadación de cada exercicio dos tributos comprendidos no contido mínimo da delegación, así como da taxa por recollida e tratamento dos residuos sólidos urbanos a aqueles concellos que deleguen a súa recadación.</p>
    <p>O importe das entregas á conta será do 95 % da recadación no período voluntario das liquidacións de contraído previo e notificación colectiva por padrón estimada para o exercicio polos tributos arriba mencionados, repartido en once mensualidades. Para o cálculo da recadación estimada teranse en conta as circunstancias particulares de cada concello e concepto.</p>
    <p>No caso de que a Deputación tivese que realizar operacións de tesouraría para atender ao pagamento das devanditas entregas á conta, observarase o disposto no artigo 149.2 do Real decreto lexislativo 2/2004, do 5 de marzo, polo que se aproba o texto refundido da Lei reguladora das facendas locais.</p>
    <p>2. Liquidacións provisionais.</p>
    <p>Da recadación en período voluntario por liquidacións de contraído previo e ingreso directo, liquidacións de contraído simultáneo e autoliquidacións practicaranse liquidacións provisionais de periodicidade trimestral.</p>
    <p>Coa mesma periodicidade, practicaranse liquidacións provisionais da recadación en período executivo.</p>
    <p>3. Liquidación anual.</p>
    <p>1. No mes de decembro, unha vez formalizados os ingresos en período voluntario procedentes das liquidacións de notificación colectiva, procederase a practicar un anticipo da liquidación anual.</p>
    <p>2. No primeiro trimestre do exercicio seguinte, practicarase a liquidación anual e definitiva do exercicio anterior. O importe que se entregará a cada concello calcularase deducindo da recadación íntegra os seguintes importes:</p>
    <p>• Entregas á conta, liquidacións provisionais e anticipo da liquidación definitiva.</p>
    <p>• Devolucións de ingresos indebidos.</p>
    <p>• Taxas por prestación dos servizos obxecto destas bases.</p>
    <p>• Outros importes que procedan, relacionados coas competencias delegadas, debidamente xustificados.</p>
    <p>Se a algún concello lle resultase unha liquidación definitiva con importe negativo, practicaránselle deducións nas posteriores entregas mensuais e anticipos da recadación.</p>
    <p>Oitava. Vixencia da delegación</p>
    <p>A delegación polos concellos de competencias en materia tributaria na Deputación Provincial da Coruña que se regula nestas bases entrará en vigor o 1 de xaneiro de 2002 e terá un período de vixencia de 10 anos, contados a partir da dita data. No caso de que posteriormente algún concello acorde a súa adhesión ás presentes bases, o período de vixencia da delegación de competencias será igualmente de 10 anos, contados a partir da data de formalización do acordo e ata o 31 de decembro do ano en que se cumpra o dito período de vixencia.</p>
    <p>Este prazo inicial de delegación poderá prorrogarse tacitamente por períodos iguais, se ningunha das partes comunica á outra, cun mínimo dun ano de antelación ao seu vencemento, o seu desexo de deixar sen efecto a delegación, o que deberá ser formalizado polo mesmo órgano e procedemento que levou a cabo a delegación.</p>
    <p>Nos casos daqueles concellos que, na mencionada data do 1 de xaneiro de 2002, tivesen aínda en vigor convenios de delegación de competencias en materia tributaria coa Deputación e non acepten as presentes bases, seguiranse aplicando os ditos convenios, nos seus propios termos, ata a súa finalización.</p>
    <p>No caso daqueles concellos que durante a vixencia das presentes bases acorden un novo período de delegación de dez anos contados a partir da fin da súa vixencia, deberán acordar esta modificación cos mesmos trámites e procedemento establecidos na base novena.</p>
    <p>Cando o dito acordo de delegación sexa definitivo e, por tanto, estean cumpridos todos os trámites establecidos na devandita base novena, farase efectivo a partir do mes seguinte con relación ao concello ou concellos que así o acorden, o previsto na base sétima en canto a que a porcentaxe das entregas á conta pasará do 80 % ao 90 % da recadación estimada de acordo cos criterios da dita base.</p>
    <p>A delegación da liquidación, recadación e revisión tanto en período voluntario como en período executivo dos ingresos de dereito público resultantes da delegación do control financeiro dos concellos e a correspondente instrución dos expedientes de reintegro e sancionadores derivados destes estará vixente mentres o estea a dita delegación do control financeiro na Deputación e mentres non se culminen os procedementos de recadación afectados.</p>
    <p>Novena. Acordos de delegación e de aceptación</p>
    <p>O procedemento para formalizar a delegación na Deputación as competencias e funcións que se detallan nas presentes bases será o seguinte:</p>
    <p>1º. Acordo provisional de delegación de competencias, adoptado polo pleno do concello delegante.</p>
    <p>2º. Publicación do acordo anterior no <em>Boletín Oficial </em>da provincia, abrindo un prazo mínimo de 30 días hábiles, para xeral coñecemento e presentación de alegacións.</p>
    <p>3º. Acordo adoptado polo pleno do concello delegante, resolvendo as alegacións recibidas ou elevando a definitivo o acordo provisional se non hai ningunha.</p>
    <p>4º. Traslado do acordo definitivo da delegación á Deputación, mediante certificación expedida polo secretario do concello delegante.</p>
    <p>5º. Acordo adoptado polo Pleno da Deputación, aceptando a delegación se o acordo municipal se axusta ás presentes bases.</p>
    <p>6º. Publicación do acordo anterior no <em>Boletín Oficial</em> da provincia e no <em>Diario Oficial de Galicia</em>, para xeral coñecemento, de acordo co previsto no artigo 7.2 da Lei reguladora das facendas locais.</p>
    <p>Os acordos municipal de adhesión e provincial de aceptación da delegación deberán estar definitivamente aprobados antes do 1 de xaneiro de 2002 ou, se é o caso, do exercicio en que esta deba entrar en vigor, para posibilitar así a elaboración pola Deputación dos padróns dos tributos que se recadan por ese sistema.</p>
    <p>Décima. Normas de desenvolvemento</p>
    <p>Facúltase o presidente da Deputación para aprobar, mediante resolucións, as normas que sexan necesarias para o cumprimento e desenvolvemento das presentes bases.</p>
    <p>A Coruña, 1 de decembro de 2016</p>
    <footer><p>Valentín González Formoso José Luis Almau Supervía</p></footer>
    <footer><p> Presidente da Deputación Secretario xeral da Deputación</p></footer>
    <footer><p> Provincial da Coruña Provincial da Coruña</p></footer>

