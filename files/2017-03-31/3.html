---
date: '2017-03-31'
id: G0244-300317-0002
page: 15482
number: 64
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 30 de marzo de 2017 pola que se prorroga durante o primeiro trimestre
  de 2017 o acordo entre a Xunta de Galicia e o Consello Galego dos Procuradores
  sobre a compensación económica pola asistencia xurídica gratuíta.
range: Orde
url: >-
  https://www.xunta.gal/dog/Publicados/2017/20170331/AnuncioG0244-300317-0002_gl.html
---
<p>O artigo 24 da nosa Constitución garántelles o dereito fundamental a obteren a tutela efectiva dos xuíces e tribunais a todas as persoas no exercicio dos seus dereitos e intereses lexítimos e, así mesmo, á defensa e á asistencia de letrado. Este dereito fundamental compleméntase co disposto no artigo 119 da Carta Magna, onde se establece que a xustiza será gratuíta cando así o dispoña a lei e, en todo caso, respecto de quen acredite insuficiencia de recursos para litigar. Polo que atinxe a esta materia, a Comunidade Autónoma de Galicia posúe plenas competencias, xa que a través do Real decreto 2166/1994, do 4 de novembro, lle foron transferidos pola Administración do Estado os medios materiais e económicos para o funcionamento da Administración de xustiza, entre os que se atopa o aboamento da compensación económica aos colexios de procuradores dos tribunais polas actuacións dos seus colexiados no ámbito da asistencia xurídica gratuíta.</p>
    <p>Coa entrada en vigor da Lei 1/1996, do 10 de xaneiro, de asistencia xurídica gratuíta, esta materia foi obxecto dunha fonda reforma e como consecuencia do Real decreto 2166/1994, do 4 de novembro, polo que lle foron transferidos pola Administración do Estado a Galicia os medios materiais e económicos para o funcionamento da Administración de xustiza, entre os cales se atopa o aboamento da compensación económica aos colexios de avogados e de procuradores dos tribunais polas actuacións dos seus colexiados no ámbito da asistencia xurídica gratuíta, a Comunidade Autónoma galega realizou o desenvolvemento normativo da dita Lei 1/1996, nun primeiro momento a través do Decreto 146/1997 e, posteriormente, coa pertinente reforma deste para a súa necesaria adaptación ao contexto actual, mediante o vixente Decreto 269/2008, do 6 de novembro, polo que se aproba o Regulamento de asistencia xurídica gratuíta de Galicia, modificado polo Decreto 138/2012, do 21 de xuño.</p>
    <p>Por outra banda, con data do 14 de outubro de 2003, a Xunta de Galicia e o Consello Galego dos Procuradores asinaron un acordo para establecer o baremo da compensación económica da asistencia xurídica gratuíta destes profesionais, cun ámbito temporal polo que durante o ano 2008 se debería negociar e, se for o caso, aprobar un novo acordo para os vindeiros anos. Por diversas circunstancias non foi posible acadar no ámbito negocial ese acordo novo, e logo das obrigadas conversas co Consello Galego dos Procuradores, ambas as dúas institucións acordaron a prórroga do baremo establecido no acordo do ano 2003 nas cantidades de compensación económica que rexeron no ano 2008 actualizadas pola Orde desta consellería do 2 de xullo de 2009 ao tempo que as partes inician un proceso negociador coa finalidade de acadar un acordo para os vindeiros anos.</p>
    <p>Así mesmo, a Orde 2 de agosto de 2012 desenvolve a regulación das certificacións e xustificacións trimestrais establecidas no Decreto 269/2008, do 6 de novembro, polo que se aproba o Regulamento de asistencia xurídica gratuíta de Galicia.</p>
    <p>En consecuencia co anteriormente exposto,</p>
    <h2>DISPOÑO:</h2>
    <p>Primeiro. A prórroga do Acordo do 14 de outubro de 2003, entre a Xunta de Galicia e o Consello Galego dos Procuradores, polo que se estableceu o baremo da compensación económica da asistencia xurídica gratuíta.</p>
    <p>Segundo. Durante o primeiro trimestre do ano 2017 as cantidades do baremo da compensación económica da asistencia xurídica gratuíta serán as que rexeron durante o ano 2008, actualizadas pola Orde desta consellería do 2 de xullo de 2009, especificadas no anexo da presente orde. Estas cantidades deberán ser certificadas trimestralmente polos colexios de procuradores, seguindo estritamente a ordenación de tipoloxías recollidas no modelo que figura no anexo da presente orde, de acordo co artigo 38.3 do Decreto 269/2008, polo que se aproba o Regulamento de asistencia xurídica gratuíta de Galicia, e tendo en conta o disposto nos puntos primeiro, segundo e terceiro da Orde do 2 de agosto de 2012.</p>
    <p>Terceiro. Os procuradores percibirán o 100 % da compensación económica correspondente á súa actuación profesional cando acrediten a realización dalgún dos seguintes trámites procesuais:</p>
    <p>a) Nos procesos penais, a presentación da copia da dilixencia ou solicitude da actuación procesual en que interveña o procurador, ou a apertura do xuízo oral.</p>
    <p>b) Nos procesos civís, a presentación da copia da providencia de admisión da demanda ou de ter por formulada a contestación dela.</p>
    <p>c) Nos demais procesos, a presentación da copia da dilixencia xudicial acreditativa da intervención do procurador dos tribunais.</p>
    <p>d) Nas apelacións civís, a presentación da copia da providencia pola que se admite a trámite o recurso ou, se procede, a comparecencia ante a sala.</p>
    <p>e) Nas apelacións penais, a presentación da copia da resolución xudicial en que se teña por formalizado ou impugnado o recurso ou o sinalamento para a vista.</p>
    <p>f) Nos recursos de casación formalizados, a presentación da copia da providencia pola que se teña por interposto o recurso.</p>
    <p>Nos anuncios de recurso de casación que non chegan a ser formalizados, a presentación da copia do anuncio do recurso, debidamente xustificada.</p>
    <p>g) Nas execucións de sentenzas que se produzan transcorridos máis de dous anos despois de ditada resolución xudicial, presentación da copia de petición de execución, debidamente acreditada. </p>
    <p>Os documentos referidos poderán ser substituídos pola copia selada polo órgano xudicial da primeira folla do escrito presentado.</p>
    <p>Cuarto. En cumprimento do establecido do artigo 44.1 do Decreto 269/2008 e do disposto na Orde do 2 de agosto de 2012, dentro do mes natural seguinte ao da finalización do primeiro trimestre de 2017, o colexio de procuradores remitirá á Dirección Xeral de Xustiza unha certificación que conteña os datos relativos ás actuacións realizadas polos profesionais durante ese período nas cales exista recoñecemento expreso do dereito á asistencia xurídica gratuíta, así como unha relación desagregada a que fai referencia a Orde do 2 de agosto de 2012. </p>
    <p>Quinto. En cumprimento do establecido do artigo 48 do Decreto 269/2008, do 6 de novembro, e segundo o establecido na Orde do 2 de agosto de 2012, os colexios de procuradores deberán remitir a xustificación trimestral dos fondos percibidos a que se refire o artigo 47 do devandito Decreto 269/2008.</p>
    <p>Disposición derradeira</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 30 de marzo de 2017</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>
    <h2>ANEXO<br>Módulos e bases da compensación económica<br>Baremos para o primeiro trimestre do ano 2017</h2>
    <h3>Procuradores/tipoloxía</h3>
    <p>Xurisdición penal.</p>
    <table>
     <thead>
      <tr>
       <td>Código</td>
       <td>Denominación</td>
       <td>Módulo</td>
      </tr>
     </thead>
     <tbody>
      <tr>
       <td>101</td>
       <td>Procedemento ante o xulgado de instrución en sumarios ou causas perante o tribunal do xurado</td>
       <td>36,91 €</td>
      </tr>
      <tr>
       <td>102</td>
       <td>Intervención ante o xulgado de instrución en procedementos abreviados de especial complexidade (actuacións de máis de 1.000 folios)</td>
       <td>25,68 €</td>
      </tr>
      <tr>
       <td>103</td>
       <td>Intervención ante o xulgado de instrución en procedementos abreviados</td>
       <td>14,02 €</td>
      </tr>
      <tr>
       <td>104</td>
       <td>Intervención ante o xulgado de instrución en xuízos rápidos</td>
       <td>25,68 €</td>
      </tr>
      <tr>
       <td>105</td>
       <td>Xuízo oral ante a audiencia provincial</td>
       <td>21,09 €</td>
      </tr>
      <tr>
       <td>106</td>
       <td>Xuízo oral ante o xulgado do penal</td>
       <td>21,01 €</td>
      </tr>
      <tr>
       <td>107</td>
       <td>Xuízo por delitos leves (*)</td>
       <td>28,02 €</td>
      </tr>
      <tr>
       <td>108</td>
       <td>Recurso de apelación</td>
       <td>31,53 €</td>
      </tr>
      <tr>
       <td>109</td>
       <td>Procedemento ante o xulgado de vixilancia penitenciaria (*)</td>
       <td>23,35 €</td>
      </tr>
     </tbody>
    </table>
    <p>Xurisdición civil.</p>
    <table>
     <thead>
      <tr>
       <td>Código</td>
       <td>Denominación</td>
       <td>Módulo</td>
      </tr>
     </thead>
     <tbody>
      <tr>
       <td>201</td>
       <td>Procedemento ordinario</td>
       <td>44,37 €</td>
      </tr>
      <tr>
       <td>202</td>
       <td>Xuízo verbal e procesos especiais</td>
       <td>35,02 €</td>
      </tr>
      <tr>
       <td>203</td>
       <td>Proceso matrimonial contencioso (completo)</td>
       <td>52,53 €</td>
      </tr>
      <tr>
       <td>204</td>
       <td>Proceso matrimonial de mutuo acordo</td>
       <td>36,91 €</td>
      </tr>
      <tr>
       <td>205</td>
       <td>Medidas provisionais previas</td>
       <td>14,02 €</td>
      </tr>
      <tr>
       <td>206</td>
       <td>Modificación de medidas definitivas</td>
       <td>49,03 €</td>
      </tr>
      <tr>
       <td>208</td>
       <td>Execución de títulos xudiciais con oposición ou posteriores a dous anos</td>
       <td>30,00 €</td>
      </tr>
      <tr>
       <td>209</td>
       <td>Recurso de apelación tramitación ante a instancia</td>
       <td>18,92 €</td>
      </tr>
      <tr>
       <td>210</td>
       <td>Recurso de apelación tramitación ante a audiencia</td>
       <td>12,61 €</td>
      </tr>
     </tbody>
    </table>
    <p>Xurisdición contencioso-administrativa.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>301</td>
       <td>Recurso contencioso-administrativo (*)</td>
       <td>35,02 €</td>
      </tr>
      <tr>
       <td>302</td>
       <td>Recurso de apelación (*)</td>
       <td>31,53 €</td>
      </tr>
     </tbody>
    </table>
    <p>Xurisdición social.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>401</td>
       <td>Proceso laboral (*)</td>
       <td>36,91 €</td>
      </tr>
      <tr>
       <td>402</td>
       <td>Recurso de suplicación (*)</td>
       <td>31,53 €</td>
      </tr>
     </tbody>
    </table>
    <p>Xurisdición militar.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>501</td>
       <td>Proceso íntegro</td>
       <td>35,02 €</td>
      </tr>
     </tbody>
    </table>
    <p>Recursos de casación e amparo.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>606</td>
       <td>Recurso de casación ante o Tribunal Superior de Xustiza de Galicia</td>
       <td>35,02 €</td>
      </tr>
     </tbody>
    </table>
    <p>Normas xerais.</p>
    <table>
     <thead>
      <tr>
       <td>Código</td>
       <td>Denominación</td>
       <td>Módulo</td>
      </tr>
     </thead>
     <tbody>
      <tr>
       <td>701</td>
       <td>Execución de sentenza posterior aos dous anos de ditada a resolución xudicial, agás a xurisdición civil</td>
       <td>20,00 €</td>
      </tr>
     </tbody>
    </table>
    <p>(*) Cando a intervención do procurador sexa requirida expresamente pola autoridade xudicial de conformidade co artigo 6.3 da Lei 1/1996, de asistencia xurídica gratuíta.</p>

