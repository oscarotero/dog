---
date: '1995-06-08'
id: E642
page: 4
number: 109
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 12 de abril de 1995, da Delegación Provincial de Ourense, pola
  que se dispón a inscrición no rexistro e publicación no Diario Oficial de
  Galicia do convenio colectivo de ámbito provincial do sector de fabricantes de
  cadaleitos de Ourense para o ano 1995.
range: Resolución
url: 'https://www.xunta.gal/dog/Publicados/1995/19950608/AnuncioE642_gl.html'
---
<p>Visto o texto do convenio colectivo para o sector de fabricantes de cadaleitos (código número 3200045), de Ourense, para o ano 1995, que tivo entrada nesta delegación provincial o día 10 de abril do ano que corre, subscrito pola Asociación Provincial de Empresarios de Ataúdes de Ourense e as centrais sindicais CC.OO, UGT e CIG, todas elas con lexitimidade suficiente para asina-lo, e de conformidade co disposto no artigo 90.2º e 3º da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo.</p>
<p>Esta delegación provincial,</p>
<p>ACORDA:</p>
<p>Primeiro.-Ordena-la inscripción do convenio colectivo no libro rexistro desta delegación provincial, e a súa notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Unidade de Mediación, Arbitraxe e Conciliación desta delegación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Ourense, 12 de abril de 1995.</p>
<p>Manuel López Casas</p>
<p>Delegado provincial de Ourense</p>
<p>Convenio colectivo de fabricantes de cadaleitos 1995</p>
<p>Artigo 1º.-Ámbito territorial e funcional.</p>
<p>O presente convenio aplicaráselles a tódalas empresas que domiciliadas na provincia de Ourense se dediquen á fabricación de cadaleitos e a cantas poidan, establecerse durante a súa vixencia.</p>
<p>Artigo 2º.-Ambito persoal.</p>
<p>O convenio afectará a todo o persoal obreiro e subalterno, incluídos no ámbito territorial e funcional, tanto fixo como interino e eventual. Quedan excluídos os axentes comerciais libres.</p>
<p>Artigo 3º.-Entrada en vigor.</p>
<p>As estipulacións do presente convenio entrarán en vigor o día da súa sinatura. Non obstante os efectos económicos del retrotaeranse ó 1 de xaneiro, de 1995.</p>
<p>O convenio entenderase prorrogado tacitamente de ano en ano mentres non sexa denunciado por calquera das partes cunha antelación mínima de tres meses ó vencemento do prazo de duración pactado ou de calquera das súas prórrogas. A denuncia deberá facerse mediante comunicación escrita á outra parte na que se fará consta-la representación que ostenta e as materias obxecto da negociación.</p>
<p>Artigo 4º.-Duración.</p>
<p>O presente convenio finalizará para tódolos efectos o 31 de decembro de 1995, mantendo o articulado ata a sinatura dun novo convenio.</p>
<p>Artigo 5º.-Compensación e absorción.</p>
<p>As melloras resultantes do presente convenio serán compensadas e absorbidas ata onde alcance o cómputo anual con aqueloutras melloras que establecesen as empresas ou que se dispoñan por disposición legal, agás que expresamente se pacte o contrario.</p>
<p>Artigo 6º.-Vacacións.</p>
<p>O período de vacacións anuais será de 30 días naturais e desfrutaranse desde o día 1 de agosto ó 31 de agosto, gás acordo entre partes.</p>
<p>Durante o devandito período de vacacións, o salario estipulado no presente convenio que se percibirá será o fixado neste convenio máis o complemento de antigüidade cando procedese.</p>
<p>Artigo 7º.-Permisos e licencias.</p>
<p>A) Por morte de pais, fillos, netos e irmáns concederase un permiso de 3 días naturais.</p>
<p>B) Por morte de cónxuxe, 7 días naturais.</p>
<p>C) Por morte de pais políticos, 2 días naturais de permiso.</p>
<p>D) Por falecemento de avó, tío, tía, sobriños, irmáns políticos: 2 días naturais de permiso. En caso de tíos políticos, 1 día natural de permiso.</p>
<p>E) Por morte de avós políticos e primos, 1 día natural de permiso.</p>
<p>F) Por nacemento de fillos, 4 días naturais de permiso. Estes permisos establécense sen prexuízo do previsto no Estatuto dos traballadores, e serán retribuídos polo mesmo importe do salario base máis antigüidade.</p>
<p>G) Por traslado do domicilio habitual, 1 día natural.</p>
<p>H) Por matrimonio, 15 días naturais.</p>
<p>Artigo 8º.-Xornada laboral. A xornada de traballo para 1995 será de 1792 horas anuais.</p>
<p>Artigo 9º.-Calendario laboral.</p>
<p>As empresas confeccionarán o calendario laboral de acordo cos representantes dos traballadores, nos prazos e condicións establecidas na lexislación vixente.</p>
<p>Artigo 10º.-Situación de incapacidade laboral transitoria.</p>
<p>Será de aplicación neste aspecto o previsto na ordenanza laboral para as industrias da madeira en canto ó complemento de indemnización económica. O persoal que cause baixa por ILT con motivo de accidente laboral percibirá o 100 por cento do seu salario. O devandito complemento aplicarase nos casos de accidente laboral incluído o «in itinere» e para o caso de hospitalización e mentres dure o tempo efectivo de hospitalización.</p>
<p>Artigo 11º.-Retribucións.</p>
<p>Estipúlase un sistema de retribución consistente en: salario base e complementos salariais.</p>
<p>Artigo 12º.-Salario base.</p>
<p>Será o que figura na táboa anexa ó presente convenio.</p>
<p>Artigo 13º.-Gratificacións extraordinarias. Consistirá en tres pagas extraordinarias, unha en xullo, outra en decembro, consistentes en 30 días de salario base máis antigüidade, e a paga prevista no artigo 110 da ordenanza laboral da madeira.</p>
<p>A paga de decembro aboarase antes do día 20 do dito mes.</p>
<p>En canto á paga establecida no artigo 110 da ordenanza da madeira, será para este ano 1995 de 8 días, de 9 días para 1996 e de 10 días para 1997.</p>
<p>Artigo 14º.-Antigüidade.</p>
<p>O complemento de antigüidade, calcularase sobre o salario base. Terase en conta para o cómputo de antigüidade o de permanencia no sector, é dicir, que se terán en conta para o cálculo de antigüidade os anos de servicio noutras empresas de fabricación de cadaleitos.</p>
<p>O dito cómputo de permanencia no sector terase unicamente en conta para os traballadores contratados a partir de xaneiro de 1996, sen que se poida ter en conta en modo ningún para os xa contratados á data da sinatura do presente convenio.</p>
<p>O criterio de permanencia no sector terase en conta, unicamente para os efectos do pagamento do complemento de antigüidade e nunca para o cálculo de posibles indemnizacións que puidesen corresponder en caso de despido ou extinción dos seus contratos, rexendo nestes casos soamente o criterio de antigüidade desde a entrada na última empresa.</p>
<p>En calquera caso non se contará o tempo de duración do contrato de aprendizaxe.</p>
<p>Mantense o sistema de quinquenios na contía do 5 por cento en cada un deles. Este complemento terase en conta para o aboamento das retribucións de vacacións e gratificacións extraordinarias.</p>
<p>Artigo 15º.-Roupa de traballo.</p>
<p>As empresas entregaranlle ó persoal masculino fundas e ó persoal feminino dúas batas, con duración de ano en ámbolos casos.</p>
<p>Así mesmo, dotaraos de luvas e máscaras segundo determina a ordenanza de seguridade e hixiene no traballo.</p>
<p>A data de entrega da roupa será o mes de xullo.</p>
<p>O uso da roupa de traballo asignada será de obrigado cumprimento para o traballador.</p>
<p>Artigo 16º.-Desgaste de ferramentas.</p>
<p>O importe deste complemento cando proceda será de 373 pts. á semana para os profesionais especialistas e de 181 pts. para os aprendices. Á empresa corresponderalle optar entre pagar este complemento ou facilita-las ferramentas.</p>
<p>Artigo 17º.-Comisión mixta paritaria.</p>
<p>Créase unha comisión mixta paritaria composta polas empresas que constitúen a comisión negociadora do convenio e as súas funcións serán as seguintes:</p>
<p>A) Interpretación das cláusulas do presente convenio.</p>
<p>B) Arbitraxe das cuestións que se deriven da aplicación do presente convenio.</p>
<p>C) Vixilancia e cumprimento do pactado.</p>
<p>D) Cantas outras actividades tendan a unha mellor efectividade práctica do pactado, para o que se acorda que a dita comisión se reúna con carácter ordinario mensualmente, co obxecto de estudia-las cuestións que lle serán sometidas por calquera dos afectados no ámbito de aplicación do presente convenio.</p>
<p>Serán integrantes da comisión paritaria os membros da parte social e empresarial que forman parte da comisión negociadora do presente convenio.</p>
<p>Esta comisión poderá ser asistida dos asesores que considere convenientes calquera das partes representadas nela.</p>
<p>Artigo 18º.-Absentismo.</p>
<p>As partes asinantes do convenio recoñecen o grave problema que supón o absentismo laboral e entenden que a súa reducción implica tanto un aumento da presencia do traballador no posto de traballo como a correcta organización de medicina de empresa e da Seguridade Social xunto coas condicións de seguridade e hixiene e ambiente de traballo conforme a unha efectiva protección da saúde física e mental dos traballadores, polo que se comprometen as partes asinantes do convenio, a través da comisión mixta paritaria, a busca-las causas que favorecen o absentismo e tratar de reducilas mediante as medidas e estudios pertinentes.</p>
<p>Artigo 19º.-Garantías sindicais.</p>
<p>Haberá que aterse ás garantías sindicais dos representantes dos traballadores da empresa así como á lexislación laboral vixente nesta materia.</p>
<p>Artigo 20º.-Xubilación.</p>
<p>Os traballadores que reúnan as condicións precisas poderán pactar coas empresas a xubilación anticipada ós 64 anos, de conformidade co establecido no acordo nacional de emprego, Real decreto 2075/81, do 19 de outubro, e demais lexislación complementaria que o desenvolve. Establécese un premio de xubilación anticipada en función da idade</p>
<p>na que a solicite o traballador, consistente nas indemnizacións seguintes:</p>
<p>Ós 60 anos: 5 mensualidades.</p>
<p>Ós 61 anos: 4 mensualidades.</p>
<p>Ós 63 anos: 2 mensualidades.</p>
<p>Ós 64 anos: 1 mensualidade.</p>
<p>Este premio de xubilación é incompatible coa xubilación anticipada a que se refire o primeiro parágrafo deste artigo.</p>
<p>Artigo 21º.-Horas extraordinarias.</p>
<p>As partes asinantes deste convenio coidan que a reducción das horas extraordinarias é unha vía axeitada para a creación de emprego e coincidiron na conveniencia de reducilas.</p>
<p>Poderanse realizar horas extraordinarias motivadas por causa de forza maior e estructurais, entendendo estas últimas como as necesarias en períodos punta de producción, ausencias imprevistas, cambios de carácter estructural derivados da natureza do traballo de que se trate ou do seu mantemento.</p>
<p>Todo isto, sempre que non poidan ser substituídas por contratación temporal ou a tempo previstas na lei. A realización das ditas horas notificaránselle á autoridade laboral conxuntamente pola empresa ou os delegados de persoal, se é o caso.</p>
<p>Tamén, en relación ó obxectivo, estimula-la creación de emprego a través da reducción de horas extraordinarias, as partes coincidiron na importancia do estricto cumprimento do artigo 35 do Estatuto dos traballadores: o incumprimento deste artigo será considerado falta grave para os efectos do disposto no artigo 57 do Estatuto dos traballadores.</p>
<p>O prezo da hora extraordinaria será de 1.200 pts. para. tódalas categorías.</p>
<p>Artigo 22º.-Horario.</p>
<p>O horario para tódalas empresas do sector salvo acordo expreso entre partes será das 9 horas ás 13 horas pola mañá e de 14.30 a 18.30 horas pola tarde.</p>
<p>Artigo 23º.-Póliza de seguros.</p>
<p>As empresas deberán concerta con primas íntegras ó seu cargo unha póliza de seguros que cubra as seguintes continxencias:</p>
<p>-Accidente laboral ou común con resultado de morte: dous millóns de pesetas.</p>
<p>-Accidente laboral ou común con resultado de invalidez permanente total absoluta ou gran invalidez.: tres millóns cincocentas mil pesetas.</p>
<p>Para o persoal de nova incorporación a póliza de seguros deberá concertarse no prazo de un mes a partir do da contratación do traballador.</p>
<p>Artigo 24º.-Revisión médica.</p>
<p>Para ter dereito á retribución por asistencia médica será necesario presentar cuberto polo médico o parte que para tal efecto confeccionará a empresa.</p>
<p>O presente artigo será obxecto de revisión para o convenio de 1996.</p>
<p>As empresas afectadas polo presente convenio deberán contrata-los servicios adecuados para realizar unha revisión médica ó ano para os seus traballadores. Así mesmo, os traballadores terán dereito a permiso retribuído para acompaña-lo seu cónxuxe e fillo en caso de enfermidade grave deles, logo de xustificante da Seguridade Social. O presente artigo terá vixencia exclusiva de un ano e poderá moficarse, revisarse ou retirarse do convenio en función de que se produzan abusos como consecuencia da súa aplicación durante 1995 e unha vez, que se constaten as ditas circunstancias na negociación do vindeiro ano.</p>
<p>Artigo 25º.-Contrato de aprendizaxe.</p>
<p>Este contrato só poderá celebrarse con demandantes de primeiro emprego entre 16 e 20 anos que non teñan a titulación abonda para a realización doutro tipo de contratos.</p>
<p>A duración del non poderá ser inferior a un ano nin exceder de dous e sempre se celebrará a tempo completo.</p>
<p>O tempo dedicado á formación teórica, que deberá ser presencial, non será inferior ó 25% nin superior ó 50% da xornada máxima prevista no presente convenio.</p>
<p>A remuneración dos aprendices será a fixada nas táboas salariais do presente convenio de acordo coa categoría profesional que corresponda.</p>
<p>No contrato deberá especificarse o centro en que se impartirá a formación profesional e o horario e entregaráselles copia del ós representantes sindicais.</p>
<p>Á finalización do contrato, se se acordase continuación da prestación laboral, a empresa comprométese a vincula-lo traballador a un contrato indefinido para desempeña-los labores para os que foi formado e coa categoría correspondente, quedando prohibido o se encadeamento con contratos eventuais.</p>
<p>Disposicións adicionais</p>
<p>Primeira.-As partes asinantes do presente convenio supón un incremento sobre as táboas salariais de 1994 actualizadas dun 4,25%.</p>
<p>Segunda.-Os atrasos do presente convenio serán aboados nun prazo non superior a dous meses desde a súa publicación no BOP.</p>
<p>Disposicións transitorias</p>
<p>Primeira.</p>
<p>Para todo o non previsto no presente convenio, haberá que aterse, como norma supletoria, á ordenanza laboral da madeira, orde ministerial do 2 de xullo de 1969, agás que ámbalas partes acorden a súa substitución por convenio, no caso de que esta fose derrogada. Lei 8/1980 do 10 de marzo, ou normativa que a substitúa, derrogue ou modifique e Lei 11/1985, do 2 de agosto.</p>
<p>Segunda.-Cláusula de revisión.</p>
<p>Establécese unha cláusula de revisión salarial para o caso de que o IPC o 31 de decembro de 1995 supere o 3,75% no conxunto dos 12 meses , actualizándose os salarios para 1996 na diferencia existente entre o 3,75% e o IPC real que se produza unha vez que por parte do INE se faga público o IPC do ano.</p>
<p>Faise constar expresamente que no caso de se producir diferencia entre o 3,75% e o IPC real, non se aboarán atrasos nin diferencias salariais, e unicamente esa diferencia servirá de base para a actualizacion das táboas para 1996.</p>
<p>Disposicións derradeiras</p>
<p>Primeira-Cláusula de submisión ó AGA.</p>
<p>Perante a importancia que poida ter para a resolución pacífica dos conflictos laborais a elaboración do acordo interprofesional galego sobre procedementos extraxudiciais de conflictos de traballo, asinado entre a Confederación de Empresarios de Galicia e as centrais sindicais, UXT, CC.OO e CIG, as partes asinantes deste convenio durante a vixencia del acordan someterse ás disposicións contidas no AGA nos propios termos no que están formulados.</p>
<p>Segunda.</p>
<p>Faise constar expresamente que en relación ó artigo seis sobre vacacións, estas desfrutaranse no período do 1 ó 30 de agosto, ambos inclusive.</p>
<p>Igualmente, faise constar que en aplicación do calendario laboral e como queira que no convenio se fixan 1792 horas, os traballadores terán dereito a desfrutar un día que será fixado de mutuo acordo entre a empresa e os traballadores.</p>

