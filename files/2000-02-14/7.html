---
date: '2000-02-14'
id: 3DD6
page: 1
number: 30
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 8 de febreiro de 2000 pola que se establece veda da sardiña en augas
  da Comunidade Autónoma galega.
range: Orde
url: 'https://www.xunta.gal/dog/Publicados/2000/20000214/Anuncio3DD6_gl.html'
---
<p>A crise biolóxica na que se encontra a sardiña do stock íbero-atlántico e que nos últimos anos vén sendo diagnosticada de maneira insistente e rotunda nos diferentes foros científicos, afecta a flota cantábrica e moi especialmente a flota galega que ten nesta especie a súa principal fonte de rendibilidade.</p>
<p>As recomendacións científicas propoñen medidas drásticas a curto prazo para a recuperación da poboación de sardiña. Sen embargo e dado que o obxectivo proposto é de difícil aplicación por razóns socioeconómicas tamén se recolle nas recomendacións a alternativa de implementar un plan de recuperación a máis longo prazo.</p>
<p>Por esta razón parece aconsellable realizar na Comunidade Autónoma de Galicia un período de veda que se prolongue por espacio de tres anos, enfocado a esta especie, co fin de acadar unha recuperación da súa poboación. Por todo o exposto,</p>
<p>DISPOÑO:</p>
<p>Artigo 1º</p>
<p>Prohíbense as capturas de sardiña (Sardina pilchardus) con calquera arte en augas de competencia da Comunidade Autónoma galega desde o 15 de febreiro ó 31 de marzo (ambos inclusive) do ano 2000.</p>
<p>Artigo 2º</p>
<p>Prohíbense as capturas de sardiña (Sardina pilchardus) con calquera arte en augas de competencia da Comunidade Autónoma galega desde o 1 de febreiro ó 15 de abril (ambos inclusive) dos anos 2001 e 2002.</p>
<p>Disposición derradeira</p>
<p>Facúltase o director xeral de Recursos Mariños para adoptar tódalas medidas necesarias para o desenvolvemento da presente orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 8 de febreiro de 2000.</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>

