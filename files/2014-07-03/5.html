---
date: '2014-07-03'
id: C3K1-250614-0001
page: 29821
number: 125
agency: Consellería de Sanidade
section: III. Outras disposicións.
title: >-
  RESOLUCIÓN do 13 de xuño de 2014 pola que se procede a publicar o acordo de
  colaboración entre o organismo autónomo Servizo Galego de Saúde, a Consellería
  de Medio Ambiente, Territorio e Infraestruturas e as entidades públicas
  instrumentais adscritas a esta, polo que se encomenda a realización de
  traballos de carácter técnico en relación coa preparación, licitación e
  execución de contratos públicos en materia de obras.
range: Resolución
url: >-
  https://www.xunta.gal/dog/Publicados/2014/20140703/AnuncioC3K1-250614-0001_gl.html
---
<p>A Lei 14/2013, do 26 de decembro, de racionalización do sector público autonómico, regula a colaboración no ámbito do sector público autonómico, partindo dos principios de colaboración, cooperación e asistencia recíprocas co fin de garantir a eficacia do sector público e o uso eficiente dos recursos públicos.</p>
    <p>Ademais, introduce no seu artigo 8, como novidade, o concepto de autoprovisión de bens e servizos dentro do propio sector público de tal xeito que «cando os medios dos que dispoñan resulten insuficientes para o cumprimento e a realización dos seus fins institucionais, acudirán con preferencia á cooperación, colaboración e asistencia doutros órganos da Administración xeral da Comunidade Autónoma ou doutras entidades do sector público autonómico que si dispoñan dos medios de que precisan».</p>
    <p>Prevese que esta colaboración no ámbito interno do sector público se faga efectiva a través de certos instrumentos, tales coma protocolos de colaboración, grupos de traballo, encomendas de xestión, ou mediante acordos de colaboración ou cooperación para o desempeño de tarefas comúns, entre outros instrumentos.</p>
    <p>Coa finalidade de dar cumprimento ao disposto no artigo 8.4 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, procédese a publicar no Diario Oficial de Galicia o acordo de colaboración entre o organismo autónomo do Servizo Galego de Saúde, a Consellería de Medio Ambiente, Territorio e Infraestruturas e as entidades públicas instrumentais adscritas a esta, polo que se encomenda a realización de traballos de carácter técnico en relación coa preparación, licitación e execución de contratos públicos en materia de obras, aprobado no Consello da Xunta de Galicia do 12 de xuño de 2014.</p>
    <p>Para xeral coñecemento, disponse a súa publicación como anexo a esta resolución.</p>
    <h2>ANEXO<br>Acordo de colaboración entre o organismo autónomo Servizo Galego<br>de Saúde, a Consellería de Medio Ambiente, Territorio e Infraestruturas e<br>as entidades públicas instrumentais adscritas a esta, polo que se encomenda<br>a realización de traballos de carácter técnico en relación coa preparación,<br>licitación e execución de contratos públicos en materia de obras</h2>
    <p>Primeiro. Suxeitos</p>
    <p>O dito acordo de encomenda de xestión subscríbeno o organismo autónomo Servizo Galego de Saúde (entidade encomendante), a Consellería de Medio Ambiente, Territorio e Infraestruturas e as seguintes entidades públicas instrumentais adscritas a esta:</p>
    <p>– A entidade pública empresarial Augas de Galicia, creada pola Lei 9/2010, do 4 de novembro, de augas de Galicia, e cuxo estatuto foi aprobado polo Decreto 32/2012, do 12 do xaneiro.</p>
    <p>– O organismo autónomo Instituto Galego da Vivenda e Solo, creado pola Lei 3/1988, do 27 de abril.</p>
    <p>– A Axencia Galega de Infraestruturas, creada, en virtude da autorización prevista na disposición adicional cuarta da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, polo Decreto 173/2011, do 4 de agosto, polo que se aproba o seu estatuto.</p>
    <p>– O organismo autónomo Instituto de Estudos do Territorio, creado, en virtude dun mandato recollido na Lei 10/1995, do 23 de novembro, de ordenación do territorio de Galicia, na Lei 6/2007, do 11 de maio, de medidas urxentes en materia de ordenación do territorio e urbanismo, e cuxo estatutos foron aprobados polo Decreto 244/2011, do 29 de decembro.</p>
    <p>Segundo. Actividades a que se refire</p>
    <p>O acordo de colaboración ten por obxecto establecer unha encomenda de xestión entre o Servizo Galego de Saúde, a Consellería de Medio Ambiente, Territorio e Infraestruturas e as entidades públicas instrumentais adscritas a esta, para desenvolver as actividades de carácter técnico propias da preparación, a colaboración na licitación así como na dirección técnica da execución de obras en materia de infraestruturas sanitarias, exixidas no marco do Real decreto lexislativo 3/2011, do 14 de novembro, polo que se aproba o texto refundido da Lei de contratos do sector público.</p>
    <p>Na súa virtude, por proposta do Servizo Galego de Saúde a través da Consellería de Sanidade, o Consello da Xunta de Galicia, decidido a facilitar e promover a colaboración e unidade de acción entre os diferentes departamentos da Administración da Xunta de Galicia, promove o presente acordo de colaboración polo que se instrumenta esta encomenda de xestión para gañar en efectividade, polo que determina levala a cabo.</p>
    <p>Terceiro. Natureza e alcance da xestión</p>
    <p>O obxecto do acordo de encomenda de xestión é propiciar unha colaboración eficiente entre os diferentes departamentos da Xunta de Galicia para levar a cabo determinadas tarefas de marcado carácter técnico como son os proxectos e as obras das infraestruturas sanitarias, aproveitando os recursos e medios propios dispoñibles no sector público autonómico. Trátase, por tanto, de optimizar o aproveitamento dos medios propios, cumprindo coas directrices establecidas para estes supostos na Lei 14/2013, do 26 de decembro, de racionalización do sector público autonómico.</p>
    <p>Ademais, tal como consta expresamente no acordo, a realización das actividades encomendadas de xestión por parte da Consellería de Medio Ambiente, Territorio e Infraestruturas ou das entidades instrumentais adscritas a ela terá carácter gratuíto e non xerará nin se liquidará taxa de ningunha natureza a favor destas.</p>
    <p>Cuarto. Prazo de vixencia</p>
    <p>O acordo de colaboración terá un prazo de duración inicial dun ano desde a súa data de formalización.</p>
    <p>O dito prazo poderá prorrogarse por mutuo acordo das partes logo de informe da comisión mixta de coordinación e seguimento do acordo de colaboración, e sempre que se exprese polas partes cunha antelación mínima dun mes a data de remate daquel.</p>
    <p>Santiago de Compostela, 13 de xuño de 2014</p>
    <footer><p>Rocío Mosquera Álvarez<br>Conselleira de Sanidade</p></footer>

