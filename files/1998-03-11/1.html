---
date: '1998-03-11'
id: 8B76
page: 2
number: 48
agency: CONSELLERÍA DE MEDIO AMBIENTE
section: I. DISPOSICIÓNS XERAIS
title: >-
  Decreto 72/1998, do 30 de xaneiro, polo que se crean os comités de Integración
  e Coordinación Ambiental.
range: Decreto
url: 'https://www.xunta.gal/dog/Publicados/1998/19980311/Anuncio8B76_gl.html'
---
<p>As directrices do quinto programa da Unión Europea en materia de medio ambiente e desenvolvemento sostible recollen os principios de integración do referente ambiental en toda a política sectorial, de responsabilidade compartida, así como o decisivo papel que se outorga ás administracións nacionais, rexionais e locais; a importancia da calidade e difusión dos datos relativos ó medio ambiente e a extensión da avaliación ambiental a tódalas actividades que atinxan a toda política.</p>
<p>Pola outra banda, se ben se concentraron na Consellería de Medio Ambiente as principais competencias relacionadas co tema ambiental, as actuacións e programas doutras consellerías poden ter influencia ou afecta-lo medio ambiente.</p>
<p>O proceso de desconcentración de competencias unido ás que nestes momentos corresponden á Administración local nos temas ambientais, esixen a coordinación nas actuacións que se desenvolverán neste campo.</p>
<p>De conformidade con todo o exposto, considérase precisa a creación duns órganos que promovan e impulsen a integración do referente ambiental e a coordinación administrativa de tódalas actuacións sectoriais tanto a nivel autonómico como local, que poidan ter algunha repercusión no medio ambiente.</p>
<p>En consecuencia, por proposta do conselleiro de Medio Ambiente, logo do informe das consellerías da Presidencia e Administración Pública e de Economía e Facenda e logo de deliberación do Consello da Xunta de Galicia na súa reunión do día trinta de xaneiro de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>Créase o Comité Galego de Integración e Coordinación Ambiental como órgano consultivo en materia de medio ambiente con carácter administrativo dependente da Consellería de Medio Ambiente.</p>
<p>Artigo 2º</p>
<p>2.1. Serán funcións do comité:</p>
<p>a) Elaborar propostas de integración da política ambiental nas políticas sectoriais.</p>
<p>b) O estudio e análise das directrices da política da UE en materia de medio ambiente.</p>
<p>c) Formular suxestións sobre a aplicación da lexislación ambiental europea e da Administración xeral do Estado.</p>
<p>d) Elaboración de informes sobre os temas que se tratarán pola Conferencia Sectorial de Medio Ambiente.</p>
<p>e) A formulación de suxestións ó desenvolvemento da política ambiental da Xunta de Galicia.</p>
<p>f) Impulsa-la coordinación administrativa das actuacións sectoriais que poidan ter incedencias no medio ambiente.</p>
<p>g) A análise da política ambiental municipal e a formulación de iniciativas para a súa implantación operativa.</p>
<p>h) Elaborar propostas sobre a mellora da calidade ambiental, no medio urbano e rural, para a súa posible integración nas políticas municipais.</p>
<p>i) Emitir informes sobre asuntos de carácter ambiental que lle sexan solicitados pola Consellería de Medio Ambiente.</p>
<p>j) Aqueloutras funcións que lle encomenden ó presidente.</p>
<p>2.2. Cando os temas a tratar polas comisións provinciais teñan unha especial transcendencia ou unha incidencia supraprovincial, poderán ser reclamados polo comité galego, por proposta do seu presidente.</p>
<p>Artigo 3º</p>
<p>1. O Comité Galego de Integración e Coordinación Ambiental estará presidido polo conselleiro de Medio Ambiente.</p>
<p>2. O vicepresidente será o secretario xeral da Consellería de Medio Ambiente e substituirá o presidente en caso de ausencia, vacante ou enfermidade.</p>
<p>3. O comité estará composto polos seguintes vocais, con voz e voto:</p>
<p>* Director xeral de Urbanismo.</p>
<p>* Director xeral de Obras Públicas.</p>
<p>* Director xeral de Ordenación Educativa e Formación Profesional.</p>
<p>* Director xeral de Industria.</p>
<p>* Director xeral de Desenvolvemento Rural.</p>
<p>* Director xeral de Industrias e Alimentación.</p>
<p>* Director xeral de Saúde Pública.</p>
<p>* Director xeral de Patrimonio Cultural.</p>
<p>* Director xeral de Turismo.</p>
<p>* Director xeral de Recursos Mariños.</p>
<p>* Director xeral de Xustiza e Administración local.</p>
<p>* Director xeral de Fomento do Emprego.</p>
<p>* Director xeral de Xuventude.</p>
<p>* Director xeral de Avaliación e Calidade Ambiental.</p>
<p>* Director xeral de Montes e Medio Ambiente Natural.</p>
<p>* Director do Centro de Información e Tecnoloxía Ambiental.</p>
<p>* O presidente da FEGAMP.</p>
<p>* Dous representantes da FEGAMP designados polo seu presidente.</p>
<p>4. Tamén poderán formar parte do comité dous representantes, que, se é o caso, designe o Ministerio de Medio Ambiente.</p>
<p>5. Actuará como secretario do comité o asesor xurídico da Consellería de Medio Ambiente, con voz, pero sen voto.</p>
<p>Artigo 4º</p>
<p>O Comité Galego de Integración e Coordinación Ambiental reunirase en sesión ordinaria unha vez cada tres meses e en sesión extraordinaria sempre que sexa convocado polo seu presidente, por iniciativa propia, ou por petición das dúas terceiras partes dos vocais que o integran.</p>
<p>Artigo 5º</p>
<p>A convocatoria das sesións será efectuada polo secretario por orde do presidente, remitindo ós vocais, cunha antelación mínima de 48 horas, a orde do día que contará a relación dos asuntos que se tratarán e a documentación necesaria para a súa deliberación.</p>
<p>Artigo 6º</p>
<p>1. Para a preparación e elaboración de información e documentación correspondente ás funcións do comité, créanse as seguintes comisións de traballo con carácter permanente.</p>
<p>* De avaliación ambiental.</p>
<p>* De normativa e relacións institucionais.</p>
<p>* De conservación da natureza e biodiversidade.</p>
<p>* De cambio climático.</p>
<p>* De calidade ambiental.</p>
<p>* De medio ambiente mariño.</p>
<p>* De augas continentais.</p>
<p>* De educación ambiental.</p>
<p>Os compoñentes das comisións serán designados polo comité, por proposta do seu presidente.</p>
<p>2. Para o mellor cumprimento das súas funcións o Comité Galego de Integración e Coordinación Ambiental, por proposta do seu presidente, poderá acorda-la creación de comisións de traballo de carácter temporal, que desempeñarán as tarefas que lles sexan encomendadas por este.</p>
<p>Artigo 7º</p>
<p>Créanse os comités provinciais de integración e coordinación ambiental.</p>
<p>Artigo 8º</p>
<p>Serán funcións dos comités provinciais no respectivo ámbito territorial:</p>
<p>a) Coñece-la política ambiental da Xunta de Galicia, e facer suxestións para a súa aplicación.</p>
<p>b) Propoñer medidas para minimiza-la incidencia que certas actividades poidan ocasionar no medio ambiente.</p>
<p>c) Dispoñer de información sobre temas ambientais, para o seu coñecemento e preparación de informes, se é o caso.</p>
<p>d) Fomenta-las iniciativas para a mellora da calidade ambiental, especialmente a nivel municipal.</p>
<p>e) Impulsa-la coordinación en tódolos temas relacionados co medio ambiente, en especial os relativos á inspección ambiental.</p>
<p>f) Formular suxestións para os programas de educación ambiental.</p>
<p>g) Emitir informes sobre asuntos de carácter ambiental que lle sexan solicitados pola Consellería de Medio Ambiente.</p>
<p>h) Aqueloutras que lle encomende o Comité Galego de Integración e Coordinación Ambiental.</p>
<p>Artigo 9º</p>
<p>Os comités provinciais de integración e coordinación ambiental estarán compostos por:</p>
<p>-Presidente: o delegado provincial de Medio Ambiente.</p>
<p>-Vicepresidente: o delegado provincial da Consellería da Presidencia e Administración Pública.</p>
<p>- Vocais: os delegados de Política Territorial, Obras Públicas e Vivenda; de Educación e Ordenación Universitaria; de Industria; de Agricultura, Gandería e Política Agroalimentaria; de Cultura, Comunicación Social e Turismo; de Sanidade e Servicios Sociais; de Pesca, Marisqueo e Acuicultura; de Xustiza, Interior e Relacións Laborais; e de Familia, Promoción do Emprego, Muller e Xuventude.</p>
<p>-Un representante da deputación provincial.</p>
<p>-Seis alcaldes dos concellos da provincia, designados pola FEGAMP.</p>
<p>Tamén poderán formar parte dos comités un representante, que, se é o caso, designe o Ministerio de Medio Ambiente.</p>
<p>-Secretario: o secretario da delegación de Medio Ambiente.</p>
<p>Artigo 10º</p>
<p>1. Para a preparación e elaboración de información e documentación correspondente ás funcións dos comités provinciais, créanse as seguintes comisións de traballo con carácter permanente:</p>
<p>a) De incidencia ambiental.</p>
<p>b) De inspección ambiental.</p>
<p>Os compoñentes das comisións serán designados polos respectivos comités, por proposta dos seus presidentes.</p>
<p>2. Para o mellor cumprimento das súas funcións os comités provinciais de integración e coordinación ambiental, por proposta do seu presidente, poderán acorda-la creación de comisións de traballo, de carácter temporal, que desempeñarán as tarefas que lles sexan encomendadas por este.</p>
<p>Artigo 11º</p>
<p>Os comités provinciais de integración e coordinación ambiental reuniranse en sesión ordinaria unha vez cada tres meses e en sesión extraordinaria sempre que sexan convocados polos seus presidentes por iniciativa propia, ou por petición das dúas terceiras partes dos vocais que as integran.</p>
<p>Artigo 12º</p>
<p>A preparación da orde do día das sesións dos comités provinciais, así como a tramitación da documentación elaborada polas comisións de traballo corresponderalle ó seu secretario.</p>
<p>Disposicións derradeiras</p>
<p>Primeira.-Autorízase o conselleiro de Medio Ambiente para dicta-las disposicións precisas para o desenvolvemento deste decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Calicia.</p>
<p>Santiago de Compostela, trinta de xaneiro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>José Carlos del Álamo Jiménez</p>
<p>Conselleiro de Medio Ambiente</p>

