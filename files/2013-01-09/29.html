---
date: '2013-01-09'
id: CA04-281212-0003
page: 856
number: 6
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 21 de decembro de 2012, da Dirección Xeral de Industria, Enerxía
  e Minas, pola que se autoriza administrativamente e se aproba o proxecto de
  execución da infraestrutura eléctrica denominada modificación da ampliación da
  subestación A Fonsagrada 132/20 kV, novo transformador 132/20 kV e sistema 20
  kV, no termo municipal da Fonsagrada (expediente IN407 2012/51-2, 8020 AT).
range: Resolución
url: >-
  https://www.xunta.gal/dog/Publicados/2013/20130109/AnuncioCA04-281212-0003_gl.html
---
<p>Logo de examinar o expediente instruído por pedimento da empresa Barras Eléctricas Galaico-Asturianas, S.A. (BEGASA), con enderezo para os efectos de notificación na rúa Cidade de Viveiro, 4-1º, 27002 Lugo, resultan os seguintes </p>
    <p>Antecedentes de feito.</p>
    <p>Primeiro. O 2 de decembro de 2010 esta dirección xeral ditou resolución pola que se autorizou administrativamente e se aprobou o proxecto de execución denominado ampliación da subestación A Fonsagrada 132/20 kV novo transformador 132/20 kVA 12 MVA e sistema de 20 kV, no termo municipal da Fonsagrada, na provincia de Lugo (expediente IN407A 2008/124-2, 7254 AT). As características técnicas básicas desta infraestrutura eléctrica son as seguintes: dotación dun novo transformador de 12 MVA de potencia, con relación de transformación 132/20 kV, que alimentará o novo sistema de 20 kV (formado por 8 celas con illamento SF6: 5 de liña, 1 de transformador, 1 de servizos auxiliares e 1 de medida).</p>
    <p>Segundo. O 21 de abril de 2012 a empresa BEGASA presentou solicitude de autorización administrativa e aprobación do proxecto de execución da infraestrutura eléctrica denominada modificado da ampliación da subestación A Fonsagrada 132/20 kV novo transformador 132/20 kV e sistema 20 kV; acompañada da preceptiva documentación a que fai referencia o Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Este modificado prevé, para a alimentación do sistema de 20 kV, un transformador de 20 MVA de potencia (relación de transformación 132/20 kV) en substitución do transformador de 12 MVA de potencia, previsto no proxecto da citada ampliación.</p>
    <p>Terceiro. O 21 de setembro de 2012 a Xefatura Territorial de Lugo da Consellería de Economía e Industria (en adiante, xefatura territorial) ditou resolución pola que se someteu a información pública a solicitude de autorización da devandita infraestrutura eléctrica, que se publicou no <em>Diario Oficial de Galicia</em> do 2 de outubro de 2012 e no <em>Boletín Oficial</em> da provincia do 3 de outubro de 2012.</p>
    <p>Cuarto. Durante o período en que o devandito proxecto se someteu ao trámite de información pública non se presentaron alegacións.</p>
    <p>Sexto. O 6 de setembro de 2012 a xefatura territorial emitiu informe favorable con respecto ao proxecto de execución da devandita infraestrutura eléctrica.</p>
    <p>Fundamentos de dereito.</p>
    <p>Primeiro. A Dirección Xeral de Industria, Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia; no Decreto 324/2009, do 11 de xuño, polo que se establece a estrutura orgánica da Consellería de Economía e Industria; no Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 54/1997, do 27 de novembro, do sector eléctrico; co Real decreto 1955/2000, do 1 de decembro; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O proxecto cumpre o disposto no Regulamento sobre centrais eléctricas, subestacións e centros de transformación, aprobado polo Real decreto 3275/1982, do 12 de novembro.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>De conformidade co que antecede e no exercicio das competencias que ten atribuídas, esta dirección xeral</p>
    <footer><p>RESOLVE:</p></footer>
    <p>1. Autorizar administrativamente a infraestrutura eléctrica denominada modificado da ampliación da subestación A Fonsagrada 132/20 kV novo transformador 132/20 kV e sistema 20 kV, no termo municipal da Fonsagrada (Lugo).</p>
    <p>2. Aprobar o proxecto de execución da infraestrutura eléctrica que se cita.</p>
    <p>Todo isto con suxeición ás seguintes condicións:</p>
    <p>Primeira. As instalacións de distribución de enerxía eléctrica que se autorizan terán que realizarse de acordo coas especificacións e planos que figuran no proxecto presentado pola empresa promotora, asinado polo enxeñeiro industrial Juan Luis Martos Arroyo e visado polo Colexio Oficial de Enxeñeiros Industriais de Cantabria, con nº 166-2012 e data do 26 de marzo de 2012, e no que figura un orzamento total de 400.728,47 euros.</p>
    <p>Segunda. O peticionario asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade.</p>
    <p>Terceira. En todo momento se deberá cumprir canto establece o Regulamento sobre centrais eléctricas, subestacións e centros de transformación, e as súas instrucións técnicas complementarias de acordo co Real decreto 3275/1982, do 12 de novembro, e ordes posteriores, así como demais normativa e directrices vixentes que sexan de aplicación.</p>
    <p>Cuarta. Para introducir modificacións nas instalacións que afecten datos básicos do proxecto será necesaria autorización previa da Dirección Xeral de Industria, Enerxía e Minas. Así mesmo, a xefatura territorial poderá autorizar as modificacións de detalle do proxecto que resulten procedentes, debendo comunicar a esta dirección xeral todas as resolucións que dite en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas as instalacións autorizadas, a xefatura territorial inspeccionará a totalidade das obras e montaxes efectuadas e verificará o cumprimento dos compromisos contraídos pola empresa promotora.</p>
    <p>Sexta. A Administración reserva para si o dereito a deixar sen efecto esta autorización por calquera das causas sinaladas no artigo 34.1 do Decreto 1775/1967, do 22 de xullo, sobre o réxime de instalación, ampliación e traslado de industrias; por incumprimento das condicións estipuladas; pola facilitación de datos inexactos; ou por calquera outra causa legal ou regulamentaria que así o prevexa.</p>
    <p>Sétima. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra a presente resolución, que non é definitiva en vía administrativa, cabe interpoñer recurso de alzada ante o conselleiro de Economía e Industria no prazo dun mes contado a partir do día seguinte ao da notificación ou publicación desta resolución, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 21 de decembro de 2012</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

