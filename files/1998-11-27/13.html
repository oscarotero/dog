---
date: '1998-11-27'
id: '6122'
page: 12
number: 231
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 5 de novembro de 1998 pola que se convocan dúas bolsas de
  linguaxe administrativa galega.
range: Resolución
url: 'https://www.xunta.gal/dog/Publicados/1998/19981127/Anuncio6122_gl.html'
---
<p>O artigo 3.1º.g. da Lei 10/1989, do 10 de xullo, de modificación da Lei 4/1987, do 27 de maio, de creación da Escola Galega de Administración Pública, considera entre os fins da escola a investigación, a documentación, o estudio e a realización de traballos de divulgación no eido da Administración pública, promovendo a súa máxima difusión.</p>
<p>De conformidade coa referida disposición, convócanse dúas bolsas de linguaxe administrativa galega, segundo as seguintes bases:</p>
<p>Primeira.-Obxecto.</p>
<p>A Escola Galega de Administración Pública convoca dúas bolsas de linguaxe administrativa galega para a realización na Escola Galega de Administración Pública de estudios e prácticas sobre linguaxe administrativa galega.</p>
<p>Segunda.-Duración e dotación económica.</p>
<p>As bolsas rematarán o día 31 de decembro de 1999, podendo prorrogarse por un ano, en función do aproveitamento do adxudicatario e das dispoñibilidades orzamentarias da escola.</p>
<p>A dotación económica de cada bolsa será de 145.000 pesetas mensuais. A eficacia desta previsión estará condicionada á existencia de crédito axeitado e suficiente na aplicación orzamentaria 04.50.122 A.480.00 dos orzamentos xerais da Comunidade Autónoma de Galicia para 1999. O expediente económico tramítase de acordo co previsto na Orde do 11 de febreiro de 1998 que regula a tramitación anticipada de expedientes de gasto.</p>
<p>Terceira.-Natureza xurídica da relación.</p>
<p>A condición de bolseiro non xerará unha relación laboral ou administrativa coa Xunta de Galicia nin a súa inclusión na Seguridade Social.</p>
<p>Cuarta.-Requisitos dos participantes.</p>
<p>Poderán optar ás bolsas as persoas que reúnan os seguintes requisitos:</p>
<p>a) Ser licenciado/a en filoloxía galega.</p>
<p>b) Acreditar formación e/ou experiencia en materias relacionadas co obxecto da convocatoria.</p>
<p>c) Acreditar formación e/ou experiencia en informática.</p>
<p>Quinta.-Solicitudes.</p>
<p>As persoas interesadas presentarán no rexistro da Escola Galega de Administración Pública, dentro dos quince días naturais seguintes ó da publicación desta convocatoria, a seguinte documentación:</p>
<p>a) Unha instancia de admisión para participar nas probas de selección, segundo o modelo anexo.</p>
<p>b) Certificación académica na que se detallen as cualificacións obtidas na licenciatura.</p>
<p>c) Documentos que acrediten a formación e/ou experiencia esixida nos puntos 4.b e 4.c.</p>
<p>d) Memoria descritiva das tarefas de colaboración dun bolseiro en materia de linguaxe administrativa galega nun centro de formación de funcionarios.</p>
<p>Sexta.-Tribunal.</p>
<p>Presidente: o secretario xeral da Escola Galega de Administración Pública.</p>
<p>Vocais: un profesor colaborador da EGAP en materia de linguaxe administrativa galega.</p>
<p>Secretario: o xefe do Servicio de Estudios, Investigación e Publicacións da EGAP.</p>
<p>Sétima.-Criterios para a selección dos bolseiros.</p>
<p>A selección realizarase mediante a valoración dos méritos acreditados conforme o seguinte baremo:</p>
<p>a) Expediente académico: ata catro puntos.</p>
<p>b) Formación ou experiencia en temas relacionados co obxecto desta bolsa: ata catro puntos.</p>
<p>c) Coñecementos de informática: ata dous puntos.</p>
<p>d) Memoria: ata cinco puntos.</p>
<p>O tribunal poderá realizar unha entrevista cos aspirantes que acrediten máis de oito puntos no anterior baremo. Versará sobre os seus méritos curriculares e a memoria e terá unha duración máxima de quince minutos. En función do contido da entrevista, o tribunal poderá aumenta-la puntuación inicial asignada nun máximo do 25% da que lle corresponde por aplicación do baremo.</p>
<p>Finalmente, o tribunal fará pública a relación de candidatos por orde de puntuación.</p>
<p>Oitava.-Réxime de colaboración.</p>
<p>Os aspirantes seleccionados incorporaranse, logo da aceptación da bolsa, no prazo de dez días naturais seguintes ó da notificación do outorgamento.</p>
<p>No caso de que un adxudicatario, por calquera motivo, non poida presta-la súa colaboración será substituído polo candidato seguinte por orde de puntuación.</p>
<p>Os bolseiros prestarán a súa colaboración, baixo as indicacións do xefe do Servicio de Estudios, Investigación e Publicacións, en horario de mañá e/ou tarde, de luns a venres na Escola Galega da Administración Pública.Os traballos realizados quedarán en propiedade da escola.</p>
<p>Os bolseiros presentarán, ó remate das bolsas, un informe sobre os traballos realizados.</p>
<p>Novena.-Cláusula xeral.</p>
<p>No caso de incumprimento das tarefas de colaboración a escola poderá, por proposta do xefe de Estudios e logo de escoita-la persoa afectada, anula-la bolsa.</p>
<p>A solicitude das bolsas implica o coñecemento e a aceptación destas bases.</p>
<p>Santiago de Compostela, 5 de novembro de 1998.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>
<p>10768</p>

