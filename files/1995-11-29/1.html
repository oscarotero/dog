---
date: '1995-11-29'
id: 633E
page: 9
number: 229
agency: PRESIDENCIA
section: I. DISPOSICIÓNS XERAIS
title: 'Lei 9/1995, do 10 de novembro, do Consello Consultivo de Galicia.'
range: Lei
url: 'https://www.xunta.gal/dog/Publicados/1995/19951129/Anuncio633E_gl.html'
---
<p>Galicia veu creando e estructurando as súas institucións desde a promulgación do seu Estatuto, ó abeiro do artigo 2 e consonte o dereito recoñecido no artigo 137, inciso segundo, da Constitución, de acordo co principio de autogoberno consagrado no seu artigo 148.1.1, e ata o punto de que pode considerarse practicamente culminado, desde a perspectiva da súa estructura orgánica, o seu proceso de autoorganización, cumprindo a previsión contida nos artigos 27.1 e 39 do seu Estatuto.</p>
<p>Establecida pola Constitución unha modalidade de Goberno e Administración propia dun Estado de dereito, esta concretarase non só no control posterior das súas normas e actuacións, xa for a través dos órganos xurisdiccionais ordinarios, xa for, se é o caso, polo Tribunal Constitucional, senón mediante un sistema de consulta previa a un órgano cualificado naquelas actuacións e disposicións do Goberno, central ou autonómico, que pola súa transcendencia ou complexidade así o requiran, como garantía do sometemento pleno deles á lei e ó dereito, amparados no artigo 130.1 da Constitución. Resolta xa pola sentencia do Tribunal Constitucional do 26 de novembro de 1992, na súa condición de órgano supremo de interpretación da Constitución, a consecuencia de que a capacidade autoorganizativa das comunidades autónomas lles recoñece facultades para a constitución dos seus propios órganos superiores consultivos, e promulgada a Lei 30/1992, do 26 de novembro, de réxime xurídico das administracións </p>
<p>públicas e do procedemento administrativo común, que recoñece expresamente a posibilidade de creación de consellos consultivos superiores autonómicos, especialmente os seus artigos 102 e 103 e disposición derrogatoria 2.b), parece chegado o momento oportuno para a creación, que se fai por esta lei, do Consello Consultivo de Galicia.</p>
<p>Este Consello terá por obxecto constituírse como superior órgano consultivo do Goberno de Galicia de carácter técnico-xurídico, con ánimo de mellora-la actuación administrativa, en canto que aumentará a garantía de legalidade das decisións que se poidan adoptar no marco do Estado social e democrático de dereito que proclama a Constitución no seu artigo 1.1.</p>
<p>Axilizará, así mesmo, o actuar administrativo, ó contar cun organismo consultivo propio que evite a necesidade de acudir ante o Consello de Estado nos supostos en que as leis requiren un preceptivo dictame e que garanta a legalidade e xuricidade dos acordos e actos administrativos que se sometan ó seu dictame.</p>
<p>A lei consta de seis títulos, catro disposicións adicionais, unha disposición transitoria e outra derradeira.</p>
<p>No título primeiro, das disposicións xerais, trátase do seu carácter e fins, recoñecendo a súa autonomía orgánica e funcional, como garantía da súa obxectividade e independencia, do carácter das consultas</p>
<p>que se lle formulen e do carácter estrictamente xurídico dos seus dictames, agás petición expresa.</p>
<p>No título segundo, da composición, dado o seu carácter e ámbito, optouse por un número reducido de conselleiros, cinco, designados directamente polo presidente da Xunta; da duración do seu mandato, seis anos; do seu presidente, elixido polos propios conselleiros; da súa condición e incompatibilidades.</p>
<p>No título terceiro, da competencia, enuméranse os casos en que o seu dictame é preceptivo, a forma de o solicitar, a posibilidade de solicitude de dictame facultativo e a elaboración dunha memoria anual.</p>
<p>No título cuarto, do seu funcionamento, regúlase a posibilidade de actuar en Pleno e en seccións, fixando os respectivos asuntos, así como a forma de deliberar e tomar acordos, con carácter xeral.</p>
<p>No título quinto, do procedemento, sinálanse os prazos, ordinario e urxente, para a emisión de dictames e a posibilidade de solicita-la súa información complementaria.</p>
<p>No título sexto, finalmente, faise referencia ó persoal, e ten como principal característica a creación dun corpo de letrados propio do Consello Consultivo.</p>
<p>Considérase, por último, a redacción polo propio Consello Consultivo dun regulamento de organización e funcionamento, que lle propoñerá á Xunta de Galicia para a súa aprobación.</p>
<p>Por todo o exposto, o Parlamento de Galicia aprobou e eu, de conformidade co artigo 13.2º do Estatuto de Autonomía e co artigo 24 da Lei 1/1983, do 23 de febreiro, reguladora da Xunta e do seu presidente, promulgo en nome de El-Rei a Lei do Consello Consultivo de Galicia.</p>
<p>Título I</p>
<p>Disposicións xerais</p>
<p>Artigo 1.-Natureza e sede.</p>
<p>1. Créase o Consello Consultivo de Galicia, como órgano superior consultivo da Xunta de Galicia.</p>
<p>2. A súa sede radicará na cidade de Santiago de Compostela, sede das institucións autonómicas.</p>
<p>Artigo 2.-Autonomía.</p>
<p>1. No exercicio das súas funcións, o Consello Consultivo de Galicia velará pola observancia da Constitución, do Estatuto de autonomía e do resto do ordenamento xurídico.</p>
<p>2. O Consello Consultivo de Galicia, no exercicio das súas funcións, gozará de plena autonomía orgánica e funcional, en garantía da súa obxectividade e independencia.</p>
<p>3. Os asuntos dictaminados polo Consello Consultivo de Galicia non lle poderán ser remitidos, para informe ulterior, a ningún outro órgano ou organismo da Comunidade Autónoma.</p>
<p>Artigo 3.-Consultas e dictames.</p>
<p>1. A consulta ó Consello Consultivo de Galicia será preceptiva cando así o estableza esta lei ou outra norma de igual rango, e facultativa no resto dos casos.</p>
<p>2. Agás que por lei se dispoña expresamente o contrario, o seu dictame será non vinculante e de carácter estrictamente xurídico, sen entrar en valoracións de oportunidade ou conveniencia, a non ser que así lle sexa solicitado expresamente polo órgano consultante.</p>
<p>3. As disposicións e resolucións sobre asuntos dictaminados polo Consello Consultivo de Galicia cando sexa preceptiva a súa intervención nelas, se se tomaren de acordo co seu dictame, expresaranse coa fórmula «... de acordo co dictame do Consello Consultivo de Galicia», e se non se tomaren de acordo co dictame daquel, coa de «... oído o Consello Consultivo de Galicia».</p>
<p>Título II</p>
<p>Composición</p>
<p>Artigo 4.-Número e nomeamento.</p>
<p>1. O Consello Consultivo de Galicia estará integrado por cinco conselleiros nomeados por decreto do presidente da Xunta, oído o Consello da Xunta, entre as seguintes persoas:</p>
<p>a) Xuristas de recoñecido prestixio con máis de dez anos de experiencia profesional efectiva.</p>
<p>b) Xuristas de recoñecido prestixio que formasen parte da Mesa do Parlamento.</p>
<p>c) Altos cargos ou funcionarios, licenciados en dereito, con máis de dez anos de experiencia na Administración.</p>
<p>2. Serán nomeados por un período de seis anos, poderán ser reelixidos unha soa vez e durante o seu mandato serán inamovibles.</p>
<p>3. Terán dereito ós honores e preeminencia que regulamentariamente se sinalen e ás remuneracións que para tal fin se fixen nos presupostos xerais da Comunidade Autónoma.</p>
<p>Artigo 5.-Elección de presidente e designación de secretario.</p>
<p>1. O Consello Consultivo de Galicia terá un presidente elixido entre os conselleiros en votación secreta e por maioría absoluta, na forma prevista no artigo 10. O presidente terá a súa representación para tódolos efectos.</p>
<p>2. Estará asistido por un secretario xeral, con voz pero sen voto, pertencente ó corpo de letrados do propio Consello. Exercerá as funcións que lle atribúa o regulamento orgánico.</p>
<p>Artigo 6.-Perda da condición.</p>
<p>Os conselleiros perderán a condición de tales:</p>
<p>a) Por renuncia.</p>
<p>b) Por extinción do seu mandato ó expira-lo prazo.</p>
<p>c) Por incapacidade permanente declarada por resolución xudicial firme.</p>
<p>d) Por incompatibilidade sobrevida.</p>
<p>e) Por inhabilitación xudicial para o exercicio de cargo público declarada en sentencia firme.</p>
<p>f) Por condena por delicto doloso en sentencia firme.</p>
<p>g) Por incumprimento grave das obrigas de conselleiro.</p>
<p>h) Por falecemento.</p>
<p>Artigo 7.-Procedemento e vacantes.</p>
<p>1. O cesamento será dictado polo presidente da Xunta. Nos supostos previstos nos apartados d) e g) do artigo anterior será preciso o acordo favorable do Consello tomado por maioría absoluta dos seus membros, logo de audiencia do interesado.</p>
<p>2. As vacantes cubriranse consonte o previsto no artigo 4.1 e polo tempo que reste de mandato.</p>
<p>Artigo 8.-Suspensión.</p>
<p>Os conselleiros poderán ser suspendidos nas súas funcións en caso de inculpación ou procesamento por delicto doloso, atendendo a gravidade dos feitos, por acordo da maioría absoluta dos membros do Consello.</p>
<p>Artigo 9.-Incompatibilidades.</p>
<p>1. A condición de conselleiro será incompatible con:</p>
<p>a) A de deputado do Parlamento de Galicia.</p>
<p>b) A de membro do Congreso dos Deputados ou do Senado.</p>
<p>c) A de maxistrado do Tribunal Constitucional.</p>
<p>d) A de defensor do pobo,valedor e vicevaledor do pobo ou cargos homónimos dunha Comunidade Autónoma.</p>
<p>e) A de membro do Consello de Contas.</p>
<p>f) A de calquera cargo político ou administrativo do Estado, comunidades autónomas ou entidades locais.</p>
<p>g) Funcións directivas en partidos políticos, sindicatos de traballadores ou asociacións de empresarios.</p>
<p>h) Cargos de toda índole en empresas concesionarias, contratistas, arrendatarios ou administradores de obras ou servicios públicos, calquera que sexa o seu ámbito territorial.</p>
<p>i) A de membro de calquera órgano asesor da Xunta.</p>
<p>j) O exercicio das carreiras xudicial ou fiscal ou da avogacía.</p>
<p>k) Calquera actividade profesional ou mercantil.</p>
<p>2. Será compatible co exercicio da actividade docente ou investigadora, logo de expresa declaración de compatibilidade polo presidente do Consello.</p>
<p>3. Se concorrese algunha causa de incompatibilidade en quen sexa designado conselleiro antes de tomar posesión do cargo e non constase a súa renuncia no que motivase a incompatibilidade, entenderase que renuncia ó posto de conselleiro se non toma unha decisión no prazo de dez días, o que así decretará o presidente, cumpríndose o disposto no artigo 7.1 para tal evento. En ámbolos casos procederase a unha nova designación consonte o artigo 7.2.</p>
<p>Artigo 10.-Elección do presidente e substitucións.</p>
<p>1. Na primeira reunión do Consello, cando estea vacante a presidencia, os seus membros procederán á elección do seu presidente de entre eles, mediante votación secreta e por maioría absoluta. En caso de</p>
<p>non obterse esta, procederase a unha segunda votación entre aqueles conselleiros máis votados e será elixido o que obteña maior número de votos. A proposta comunicaráselle ó presidente da Xunta, que procederá ó seu nomeamento mediante decreto por un período de seis anos, ó termo dos cales só poderá ser reelixido para un novo mandato.</p>
<p>2. En caso de ausencia ou enfermidade, ou mentres dure a vacante por cesamento do presidente, exercerá as súas funcións o conselleiro máis antigo, e se a antigüidade fose a mesma, o de máis idade.</p>
<p>Título III</p>
<p>Competencia</p>
<p>Artigo 11.-Consultas e dictames preceptivos.</p>
<p>O Consello Consultivo de Galicia será consultado preceptivamente nos supostos seguintes:</p>
<p>a) Proxectos de reforma do Estatuto de autonomía de Galicia.</p>
<p>b) Proxectos de lexislación delegada a que se refire o artigo 10.1.a) do Estatuto de autonomía de Galicia.</p>
<p>c) Convenios e acordos de cooperación con outras comunidades autónomas, consonte os artigos 145.2, inciso primeiro, da Constitución e 35.1 e 2 do Estatuto de autonomía de Galicia.</p>
<p>d) Regulamentos que se dicten en execución de leis, así como as súas modificacións.</p>
<p>e) Conflictos de atribucións que se susciten entre as diversas consellerías e entre outros altos organismos e institucións da Comunidade Autónoma.</p>
<p>f) Recursos administrativos de revisión.</p>
<p>g) Revisión de oficio ou por petición do interesado dos actos administrativos na forma establecida na Lei de réxime xurídico das administracións públicas e do procedemento administrativo común.</p>
<p>h) Nulidade, interpretación e resolución dos contratos administrativos na forma establecida na Lei de contratos do Estado e de réxime local.</p>
<p>i) Nulidade, interpretación, modificación e extinción de concesións administrativas calquera que sexa o seu obxecto, nos casos en que así o esixan as normas aplicables.</p>
<p>j) Reclamacións que en concepto de indemnización de danos e perdas se formulen contra a Comunidade Autónoma.</p>
<p>k) A creación ou supresión de municipios, así como a alteración de termos municipais.</p>
<p>l) Cesamento dos seus membros, en todo caso.</p>
<p>m) En xeral, en todos aqueles supostos en que así o estableza unha lexislación específica.</p>
<p>Artigo 12.-Solicitude de dictames.</p>
<p>1. En asuntos de competencia da Xunta de Galicia o dictame do Consello Consultivo de Galicia será solicitado polo presidente da Xunta.</p>
<p>2. Corresponderalles ós presidentes das entidades locais solicita-lo dictame do Consello Consultivo de Galicia naqueles supostos en que a lexislación o requira.</p>
<p>Artigo 13.-Dictames facultativos.</p>
<p>O presidente da Xunta, o Consello, os conselleiros e os presidentes dos organismos e entes públicos poderán solicitar dictame do Consello Consultivo de Galicia sobre aqueles asuntos non incluídos no artigo precedente cando a especial transcendencia do asunto así o requira.</p>
<p>Artigo 14.-Memoria anual.</p>
<p>O Consello Consultivo de Galicia elevará anualmente unha memoria de actividades ó Consello da Xunta na que se expresará a actividade desenvolvida no período anterior, así como as suxerencias que se coiden oportunas, tendentes a mellora-la actuación administrativa da Comunidade Autónoma.</p>
<p>Título IV</p>
<p>Funcionamento</p>
<p>Artigo 15.-Atribucións do Pleno e das seccións.</p>
<p>1. O Consello Consultivo de Galicia actuará en Pleno e en seccións.</p>
<p>2. Correspóndelle ó Pleno emitir dictame sobre os asuntos comprendidos nas letras a), b), c), d), e), k) e l) do artigo 11, e ás seccións sobre os restantes.</p>
<p>3. No caso de dictames facultativos, a competencia atribuiráselle á sección correspondente por razón da materia. Non obstante, cando a importancia do asunto o requira, o presidente da Xunta poderá requiri-lo dictame do Pleno.</p>
<p>Artigo 16.-Número e composición das seccións.</p>
<p>1. O Consello Consultivo de Galicia, agás para os asuntos que son competencia do Pleno, funcionará a través de seccións.</p>
<p>2. Regulamentariamente, determinarase o número de seccións e a distribución dos asuntos entre elas procurando a homoxeneidade das materias atribuídas a cada unha.</p>
<p>3. Cada sección contará, polo menos, con tres conselleiros e estará presidida por un deles, coa asistencia dun letrado.</p>
<p>Artigo 17.-Adopción de acordos.</p>
<p>1. Nas reunións do Pleno do Consello Consultivo de Galicia requirirase, para a validez das deliberacións e dos acordos, a presencia do presidente ou de quen legalmente o substitúa, dun número de membros que co presidente constitúan maioría absoluta e a do secretario xeral ou de quen faga as súas veces.</p>
<p>2. Os acordos tomaranse por maioría absoluta dos membros que constitúan o Consello; en caso de empate, decidirá o voto de calidade do presidente.</p>
<p>3. En caso de discrepancias co acordo adoptado, o ou os conselleiros discrepantes poderán formular por escrito, no prazo que regulamentariamente se</p>
<p>determine, o seu voto particular razoado, que se xuntará ó dictame.</p>
<p>Título V</p>
<p>Procedemento</p>
<p>Artigo 18.-Prazos para a emisión de dictames.</p>
<p>1. O Consello Consultivo deberá emiti-los seus dictames no prazo de un mes a partir do momento da recepción da solicitude; transcorrido este prazo, entenderase que non existe ningunha obxección á cuestión suscitada.</p>
<p>2. Cando na orde de remisión do expediente se fixer constar motivadamente a urxencia do dictame, o prazo será de quince días, agás que o presidente da Xunta, atendendo a materia e urxencia do asunto, fixase outro menor, que nunca será inferior a dez días.</p>
<p>Artigo 19.-Documentación.</p>
<p>1. O órgano consultante deberalle facilitar ó Consello canta documentación precise para dictaminar sobre a cuestión suscitada.</p>
<p>2. O Consello, a través do seu presidente, e por acordo daquel, poderá solicitarlle ó órgano ou á institución consultante que se complete a documentación con cantos antecedentes, informes e probas coide necesarios, mesmo co parecer dos organismos ou persoas que tivesen competencia nas cuestións relacionadas co asunto obxecto do dictame; neste suposto interromperanse os prazos previstos no artigo 18 ata que sexa cuberta a solicitude.</p>
<p>Artigo 20.-Audiencias e informes.</p>
<p>1. Poden ser oídos ante o Consello os directamente interesados nos asuntos motivadores da consulta, ben por acordo do Consello por petición deles, ben de oficio.</p>
<p>2. Por conducto do órgano consultante, ou directamente, pode o Consello solicitar informe, oral ou escrito, daqueles organismos ou persoas que tivesen notoria competencia técnica nas cuestións solicitadas nas materias relacionadas co obxecto da consulta.</p>
<p>Título VI</p>
<p>Persoal</p>
<p>Artigo 21.-Dos letrados e das súas funcións.</p>
<p>1. O Consello Consultivo estará asistido polo seu propio corpo de letrados.</p>
<p>2. Os letrados do Consello terán como misión o estudio, a preparación e a redacción dos proxectos de dictame sobre os asuntos sometidos á consulta del, así como daqueles que, sendo adecuados ó seu carácter, se determinen no regulamento.</p>
<p>3. O Consello elixirá entre os letrados un secretario xeral, que será nomeado polo seu presidente e terá a xefatura do persoal, sen prexuízo das facultades daquel, e será substituído, en caso de ausencia, por outro letrado designado polo presidente.</p>
<p>4. Os letrados terán as incompatibilidades establecidas con carácter xeral para os funcionarios das administracións públicas e non poderán exercer función</p>
<p>ningunha, agás a docencia ou investigación que se consideren compatibles e cando non prexudiquen a boa marcha do Consello e sempre logo de autorización do seu presidente.</p>
<p>Artigo 22.-Selección de letrados.</p>
<p>Os postos de traballo de letrados serán cubertos na forma seguinte:</p>
<p>a) Dúas terceiras partes, por oposición libre, na forma que regulamentariamente se determine, entre licenciados en dereito.</p>
<p>b) Un tercio, por concurso entre funcionarios da escala de letrados da Xunta de Galicia, así como xuristas funcionarios de carreira que exerzan a súa actividade sometidos a unha relación de dereito público.</p>
<p>Artigo 23.-Da adscrición doutro persoal.</p>
<p>O resto das prazas do persoal serán cubertas por funcionarios da Administración da Comunidade, de acordo co cadro de persoal que o Consello Consultivo lle propoña á Xunta.</p>
<p>Disposicións adicionais</p>
<p>Primeira.</p>
<p>O Consello Consultivo dispoñerá de seis letrados en tanto que a Xunta, por proposta daquel, estableza o definitivo cadro de persoal orgánico.</p>
<p>Segunda.</p>
<p>1. No prazo de catro meses, seguintes ó da entrada en vigor desta lei, procederase ó nomeamento dos conselleiros, así como á constitución do Consello Consultivo de Galicia.</p>
<p>2. Os conselleiros prestarán xuramento ou promesa de acordo coa seguinte fórmula: «Xuro (ou prometo) cumpri-las obrigas do meu cargo de conselleiro do Consello Consultivo de Galicia e gardar e facer garda-la Constitución e o Estatuto de autonomía».</p>
<p>Terceira.</p>
<p>Consonte os principios desta lei, o Consello Consultivo elaborará o seu regulamento de organización e funcionamento e a Xunta procederá á súa aprobación no prazo de seis meses seguintes ó da constitución do Consello Consultivo de Galicia.</p>
<p>Disposición transitoria</p>
<p>O Consello da Xunta habilitará os créditos necesarios para a entrada en funcionamento do Consello Consultivo de Galicia ata que este dispoña da súa propia sección nos presupostos xerais da Comunidade Autónoma.</p>
<p>Disposición derradeira</p>
<p>Esta lei entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dez de novembro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>7795</p>

