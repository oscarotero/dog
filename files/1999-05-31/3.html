---
date: '1999-05-31'
id: 8D96
page: 6
number: 102
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 10 de maio de 1999 pola que se aproban as bases que rexerán a
  convocatoria de bolsas para asistencia a congresos, simposios, seminarios ou
  cursos monográficos para investigadores non vencellados ás universidades
  galegas e se procede á súa convocatoria.
range: Orde
url: 'https://www.xunta.gal/dog/Publicados/1999/19990531/Anuncio8D96_gl.html'
---
<p>Por orde desta consellería do pasado 18 de xaneiro (DOG do 25 de xaneiro), convocáronse diferentes axudas e bolsas correspondentes ás accións do programa de promoción xeral da investigación do PGIDT.</p>
<p>Como complemento destas accións e para favorece-la participación dos investigadores da nosa Comunidade Autónoma en reunións de carácter científico co fin de fomenta-lo intercambio de coñecementos, actualización destes e a colaboración entre grupos de investigación, parece axeitado efectuar unha convocatoria específica de axudas destinada a este obxectivo. Non embargante, dado que as universidades do sistema universitario de Galicia dispoñen, cada unha delas, de accións específicas deste tipo, mediante acordos institucionais concertouse transferírlle-las cantidades que poderían ser dedicadas á participación dos seus investigadores neste tipo de actividades, complementando deste xeito as súas propias convocatorias e evitando así que os investigadores das universidades teñan que participar en dúas convocatorias de organismos diferentes para obteren financiamento, dun deles, para unha</p>
<p>mesma actividade. En consecuencia, as axudas obxecto da presente convocatoria deben estar dirixidas a aqueles investigadores que non teñen ningún tipo de vinculación coas universidades do sistema universitario de Galicia.</p>
<p>Polo que antecede, esta consellería</p>
<p>DISPÓN:</p>
<p>Artigo 1º</p>
<p>Convócanse bolsas para asistencia a congresos, simposios, seminarios ou cursos monográficos de acordo coas bases que se inclúen como anexo I á presente orde.</p>
<p>Artigo 2º</p>
<p>Para a concesión destas bolsas destinarase ata un máximo de 2.000.000 de ptas. con cargo á aplicación orzamentaria 04.07.432A.480.0 dos orzamentos xerais da Comunidade Autónoma de Galicia para 1999.</p>
<p>Artigo 3º</p>
<p>A convocatoria, as súas bases e todos cantos actos administrativos se deriven dela, poderán ser impugnados polos interesados nos casos e na forma establecidos na Lei 4/1999, do 13 de xaneiro, que modifica a Lei 30/1992, de réxime xurídico das administracións públicas e do procedemento administrativo común.</p>
<p>Artigo 4º</p>
<p>Para os efectos establecidos no artigo 42 da Lei 4/1999, o prazo máximo para resolve-las solicitudes correspondentes ás axudas especificadas nesta orde será de tres meses, contados a partir do día seguinte ó da data de peche da convocatoria.</p>
<p>Santiago de Compostela, 10 de maio de 1999.</p>
<p>Jaime Pita Varela</p>
<p>Conselleiro da Presidencia e Administración</p>
<p>Pública</p>
<p>Secretario Xeral de Investigación e Desenvolvemento</p>
<p>ANEXO I</p>
<p>Bases da convocatoria</p>
<p>1. Solicitantes.</p>
<p>1.1. Congresos, simposios e seminarios.</p>
<p>As axudas poderán ser solicitadas polos investigadores de cadro de persoal, outros investigadores contratados e bolseiros de predoutoramento e asimilados vinculados a centros públicos de investigación radicados na Comunidade Autónoma agás os que teñen algún tipo de vinculación (relación funcionarial, contrato, bolsa, etc.) con algunha das universidades do sistema universitario de Galicia.</p>
<p>1.2. Cursos.</p>
<p>As axudas para asistencia a cursos poderán ser solicitadas unicamente polos bolseiros de terceiro ciclo e bolseiros asimilados que estean a colaborar en actividades de investigación en centros públicos de investigación da Comunidade Autónoma diferentes das universidades do sistema universitario de Galicia.</p>
<p>2. Solicitudes.</p>
<p>As solicitudes, feitas a través do modelo oficial nº 16 que se publica como anexo II á presente orde (tamén á disposición dos interesados en Internet nos enderezos <a href="http://www.cesga.es/sxid e http://www.xunta.es/conselle/preside/sxid/index.htm">http://www.cesga.es/sxid e http://www.xunta.es/conselle/preside/sxid/index.htm</a>), presentaranse no rexistro xeral da Secretaría Xeral de Investigación e Desenvolvemento ou por calquera das formas previstas no artigo 38.4º da Lei 4/1999.</p>
<p>O prazo de presentación de solicitudes remata o 30 de xuño de 1999.</p>
<p>As solicitudes deberán ir, inescusablemente, acompañadas da seguinte documentación:</p>
<p>a) No caso de congresos, simposios e seminarios:</p>
<p>-Documento acreditativo da categoría do solicitante. No caso de persoal interino ou contratado o dito documento deberá estar vixente na data de peche da convocatoria. Naqueles casos nos que a categoría do solicitante non leve implícita a condición de doutor, esta, de se-lo caso, deberá acreditarse.</p>
<p>-Declaración xurada do solicitante na que conste que carece de vinculación coas universidades do sistema universitario de Galicia (vinculación funcionarial, contrato, bolsas, etc.).</p>
<p>-Resumo do traballo/comunicación que se vai expoñer na reunión.</p>
<p>-Xustificante de aceptación do traballo polo comité organizador, ou compromiso de presenta-la dita aceptación unha vez recibida a resposta do comité organizador.</p>
<p>Ademais dos documentos anteriores deberá xuntarse:</p>
<p>-Para o caso de doutores: relación das 5 publicacións máis salientables dos 3 últimos anos. Documentarase mediante fotocopia da primeira páxina da publicación, ou daquela na que figuren os datos salientables dela (autor/es, título, editorial, revista, etc.), e da última páxina.</p>
<p>-Para o caso dos solicitantes non doutores: informe do director da tese no que conste o interese que ten a asistencia do solicitante á dita reunión.</p>
<p>Nos traballos de máis de un autor só se poderá solicitar unha axuda para un dos asinantes. Un mesmo investigador só poderá solicitar unha axuda nesta convocatoria para asistir a reunións científicas. En ningún caso se concederán bolsas para a asistencia a unha mesma reunión a máis de dous membros do mesmo grupo de investigación.</p>
<p>b) No caso de cursos monográficos.</p>
<p>-Documento acreditativo da categoría do solicitante.</p>
<p>-Solicitude de inscrición no curso.</p>
<p>-Programa do curso.</p>
<p>-Informe do responsable da actividade investigadora do solicitante no que conste o interese do curso para a formación do peticionario.</p>
<p>3. Contía e finalidade das axudas.</p>
<p>O importe máximo das axudas concedidas será o seguinte:</p>
<p>-60.000 ptas. brutas para congresos e reunións que se celebren no territorio nacional e Portugal.</p>
<p>-100.000 ptas. brutas para congresos e reunións noutros países europeos.</p>
<p>-175.000 ptas. brutas para congresos e reunións que se celebren noutros países.</p>
<p>En ningún caso se financiarán actividades que se realizaran con anterioridade ó 1 de xaneiro de 1999 ou que se vaian realizar con posterioridade ó 31 de decembro de 1999, tomando, para estes efectos, como referencia a data de comezo do congreso, simposio ou seminario.</p>
<p>4. Tramitación.</p>
<p>Os servicios da Secretaría Xeral de Investigación e Desenvolvemento comprobarán que tódalas solicitudes reúnen os requisitos establecidos na presente orde e no caso de que a solicitude non estivese convenientemente cuberta ou acompañada da correspondente documentación, será requirido o solicitante para que, no prazo máximo de dez días, emende a falta e xunte os documentos preceptivos, con indicación de que, de non facelo, considerarase que desistiu da súa petición e procederase ó arquivo dela sen mais trámites, de conformidade co disposto no artigo 71.1º da Lei 4/1999.</p>
<p>Non axustarse ós termos da convocatoria será causa de desestimación da solicitude presentada.</p>
<p>5. Comisión de selección e resolución do concurso.</p>
<p>A selección dos bolseiros será realizada pola Comisión de Selección de Investigación creada polo Decreto 37/1998, do 30 xaneiro, que lle elevará a proposta de resolución á Secretaría Xeral de Investigación e Desenvolvemento para que resolva. Esta resolución publicarase no Diario Oficial de Galicia.</p>
<p>Para a selección dos beneficiarios a comisión terá en conta os seguintes criterios:</p>
<p>-Ós solicitantes que non sexan doutores e teñan acadada a suficiencia investigadora prevista no Real decreto 778/1998, daráselles prioridade para asistencia a congresos que teñan lugar en España ou Portugal.</p>
<p>-Ós solicitantes que sexan doutores valoraránselle as cinco publicacións máis salientables dos 3 últimos anos e daráselles prioridade para asistencia a congresos de carácter internacional.</p>
<p>-Daráselles prioridade a aquelas solicitudes correspondentes a persoas que non resultaron beneficiarias dunha destas axudas na convocatoria do ano 1998 (resolución da Secretaría Xeral de Investigación e Desenvolvemento do 20 de novembro de 1998 (DOG do 30 de novembro).</p>
<p>6. Libramento da axuda.</p>
<p>As subvencións faranse efectivas mediante libramento único e directo ós beneficiarios, que deberán presentar previamente:</p>
<p>Para congresos, simposios e seminarios:</p>
<p>1. Declaración xurada na que conste que non recibiron ningún financiamento, por parte doutras entidades, para o mesmo fin.</p>
<p>2. Aceptación do traballo por parte da entidade, institución ou persoa organizadora da reunión, sempre que non fora entregada xa no momento de solicita-la axuda.</p>
<p>3. Certificación de asistencia.</p>
<p>Para cursos monográficos:</p>
<p>1. Declaración xurada na que conste que non recibiron ningún financiamento, por parte doutras entidades, para o mesmo fin.</p>
<p>2. Xustificación de ter feito o curso.</p>
<p>7. Incidencias.</p>
<p>O incumprimento dalgunha das condicións establecidas nesta convocatoria suporá a perda da axuda concedida.</p>

