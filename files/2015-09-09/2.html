---
date: '2015-09-09'
id: CA02-310815-0002
page: 36278
number: 172
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 24 de agosto de 2015 de aprobación definitiva da modificación puntual
  número 4 do Plan xeral de ordenación municipal do Concello de Sanxenxo.
range: Orde
url: >-
  https://www.xunta.gal/dog/Publicados/2015/20150909/AnuncioCA02-310815-0002_gl.html
---
<p>O Concello de Sanxenxo achega a modificación puntual nº 4 do PXOM, en solicitude da aprobación definitiva conforme o disposto nos artigos 85.7, 94 e 95 da Lei 9/2002, do 30 de decembro, de ordenación urbanística e protección do medio rural de Galicia (LOUG).</p>
    <p>Analizada a documentación remitida polo Concello de Sanxenxo, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>I.1. O Concello do Sanxenxo dispón, na actualidade vixente, dun PXOM aprobado definitivamente o 27.2.2003.</p>
    <p>I.2. Este PXOM foi obxecto de tres modificacións puntuais. A primeira, do 22.10.2010, respecto á ordenanza 10 de Espazos libres de uso e dominio público; a MP nº 2, do 1.4.2013, respecto da adaptación da normativa ás modificacións lexislativas estatais e autonómicas; e a MP nº 3, coa finalidade de corrixir a situación do equipamento público E-26-E. Por acordo do Concello Pleno aprobouse un documento de rectificación do PXOM en aplicación de diversas sentenzas.</p>
    <p>1.3. Consta Decisión do 12.12.2013, da Secretaría Xeral de Calidade e Avaliación Ambiental, de non sometemento á avaliación ambiental estratéxica da presente modificación puntual do PXOM.</p>
    <p>I.4. Constan informes municipais: técnicos, do 5.2.2014, 13.5.2014, 10.10.2014 e 10.3.2015; e xurídicos, do 5.2.2014, 13.5.2014 e 11.3.2015.</p>
    <p>I.5. A MP foi aprobada inicialmente polo Concello Pleno en sesión do 26.5.2014. Foi sometida a información pública mediante anuncios nos xornais La Voz de Galicia e Faro de Vigo do 17.6.2014 e no DOG do 20.6.2014. Déuselles audiencia aos concellos limítrofes. Neste período non se presentaron alegacións.</p>
    <p>I.6. Constan informes sectoriais de:</p>
    <p>– Dirección Xeral de Sustentabilidade da Costa e do Mar do Ministerio de Agricultura, Alimentación e Medio Ambiente, do 8.5.2014, 6.3.2015 e 2.6.2015.</p>
    <p>– Ministerio de Industria, Enerxía e Turismo, en materia de telecomunicacións, do 3.9.2014.</p>
    <p>– Secretaría Xeral de Ordenación do Territorio e Urbanismo, en materia de costas, do 11.9.2014 e 10.4.2015.</p>
    <p>– Axencia Galega de Infraestruturas, do 17.9.2014.</p>
    <p>– Augas de Galicia, do 12.9.2014, favorable condicionado ao cumprimento de condicións. </p>
    <p>– Consellería do Medio Rural e do Mar, Servizo de Montes, do 8.10.2014 e 25.2.2015.</p>
    <p>– Deputación de Pontevedra, do 24.7.2015.</p>
    <p>– Dirección Xeral do Patrimonio Cultural, do 30.7.2015, en que solicita a incorporación dunha ficha do Museo da Telleira ao Catálogo municipal do PXOM.</p>
    <p>I.7. A modificación puntual foi aprobada provisionalmente polo Concello Pleno o 16.3.2015.</p>
    <p>II. Obxecto da modificación puntual.</p>
    <p>II.1. A modificación puntual ten por finalidade:</p>
    <p>– Modificar a titularidade do equipamento local público deportivo denominado como E-36-DEP pola que lle corresponde realmente, por tratarse dun equipamento privado. </p>
    <p>– Incorporar ao inventario de equipamentos de sistema xeral do PXOM cinco parcelas que actualmente xa son de titularidade municipal.</p>
    <p>II.2. O PXOM de Sanxenxo inclúe na súa táboa de equipamentos a parcela denominada E-36-DEP, cunha superficie de 24.134 m2, clasificada como solo rústico de protección ordinaria e cualificada como dotación local pública deportiva. Este equipamento existía no momento da aprobación definitiva do PXOM e a súa titularidade era privada; o planeamento non preveu mecanismos para a súa obtención, nin previsión económica nin temporal.</p>
    <p>II.3. A modificación puntual compensa esta redución de equipamento público coa inclusión como sistema xeral do PXOM, de cinco parcelas municipais:</p>
    <p>– Terreos do Centro de Interpretación das Telleiras, na Fianteira, Vilalonga, clasificados maioritariamente no PXOM como solo rústico de protección de costas e unha pequena parte como rústico de protección paisaxística, nos cales se sitúa a antiga telleira. A MP cualifica estes terreos como sistema xeral de equipamento E-96-O de uso «outros».</p>
    <p>– Terreos no Rebel, Vilalonga. A MP incorpora aos sistemas xerais do PXOM, coa ordenanza 11-Equipamentos, dúas parcelas clasificadas como solo urbano consolidado na ordenanza 8 «Vivenda unifamiliar extensiva»; trátase das parcelas denominadas E-94-O «outros usos» e a E-95-CC de uso «cívico-cultural».</p>
    <p>– Terreos no Pombal, Adina, clasificados actualmente como solo urbano consolidado na ordenanza 8 «Vivenda unifamiliar extensiva». A MP recoñece a apertura dunha nova vía non prevista no planeamento, e dúas parcelas como sistema xeral: a E-97-DEP, con uso deportivo e a E-98-CC, que contén unha Casa da Cultura.</p>
    <p>III. Análise e consideracións.</p>
    <p>1. Respecto do interese público observado nesta modificación, exixible en atención ao previsto no artigo 94.1 da LOUG, estímase que a incorporación de novos equipamentos e dotacións ao uso e titularidade públicos supón razón suficiente para fundamentar o interese público. </p>
    <p>2. Púidose comprobar que se corrixiron as observacións formuladas no informe da Secretaría Xeral de Ordenación do Territorio e Urbanismo previo á aprobación inicial.</p>
    <p>A competencia para resolver sobre a aprobación definitiva do planeamento xeral correspóndelle ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 44/2012, do 19 de xaneiro, polo que se establece a estrutura orgánica da CMATI.</p>
    <p>IV. Resolución.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>1. Outorgar a aprobación definitiva á modificación puntual nº 4 do Plan xeral de ordenación municipal do Concello de Sanxenxo, de acordo co establecido no artigo 85.7.a) da Lei 9/2002, de ordenación urbanística e de protección do medio rural de Galicia.</p>
    <p>2. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e as ordenanzas da MP do PXOM aprobado definitivamente.</p>
    <p>3. Notifíquese esta orde ao Concello e publíquese no Diario Oficial de Galicia.</p>
    <p>4. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 24 de agosto de 2015</p>
    <footer><p>Ethel María Vázquez Mourelle<br>Conselleira de Medio Ambiente, Territorio e Infraestruturas</p></footer>

