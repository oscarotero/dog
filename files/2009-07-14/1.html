---
date: '2009-07-14'
page: 12
number: 136
agency: CONSELLERÍA DE SANIDADE
section: II. AUTORIDADES E PERSOAL
title: >-
  Orde do 8 de xullo de 2009 pola que se dispón o cesamento e nomeamento de
  membros do Consello Galego de Saúde en representación da Administración
  sanitaria da Xunta de Galicia.
range: Orde
---
<p>A Lei 7/2003, do 9 de decembro, de ordenación sanitaria de Galicia, dedicaba o seu título VII á participación comunitaria, como expresión do dereito dos cidadáns a participar na actividade dos organismos públicos que afecten a calidade de vida ou o benestar xeral, e na formulación e control da política sanitaria, recollido nos artigos 9.2º e 129.1º da Constitución española, e nos artigos 5 e 53 da Lei 14/1986, do 25 de abril, xeral de sanidade.</p>
<p>A dita lei creou o Consello Galego de Saúde, como principal órgano colexiado de participación comunitaria no sistema sanitario de Galicia, ao cal lle corresponde o asesoramento á Consellería de Sanidade na formulación da política sanitaria e no control da súa execución, segundo determinaba o seu artigo 120.</p>
<p>As previsións lexislativas desenvolvéronse mediante o Decreto 74/2005, do 14 de abril, polo que se determina a composición do Consello Galego de Saúde, adscrito á Consellería de Sanidade.</p>
<p>Tal e como se establece no artigo 2 do Decreto 74/2005, do 14 de abril, o Consello Galego de Saúde estará presidido pola conselleira de Sanidade, ou persoa en quen delegue de entre os seus membros, e ademais haberá seis vogais en representación da Administración sanitaria da Xunta de Galicia, exercendo como vicepresidente/a e secretario/a dous vogais dos seis que lle corresponden á Administración sanitaria.</p>
<p>A vixente Lei 8/2008, do 10 de xullo, de saúde de Galicia, establece no seu artigo 24 que o Consello Galego de Saúde estará presidido pola titular da Consellería de Sanidade, e contará con seis vogais en representación da Administración sanitaria da Xunta, designados pola titular da Consellería de Sanidade.</p>
<p>Tendo en conta os cambios normativos producidos, e co obxecto de adecuar a representación da Administración Sanitaria da Xunta no Consello Galego de Saúde ás normas vixentes en materia de estrutura orgánica e á titularidade dos seus órganos, cómpre facer os axustes necesarios para que a composición actual daquel órgano colexiado, no que se refire á representación da Administración sanitaria, sexa conforme coa titularidade dos órganos desta.</p>
<p>En consecuencia, en virtude das facultades que me confire o artigo 38 da Lei 1/1983, do 22 de febreiro, de normas reguladoras da Xunta e da súa Presidencia, reformada pola Lei 11/1988, do 20 de outubro, en relación cos artigos 2, 3 e 4 do Decreto 74/2005, do 14 de abril, e o artigo 24 da Lei 8/2008, do 10 de xullo, de saúde de Galicia,</p>
<p>DISPÓN:</p>
<p>Artigo 1º</p>
<p>Cesan como vogais da Administración sanitaria no Consello Galego de Saúde as persoas indicadas no anexo I desta orde.</p>
<p>Artigo 2º</p>
<p>Noméanse as persoas que figuran no anexo II desta orde, como representantes da Administración sanitaria no Consello Galego de Saúde.</p>
<p>Disposición derrogatoria</p>
<p>Quedan derrogadas as disposicións de igual ou inferior rango que se opoñan ao disposto nesta orde.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 8 de xullo de 2009.</p>
<p>María del Pilar Farjas Abadía</p>
<p>Conselleira de Sanidade</p>
<p>ANEXO I</p>
<p>Vogais cesantes en representación da Administración sanitaria no Consello Galego de Saúde:</p>
<p>a) Pola Consellería de Sanidade:</p>
<p>-Pilar Fernández Romero.</p>
<p>-Ramón Medina González-Redondo.</p>
<p>-Germán González Pazó.</p>
<p>b) Polo Servizo Galego de Saúde:</p>
<p>-Cayetano Rodríguez Escudero.</p>
<p>-Julio Villar Barreiro.</p>
<p>-Cristina Rey Barbosa.</p>
<p>ANEXO II</p>
<p>Vogais nomeados en representación da Administración sanitaria no Consello Galego de Saúde:</p>
<p>a) En representación da Consellería de Sanidade:</p>
<p>-Roberto Pérez López (secretario xeral da Consellería de Sanidade).</p>
<p>-Sagrario Pérez Castellanos (directora xeral de Saúde Pública e Planificación).</p>
<p>-Raquel Vázquez Mourelle (subdirectora xeral de Planificación Sanitaria e Aseguramento).</p>
<p>b) En representación do Servizo Galego de Saúde:</p>
<p>-Rocío Mosquera Álvarez (xerente do Servizo Galego de Saúde).</p>
<p>-Nieves Domínguez González (directora de Asistencia Sanitaria do Servizo Galego de Saúde).</p>
<p>-Esperanza Fernández Lago (directora de Recursos Humanos do Servizo Galego de Saúde).</p>

