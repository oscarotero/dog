---
date: '2021-09-03'
id: G0532-030821-0001
page: 43733
number: 170
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 15 de xullo de 2021 pola que se aproba o Plan de acción da paisaxe da
  Ribeira Sacra.
range: Orde
url: >-
  https://www.xunta.gal/dog/Publicados/2021/20210903/AnuncioG0532-030821-0001_gl.html
---
<p>A Comunidade Autónoma de Galicia, segundo establece o artigo 27.3 do Estatuto de autonomía de Galicia, ten competencia exclusiva, entre outras, en materia de ordenación do territorio e do litoral. </p>
    <p>A Lei 7/2008, do 7 de xullo, de protección da paisaxe de Galicia, ten por obxecto o recoñecemento xurídico, a protección, a xestión e a ordenación da paisaxe de Galicia, entendendo que a paisaxe ten unha dimensión global de interese xeral para a comunidade galega, conforme o Convenio europeo da paisaxe, aprobado en Florencia o 20 de outubro de 2000 por proposta do Consello de Europa, que entrou en vigor o 1 de marzo de 2004 e foi ratificado polo Estado español mediante o Instrumento do 28 de xaneiro de 2008.</p>
    <p>O artigo 5 da Lei 7/2008, do 7 de xullo, de protección da paisaxe de Galicia, establece que os poderes públicos de Galicia velarán para que, no ámbito das súas competencias, se adopten as medidas específicas necesarias para a protección, xestión e ordenación da paisaxe e, no seu capítulo III, establece os instrumentos para conseguilo. </p>
    <p>De conformidade co disposto no artigo 12 da Lei 7/2008, do 7 de xullo, de protección da paisaxe de Galicia, a consellería competente en materia de paisaxe elaborará plans de acción para a protección, xestión e ordenación da paisaxe naqueles territorios declarados como espazos naturais protexidos segundo o disposto na normativa galega vixente en materia de patrimonio natural, así como nas áreas de especial interese paisaxístico (AEIP) identificadas nos catálogos da paisaxe.</p>
    <p>Os plans de acción axustaranse ás determinacións contidas nas directrices de paisaxe para o territorio a que se refira, de conformidade cos obxectivos de calidade paisaxística establecidos, e incluirá ademais unha proposta de medidas para o mantemento, mellora, recuperación ou rexeneración das paisaxes presentes no seu ámbito.</p>
    <p>Así, este plan de acción desenvolverase dentro do territorio da área de especial interese paisaxístico AEIP-05-03 Ribeira Sacra, xurdida tras a aprobación da Orde do 21 de setembro de 2020 pola que se leva a cabo a actualización e revisión das áreas de especial interese paisaxístico AEIP-05-03 Canóns do Río Miño e AEIP-05-04 Canóns do Sil, previstas no Decreto 119/2016, do 28 de xullo, polo que se aproba o Catálogo das paisaxes de Galicia, co obxecto de fundir as dúas áreas nunha única, denominada AEIP-05-03 Ribeira Sacra (DOG núm. 198, do 30 de setembro de 2020).</p>
    <p>Pola súa banda, o Decreto 96/2020, do 29 de maio, polo que se aproba o Regulamento da Lei 7/2008, do 7 de xullo, de protección da paisaxe de Galicia, regula no seu artigo 12 o procedemento de elaboración dos plans de acción da paisaxe. Así, o procedemento de elaboración dos plans de acción da paisaxe iniciarase por acordo da persoa titular da consellería competente en materia de paisaxe e correspóndelle ao Instituto de Estudos do Territorio a coordinación e dirección e, de ser o caso, a realización dos traballos de redacción dos plans de acción da paisaxe.</p>
    <p>No seu artigo 23, o Regulamento da Lei de protección da paisaxe regula o contido dos plans de acción da paisaxe:</p>
    <p>a) Diagnose do estado actual da paisaxe, en que se identifiquen os tipos e unidades de paisaxe presentes na zona, os valores paisaxísticos, os elementos e lugares de singular valor e as áreas degradadas ou que sufriron algún impacto paisaxístico.</p>
    <p>b) Proposta de medidas para a consecución dos obxectivos de calidade paisaxística establecidos polas directrices de paisaxe, mediante o mantemento, a mellora, a recuperación ou a rexeneración, segundo corresponda, dos elementos conformadores, dos valores ou das zonas afectadas.</p>
    <p>Dentro das actuacións que acompañan a candidatura da Ribeira Sacra a reserva da biosfera atópase esta importante acción en materia paisaxística, que pretende promover a protección e mellora do ambiente da Ribeira Sacra.</p>
    <p>Unha vez elaborado o documento inicial do instrumento, foi sometido a información pública mediante un anuncio publicado no Diario Oficial de Galicia en data 19.4.2021, así como na páxina web da consellería competente en materia de paisaxe e no portal de transparencia da Xunta de Galicia para formular alegacións, durante un prazo de dous (2) meses contados a partir da publicación daquel no Diario Oficial de Galicia.</p>
    <p>Simultaneamente á información pública, e durante o prazo de tres meses, o instrumento someteuse a informe dos concellos afectados e das consellerías competentes en materia de ordenación do territorio e patrimonio cultural, e deuse igualmente traslado para alegacións aos concellos integrantes do Consorcio da Ribeira Sacra, como entidade encargada do desenvolvemento das medidas previstas nel.</p>
    <p>As alegacións presentadas no trámite de información pública e os informes emitidos foron valorados polo Instituto de Estudos do Territorio, que lles deu resposta escrita e razoada, introducindo as modificacións correspondentes no instrumento que se vai tramitar.</p>
    <p>Unha vez realizada esta tramitación, cómpre levar a cabo o acordo de aprobación definitiva, que será publicado no Diario Oficial de Galicia.</p>
    <p>Na súa virtude, e en exercicio das atribucións que me foron concedidas,</p>
    <h2>DISPOÑO:</h2>
    <p>Artigo único. Aprobación do Plan de acción da paisaxe da Ribeira Sacra</p>
    <p>Apróbase o Plan de acción da paisaxe da Ribeira Sacra, cuxo contido figura como anexo desta orde.</p>
    <p>Disposición derradeira. Entrada en vigor</p>
    <p>Esta orde terá efectos desde o día seguinte ao da súa publicación no Diario Oficial de Galicia.</p>
    <p>Santiago de Compostela, 15 de xullo de 2021</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>
    <h2>ANEXO I</h2>
    <h3>Plan de acción da paisaxe da Ribeira Sacra </h3>
    <h3><img src="/dog/Publicados/2021/20210903/AnuncioG0532-030821-0001_gl-web-images/1-galego_fmt.jpeg" alt="missing image file"></h3>

