---
date: '2000-10-03'
id: 11DB2
page: 13
number: 192
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Decreto 225/2000, do 13 de setembro, de regularización de situacións dos
  ocupantes e cambio de réxime nas vivendas de promoción pública.
range: Decreto
url: 'https://www.xunta.gal/dog/Publicados/2000/20001003/Anuncio11DB2_gl.html'
---
<p>Ó abeiro das competencias que o Instituto Galego da Vivenda e Solo ten atribuídas pola Lei 3/1988,</p>
<p>do 27 de abril, con data do 19 de decembro de 1995 publicouse no Diario Oficial de Galicia o Decreto 123/1998, do 16 de abril, de regularización de situacións dos ocupantes e cambio de réxime nas vivendas de promoción pública, co obxecto de darlle solución a unha serie de situacións irregulares e de problemas subxectivos xurdidos en determinadas vivendas de promoción pública.</p>
<p>Os fundamentos que na actualidade motivan a necesidade dun novo decreto que, na liña do anterior, recolle solucións a situacións irregulares de moi diversa índole, traen causa dunha importante demanda social que á vista da consecución das expectativas por outros peticionarios, manifestan o seu interese para participar delas e lexitima-la súa posición, como adxudicatarios, de vivendas de promoción pública.</p>
<p>Existen, ademais, supostos nos que os titulares lexítimos das vivendas acreditan, por motivos de necesidade económica e social, a súa dificultade para facer fronte ó pagamento das cotas mensuais de amortización das vivendas das que son propietarios.</p>
<p>O tratamento unitario e dunha soa vez no tempo de tódolos supostos non é doado, polo que é aconsellable publicar un novo decreto co que, ademais de satisface-los pedimentos dun sector importante da poboación, se obteña unha mellor xestión do patrimonio público das vivendas.</p>
<p>Así pois, analizada convenientemente a repercusión destas situacións, co fin de satisface-lo interese social daqueles que, desexando regularizar, non o fixesen por razóns económicas e daqueloutros que a prol dunha mellor calidade de vida prefiren cambia-lo seu contrato de compravenda por outro de aluguer, neste novo decreto combínanse diferentes formas de regularización: compravenda e aluguer, sen obvia-la posibilidade de introducir unha nova forma de cambio de réxime: de compravenda a aluguer baixo a premisa de que o importe da renda será sensiblemente inferior ás cotas de amortización en réxime de compravenda.</p>
<p>Por todo o exposto, por proposta do conselleiro de Política Territorial, Obras Públicas e Vivenda, e logo de deliberación do Consello da Xunta de Galicia, na súa reunión do día trece de setembro de dous mil,</p>
<p>DISPOÑO:</p>
<p>Capítulo I</p>
<p>Obxecto e ámbito de aplicación</p>
<p>Artigo 1º.-Obxecto e ámbito de aplicación.</p>
<p>Este decreto ten por obxecto a regularización das vivendas de promoción pública, respecto de situacións que se producisen ata o 26 de maio de 1994; a amortización anticipada respecto das que o seu réxime de adxudicación fose o acceso diferido, así como o cambio de réxime de aluguer a compravenda ou, de se-lo caso, de compravenda a aluguer.</p>
<p>Capítulo II</p>
<p>Regularización</p>
<p>Artigo 2º.-Vivendas de titularidade do IGVS e en compravenda.</p>
<p>Os usuarios de vivendas de promoción pública, tanto de titularidade do IGVS como adxudicadas en réxime de compravenda, que carezan de título para a súa ocupación, poderán regulariza-la súa situación solicitando perante o dito organismo o outorgamento do correspondente contrato. De se-lo caso, será preciso resolver previamente a relación xurídica anterior a través do procedemento establecido na lexislación de vivendas de protección oficial, na Lei de expropiación forzosa e normas de desenvolvemento.</p>
<p>No caso das vivendas adxudicadas orixinariamente en réxime de compravenda, se o usuario da vivenda accedese a ela por transmisión acreditada do adxudicatario ou dos que daquel derivase a súa causa, poderá o IGVS, logo da acreditación do cumprimento dos demais requisitos establecidos neste decreto, formaliza-la adxudicación a favor do mencionado ocupante.</p>
<p>Artigo 3º.-Prazo.</p>
<p>O prazo para solicita-la regularización, á que se fai referencia nos artigos anteriores, será de seis meses a partir da entrada en vigor deste decreto. As peticións presentaranse nas oficinas centrais do IGVS ou nas súas xefaturas de servicio provinciais, onde se facilitarán modelos de solicitude.</p>
<p>Artigo 4º.-Procedemento.</p>
<p>A regularización das situacións a que se refire este decreto requirirá a tramitación do corresponde expediente, que será resolto polo delegado provincial do IGVS nun prazo de seis meses. Transcorrido este prazo sen resolución expresa, as solicitudes entenderanse desestimadas.</p>
<p>Artigo 5º.-Documentación.</p>
<p>Para acollerse ós beneficios da regularización será necesario acredita-las necesidades de vivenda e que o ocupante reúne os requisitos do Decreto 98/1992, do 26 de marzo, sobre financiamento e adxudicación de vivendas de promoción pública. O límite máximo de ingresos será ata 3,5 veces o salario mínimo interprofesional segundo a disposición adicional terceira do referido decreto. Así mesmo, deberán acreditar que a vivenda ocupada está ó día no pagamento dos gastos de comunidade e que os ocupantes dedican aquela a domicilio habitual e permanente, manténdoa en bo estado de conservación. Será causa de denegación da regularización o incumprimento reiterado e acreditado das normas de comunidade, especialmente o desenvolvemento de actividades que resulten danosas para o predio, ou resulten molestas, insalubres, nocivas, perigosas ou ilícitas.</p>
<p>Para estes efectos os solicitantes deberán xuntar ás solicitudes, segundo a petición de que se trate, a seguinte documentación:</p>
<p>a) Fotocopia do DNI e do NIF do solicitante.</p>
<p>b) Fotocopia do libro de familia.</p>
<p>c) Certificado municipal do empadroamento do solicitante e das persoas que convivan con el, indicando a data de alta no padrón e certificación do concello de convivencia e residencia na vivenda.</p>
<p>d) Documento que acredita a cesión da vivenda, de se-lo caso.</p>
<p>e) Declaración de que ningún membro da unidade familiar foi propietario dunha vivenda de promoción pública nin dispón en propiedade ou arrendamento de ningunha outra vivenda.</p>
<p>f) Certificación do catastro da provincia onde estea situada a vivenda, que acredite a relación de bens de natureza rústica ou urbana titularidade dos solicitantes.</p>
<p>g) Certificado dos recibos aboados, expedido pola empresa recadadora.</p>
<p>h) Certificado da comunidade de propietarios de estar ó día nas obrigas coa dita comunidade.</p>
<p>Os ingresos acreditaranse segundo o disposto no Decreto 98/1992, do 26 de marzo, sobre financiamento e adxudicación de vivendas de promoción pública.</p>
<p>Artigo 6º.-Réxime de adxudicación e prezo de venda.</p>
<p>A adxudicación da vivenda ó solicitante de regularización outorgaráselle en réxime de compravenda, agás cando a súa situación económica e social aconselle a adxudicación no réxime de arrendamento.</p>
<p>O prezo da compravenda fixarase segundo o estudio económico que serviu de base no seu día para a adxudicación da vivenda. O prezo será o que lle correspondería pagar a un adxudicatario en concepto da amortización de capital e xuros desde a data de adxudicación ata a data de solicitude de regularización, máis o que lle quede en concepto de capital pendente. O importe das cantidades pagadas en concepto de amortización de capital descontarase do prezo de venda, agás no suposto de que para a nova adxudicación fose preciso incoar previamente expediente expropiatorio.</p>
<p>O pagamento do prezo de venda da vivenda poderá facerse:</p>
<p>a) Ó contado, aboando con carácter previo á sinatura da escritura a totalidade do prezo.</p>
<p>Este sistema será obrigatorio para tódalas vivendas adxudicadas ó abeiro das disposicións anteriores ó Real decreto lei 31/1978, do 31 de outubro, sobre política de vivendas de protección oficial. Neste caso, non será necesario acredita-los ingresos mínimos que establece o Decreto 98/1992, do 26 de marzo.</p>
<p>b) Aprazando o pagamento por un tempo igual ó que lles resta para amortizar ós adxudicatarios orixinais do grupo no que estea incluída a vivenda. Neste</p>
<p>caso, deberase facer unha entrega inicial do 10% de prezo con carácter previo á formalización do contrato, aprazando o resto da cantidade polo prazo anteriormente sinalado, cun xuro do 5% anual e cotas mensuais crecentes anualmente nun 4%.</p>
<p>c) Naqueles casos nos que transcorrese o prazo de amortización do grupo ou este fose inferior a cinco anos, fixarase este prazo de cinco anos como período para o cálculo das cotas mensuais do prezo aprazado.</p>
<p>No caso de arrendamento, a renda inicial anual do aluguer será a que resulte de aplica-lo 3% do valor da vivenda e, de se-lo caso, do rocho e do garaxe segundo o estudio económico que serviu de base no seu día para a devandita adxudicación, coa correspondente revalorización que, se é o caso, se efectuase no grupo.</p>
<p>Tódolos gastos que se produzan, tanto notariais como rexistrais, así como os impostos devengados como consecuencia dos negocios xurídicos regulados nesta norma, serán por conta dos adquirentes.</p>
<p>Capítulo III</p>
<p>Amortización anticipada</p>
<p>Artigo 7º.-Amortización anticipada de vivendas.</p>
<p>1. Os titulares lexítimos das vivendas cedidas en réxime de acceso diferido que no prazo de seis meses contados a partir da entrada en vigor deste decreto soliciten a amortización anticipada delas perante o IGVS, poderán acollerse ós beneficios de reducción previstos no artigo 2.2º do Decreto 98/1992, do 26 de marzo, sobre financiamento e adxudicación das vivendas de promoción pública, aplicados ó capital pendente de amortizar, e sempre que cumpran os requisitos establecidos no dito decreto.</p>
<p>2. O procedemento será o establecido no artigo 4º desta norma.</p>
<p>Capítulo IV</p>
<p>Cambio de réxime</p>
<p>Artigo 8º.-Cambio de réxime de aluguer a compravenda.</p>
<p>1. Os titulares lexítimos de vivendas en réxime de aluguer, que se atopen ó día nas rendas, poderán acceder á súa propiedade solicitando previamente o cambio de réxime perante o IGVS. Será causa de denegación o incumprimento reiterado e acreditado das normas da comunidade, especialmente o desenvolvemento de actividades que resulten danosas para o predio, ou resulten molestas, insalubres, nocivas, perigosas ou ilícitas.</p>
<p>2. O prezo de venda será o do estudio económico vixente na data de celebración do contrato de aluguer. En ningún caso, do dito prezo poderán descontarse as cantidades pagadas en concepto de renda.</p>
<p>3. Excepcionalmente os titulares que soliciten o cambio de réxime no prazo de seis meses, contado a partir da entrada en vigor deste decreto, poderán</p>
<p>acollerse ós beneficios de reducción previstos no artigo 2.2º do Decreto 98/1992, do 26 de marzo, sobre financiamento e adxudicación das vivendas de promoción pública, aplicados ó prezo de venda. Para a aplicación dos beneficios de reducción que corresponda, os peticionarios deberán acredita-los seus ingresos no forma prevista no dito decreto.</p>
<p>4. No relativo ó procedemento será aplicable o establecido no artigo 4º deste decreto.</p>
<p>Artigo 9º.-Forma de pagamento.</p>
<p>1. O pagamento do prezo de venda da vivenda nos supostos recollidos no punto 3 do artigo 8º será ó contado. Nos demais casos poderá facerse:</p>
<p>A) Ó contado, aboando con carácter previo á sinatura da escritura a totalidade do prezo. Este sistema será obrigatorio para tódalas vivendas adxudicadas ó abeiro das disposicións anteriores ó Real decreto lei 31/1978, do 31 de outubro, sobre política de vivendas de protección oficial.</p>
<p>B) Aprazando o pagamento por un tempo igual ó que lles resta para amortizar ós adxudicatarios orixinais do grupo no que estea incluída a vivenda. Neste caso deberase facer unha entrega inicial do 10% do prezo con carácter previo á formalización do contrato, aprazando o resto da cantidade polo prazo anteriormente sinalado, cun xuro do 5% anual e cotas mensuais crecentes anualmente nun 4%.</p>
<p>2. Naqueles casos nos que transcorrese o prazo de amortización do grupo ou este fose inferior a cinco anos, fixarase este prazo de cinco anos como período para o cálculo das cotas mensuais do prezo aprazado.</p>
<p>Artigo 10º.-Cambio de réxime de compravenda a aluguer.</p>
<p>1. Os titulares lexítimos das vivendas en réxime de compravenda que, ó xuízo do IGVS, acrediten unha situación económica e social precaria poderán solicita-lo cambio de réxime de compravenda a aluguer logo de renuncia formal á propiedade da vivenda.</p>
<p>Para estes efectos, ás solicitudes deberá xuntarse a documentación referida nas alíneas a), b), c), e), f), do artigo 5º deste decreto, así como calquera outra documentación que o solicitante considere conveniente ós seus intereses ou, de se-lo caso, lle sexa requirida polo IGVS e que deba achegar este para a resolución do procedemento.</p>
<p>Os ingresos acredítanse segundo o disposto no Decreto 98/1992, do 26 de marzo, sobre financiamento e adxudicación de vivendas de promoción pública.</p>
<p>2. Para o caso de que o IGVS acorde autorizar un cambio de réxime de compravenda a aluguer, a renda inicial anual será a que resulte de aplica-lo 3% do valor da vivenda e, de se-lo caso, do rocho e garaxe segundo o estudio económico que serviu de base no seu día para a adxudicación en compravenda, coa correspondente revalorización que, de se-lo caso, se efectuase no grupo, sen prexuízo da liquidación que proceda tendo en conta as cantidades que foran aboadas en concepto de amortización de capital no réxime anterior.</p>
<p>Artigo 11º.-Impostos e cotas por prestación de servicios.</p>
<p>Para poder acollerse ós beneficios recoñecidos neste capítulo será necesario que os usuarios das vivendas acrediten que pagaron tódalas cotas por prestación de servicios individuais e comúns e os impostos que graven a vivenda desde a data de ocupación.</p>
<p>Disposición transitoria</p>
<p>Os expedientes que se atopen en trámite ó abeiro dos decretos 320/1995 e 123/1998, de regularización de situacións de ocupantes e cambio de réxime nas vivendas de promoción pública, poderán acollerse a este decreto, escollendo, dentro do prazo de dous meses desde a súa entrada en vigor, a opción que lles resulte mais vantaxosa. No caso de que non se produza a opción por un dos réximes, aplicáraselles de oficio logo de estudio dos expedientes, o máis vantaxoso deles.</p>
<p>Disposición derrogatoria</p>
<p>Queda derrogado o Decreto 123/1998, do 16 de abril, de regularización de situacións dos ocupantes e cambio de réxime nas vivendas de promoción pública.</p>
<p>Disposicións derradeiras</p>
<p>Primeira.-Autorízase o conselleiro de Política Territorial, Obras Públicas e Vivenda para dictar cantas disposicións sexan necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, trece de setembro de dous mil.</p>
<p>Manuel Fraga Iribarne</p>
<p>Presidente</p>
<p>José Cuíña Crespo</p>
<p>Conselleiro de Política Territorial, Obras Públicas e Vivenda</p>

