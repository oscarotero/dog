---
date: '2013-12-27'
id: G0165-191213-0008
page: 50339
number: 247
agency: Consellería do Medio Rural e do Mar
section: III. Outras disposicións.
title: >-
  ORDE do 18 de decembro de 2013 pola que se incrementa a dotación orzamentaria
  da Orde do 1 de febreiro de 2013, pola que se regula a aplicación dos
  pagamentos directos á agricultura e á gandaría e das axudas ao desenvolvemento
  rural para a utilización sostible das terras agrícolas no ano 2013.
range: Orde
url: >-
  https://www.xunta.gal/dog/Publicados/2013/20131227/AnuncioG0165-191213-0008_gl.html
---
<p>A Orde da Consellería do Medio Rural e do Mar do 1 de febreiro de 2013 (DOG núm. 25, do 5 de febreiro) regula o procedemento para a solicitude, tramitación e concesión, para o ano 2013, das axudas previstas dentro do réxime do pagamento único e doutros réximes de axuda directa á agricultura e gandaría, e das axudas ao desenvolvemento rural para a utilización sostible das terras agrícolas no ano 2013.</p>
    <p>Na súa disposición adicional primeira, parágrafo 1, precísanse as aplicacións orzamentarias e o importe económico previsto para o financiamento das ditas axudas e no seu parágrafo 4 sinálase que as dotacións iniciais se poderán incrementar, se for procedente, con outros fondos do Feaga e do Feader, dos orzamentos xerais do Estado e da Comunidade Autónoma.</p>
    <p>Coa finalidade de poder amparar todas as solicitudes das axudas especificadas no titulo III, capítulo II, indemnización compensatoria, financiadas polo Fondo Europeo Agrícola de Desenvolvemento Rural (Feader) e xestionadas polo Fondo Galego de Garantía Agraria, e posto que a dotación existente na orde resulta insuficiente, a Consellería de Facenda autorizou o correspondente expediente de reaxustes de crédito entre proxectos, polo que cómpre, mediante esta orde, incrementar a dotación orzamentaria consignada para a concesión das mencionadas axudas.</p>
    <p>En consecuencia, e de conformidade co disposto na Lei 9/2007, do 13 de xuño, de subvencións de Galicia,</p>
    <h2>DISPOÑO:</h2>
    <p>Artigo único</p>
    <p>1. A dotación orzamentaria prevista para as axudas especificadas no título III da Orde do 1 de febreiro de 2013 (DOG nº 25, do 5 de febreiro), conforme a disposición adicional primeira, parágrafo 1, alínea b) da dita orde, increméntase no importe de 1.000.000 de euros, e con cargo á aplicación 12.80.712B.772.1, indemnizacións compensatorias, dos orzamentos da Comunidade Autónoma de Galicia para 2013, polo que o importe total para as axudas desta alínea e desta aplicación orzamentaria, despois deste incremento, é de 11.369.930,77 euros. </p>
    <p>2. En todo caso, a concesión das axudas reguladas na dita orde estará limitada ás dispoñibilidades orzamentarias.</p>
    <p>Disposición adicional única</p>
    <p>O incremento de crédito previsto no artigo único desta orde non afecta o prazo de presentación de solicitudes establecido na dita Orde do 1 de febreiro de 2013 (DOG nº 25, do 5 de febreiro).</p>
    <p>Disposición derradeira</p>
    <p>Esta orde entrará en vigor o mesmo día ao da súa publicación no <em>Diario Oficial de Galicia</em>.</p>
    <p>Santiago de Compostela, 18 de decembro de 2013</p>
    <footer><p>Rosa María Quintana Carballo<br>Conselleira do Medio Rural e do Mar</p></footer>

