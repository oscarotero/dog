---
date: '1996-02-20'
id: 374E
page: 1
number: 36
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 6 de febreiro de 1996 pola que se convoca a V edición do premio Manuel
  Colmeiro, orientado a distinguir estudios sobre a Administración pública de
  Galicia.
range: Orde
url: 'https://www.xunta.gal/dog/Publicados/1996/19960220/Anuncio374E_gl.html'
---
<p>A orde da Consellería da Presidencia e Administración Pública da Xunta de Galicia do 20 de marzo de 1992, pola que se creou o premio Manuel Colmeiro (DOG nº 64, do 2-4-1992), estableceu no seu artigo 2 o seu carácter anual, que alcanza en 1996 a súa quinta edición. Esta convocatoria anunciada quere servir de lembranza e de testemuño de homenaxe á figura de Manuel Colmeiro.</p>
<p>En consecuencia, en uso das atribucións que teño conferidas e con fundamento na orde invocada,</p>
<p>DISPOÑO:</p>
<p>Artigo único.-Convócase o premio Manuel Colmeiro, na súa quinta edición, que se rexerá polas bases que se expresan a seguir:</p>
<p>Primeira.-O expresado premio destínase a fomentar e distinguir estudios e traballos sobre a Administración pública de Galicia, desde unha perspectiva xurídica, económica, sociolóxica, etc.</p>
<p>Segunda.-Os estudios e traballos deberán ser inéditos.</p>
<p>Terceira.-Os traballos terán que entregarse en disco magnético normalizado, feito en calquera dos sistemas usuais de tratamento de textos e tamén impreso</p>
<p>en follas A4, de 60 matrices a dobre espacio, e contar cunha extensión mínima de cen folios.</p>
<p>Nos traballos non figurará ningún dato persoal, e deberá constar exclusivamente o seu título. En folio á parte, que se introducirá en sobre pechado, faranse consta-los datos persoais do autor e o título do traballo polo que se opte ó premio.</p>
<p>Cuarta.-Os traballos presentaranse na Escola Galega de Administración Pública (polígono das Fontiñas, rúa de Madrid, 2-4, 15703 Santiago de Compostela), tendo de prazo ata o 15 de outubro do presente ano.</p>
<p>Quinta.-O exame dos traballos presentados e, se é o caso, a adxudicación do premio, corresponderalle a un xurado especial, que estará composto por cinco persoas de recoñecido prestixio no ámbito da Administración pública nomeados polo Conselleiro da Presidencia e Administración Pública. A composición nominal do xurado farase pública no momento da resolución.</p>
<p>Sexta.-O premio será único e indivisible, e nesta quinta edición estará dotado con 750.000 pesetas.</p>
<p>Se o xurado o coida oportuno, poderá declara-lo premio deserto.</p>
<p>Sétima.-A decisión do xurado, que será inapelable, terá lugar o 15 de novembro e notificaráselles a tódolos participantes.</p>
<p>A entrega do premio terá lugar na data que se determinará oportunamente.</p>
<p>Oitava.-O importe deste premio e os gastos derivados del aboaranse con cargo ás dotacións orzamentarias da Escola Galega de Administración Pública para o ano 1996.</p>
<p>Novena.-A EGAP reserva para si o dereito de publica-lo traballo premiado.</p>
<p>Os traballos non premiados seranlles devoltos ós seus autores, logo da petición expresa deles, no prazo de tres meses seguintes ó da data na que lles sexa notificada a decisión do xurado.</p>
<p>Rematado o devandito prazo sen que se solicite a devolución, poderase proceder á súa destrucción.</p>
<p>Décima.-A presentación do traballo para o premio implicará a aceptación polos seus autores das presentes bases.</p>
<p>As incidencias que poidan presentarse nos supostos non previstos nestas bases serán resoltas polo conselleiro da Presidencia e Administración pública.</p>
<p>Santiago de Compostela, 6 de febreiro de 1996.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>498</p>

