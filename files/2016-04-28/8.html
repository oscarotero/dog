---
date: '2016-04-28'
id: O150-200416-0001
page: 15728
number: 81
agency: Escola Galega de Administración Pública
section: III. Outras disposicións.
title: >-
  RESOLUCIÓN do 18 de abril de 2016 pola que se anuncian os actos en
  conmemoración do Día das Letras Galegas.
range: Resolución
url: >-
  https://www.xunta.gal/dog/Publicados/2016/20160428/AnuncioO150-200416-0001_gl.html
---
<p>En execución do seu plan de actividades para o ano 2016, a Escola Galega de Administración Pública (EGAP) anuncia a celebración dos actos en conmemoración do Día das Letras Galegas conforme as seguintes bases:</p>
    <p>1. Obxectivos.</p>
    <p>A Real Academia Galega dedícalle o Día das Letras Galegas de 2016 ao poeta lucense Manuel María Fernández Teixeiro (1929-2004). A EGAP, como institución pública galega, súmase á homenaxe deste galego insigne organizando un acto literario, así como unha viaxe de interese cultural. </p>
    <p>2. Destinatarios.</p>
    <p>No acto literario poderá participar o persoal das administracións públicas e calquera outra persoa interesada. Á viaxe cultural terá acceso só o persoal ao servizo de calquera das administracións públicas de Galicia (ata 50 prazas). No caso de presentárense máis solicitudes que prazas, terá preferencia o persoal da Xunta de Galicia.</p>
    <p>3. Desenvolvemento.</p>
    <p>3.1. O día 13 de maio, ás 12.00 horas, no salón de actos da EGAP, terá lugar un acto literario no que intervirán a novelista Marina Mayoral Díaz (Mondoñedo, Lugo) e o escritor Xosé Carlos Caneiro (Verín, Ourense). </p>
    <p>3.2. Concurso infantil de poesía dirixido aos fillos e fillas dos empregados do sector público autonómico e das institucións de Galicia, con idades entre os 8 e 14 anos, publicado no DOG núm. 72, do 15 de abril de 2016.</p>
    <p>3.3. O día 17 de maio terá lugar unha viaxe de interese cultural polos escenarios onde transcorreu unha boa parte da vida do autor homenaxeado. O programa e o percorrido poderanse consultar na páxina web da EGAP.</p>
    <p>4. Inscrición.</p>
    <p>As persoas interesadas en participar no acto literario deberán formalizar a súa inscrición, a través da área de matrícula, da web da EGAP: https://egap.xunta.es/matricula/. O prazo estará aberto desde o día seguinte ao da publicación desta resolución no Diario Oficial de Galicia, ata as 23.00 horas do día 11 de maio 2016.</p>
    <p>Unha vez formalizada a inscrición a que se refire o punto anterior, as persoas interesadas en participar na viaxe cultural deberán, ademais, enviar un correo electrónico a novas.egap@.xunta.es, no que indiquen o seu nome, apelidos e datos de contacto, así como o seu vínculo de pertenza a calquera das administracións públicas de Galicia.</p>
    <p>A inscrición na viaxe implica a obrigatoriedade de asistir ao acto literario. Para a selección da viaxe cultural terase en conta a data e a hora de recepción do correo electrónico.</p>
    <p>5. Información sobre a selección </p>
    <p>A listaxe de persoas seleccionadas poderase consultar na páxina web de EGAP, así como nos teléfonos 881 99 72 51/981 54 62 41/981 54 62 39 do Servizo de Estudos, Investigación e Publicación da escola, que atenderán calquera outra petición de información.</p>
    <p>Santiago de Compostela, 18 de abril de 2016</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

