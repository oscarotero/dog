---
date: '2016-04-28'
id: G0164-200416-0002
page: 15711
number: 81
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 14 de abril de 2016, da Dirección Xeral de Educación, Formación
  Profesional e Innovación Educativa, pola que se ditan instrucións para o
  acceso e admisión do alumnado nas ensinanzas superiores de Arte Dramática para
  o curso 2016/17.
range: Resolución
url: >-
  https://www.xunta.gal/dog/Publicados/2016/20160428/AnuncioG0164-200416-0002_gl.html
---
<p>A Lei 8/2013, do 9 de decembro, para a mellora da calidade educativa, no punto 6 da súa disposición derradeira quinta, sobre calendario de implantación, establece que as modificacións introducidas nas condicións de acceso e admisión ás ensinanzas reguladas nesa lei orgánica serán de aplicación no curso escolar 2016/17.</p>
    <p>Igualmente, o Real decreto 1614/2009, do 26 de outubro, polo que se establece a ordenación das ensinanzas artísticas superiores reguladas pola Lei orgánica 2/2006, do 3 de maio, de educación, modificado polo Real decreto 21/2015, do 23 de xaneiro, na súa disposición adicional oitava sobre acceso directo, establece que, con carácter excepcional e de acordo co artigo 69.5 da Lei orgánica 2/2006, do 3 de maio, as administracións educativas poderán establecer o acceso directo a maiores de 18 anos de idade ás ensinanzas artísticas superiores en xeral mediante a superación dunha proba específica, regulada e organizada polas Administracións educativas, que acredite que o aspirante posúe os coñecementos, habilidades e aptitudes necesarios para cursar con aproveitamento as correspondentes ensinanzas, así como o acceso directo aos estudos superiores de música ou de danza de maiores de 16 nas mesmas condicións.</p>
    <p>O punto 1 do artigo 5 do Decreto 179/2015, do 29 de outubro, polo que se establece o plan de estudos das ensinanzas artísticas superiores de Arte Dramática na Comunidade Autónoma de Galicia, establece que para o acceso a estas ensinanzas se requirirá cumprir os requisitos establecidos no artigo 55.2 da Lei orgánica 2/2006, do 3 de maio, de educación. Así mesmo, o punto 4 do mesmo artigo establece que a consellería competente en materia de educación, a través da dirección xeral correspondente, convocará, organizará, desenvolverá e avaliará, con carácter anual, unha proba específica de acceso a estes estudos.</p>
    <p>Igualmente, a Orde do 30 de setembro de 2010 pola que se establece o plan de estudos das ensinanzas artísticas superiores de grao en Arte Dramática na Comunidade Autónoma de Galicia, e se regula o acceso ao dito grao, nos seus artigos 16 e 18, concreta determinados aspectos relativos ás probas de acceso a estas ensinanzas.</p>
    <p>En consecuencia, procede ditar instrucións para o acceso e admisión do alumnado ás ensinanzas superiores de Arte Dramática para o curso 2016/17. Xa que logo, en virtude das atribucións que lle son conferidas polo Decreto 45/2012, do 19 de xaneiro, polo que se establece a estrutura orgánica da Consellería de Cultura, Educación e Ordenación Universitaria, esta dirección xeral</p>
    <h2>RESOLVE:</h2>
    <p>Convocar as probas de acceso específicas ás ensinanzas superiores de Arte Dramática para o curso 2016/17, que se rexerán polas seguintes instrucións:</p>
    <p>Primeiro. Acceso</p>
    <p>a) De acordo co establecido no artigo 16 da Orde do 30 de setembro de 2010 para o acceso ás ensinanzas de grao en Arte Dramática, requirirase estar en posesión do título de bacharel ou titulación declarada equivalente, ou ter superado a proba de acceso á universidade para maiores de 25 anos, e superar a proba específica de acceso.</p>
    <p>b) Aquelas persoas que desexen realizar a proba específica de acceso e teñan pendente algunha das materias do bacharelato poderán realizar a dita proba e, no caso de obter praza, matricularse de forma provisional no prazo establecido, e deberán acreditar a obtención do título de bacharel antes do inicio do curso no mes de setembro; no caso de non acreditalo perderán o dereito á matrícula e á praza.</p>
    <p>c) De conformidade co artigo 5.6 do Real decreto 630/2010, a superación desta proba específica permitirá acceder a calquera dos centros do Estado onde se cursen estas ensinanzas, sen prexuízo da súa dispoñibilidade de prazas.</p>
    <p>Segundo. Órganos competentes para resolver os procesos de admisión</p>
    <p>a) Comisión de acceso. Para os efectos de dar cumprimento ao establecido nesta resolución, formarase unha comisión de acceso que supervisará o proceso de admisión do alumnado e o cumprimento das normas que o regulan, e proporá, cando for o caso, á Dirección Xeral de Educación, Formación Profesional e Innovación Educativa a adopción das medidas que consideren adecuadas. Os membros desta comisión son os que se recollen no anexo desta resolución.</p>
    <p>b) Tribunais. Para o desenvolvemento e a avaliación das probas de acceso específicas, a comisión estará asistida por tribunais específicos para cada unha das distintas especialidades, tal e como se recolle no anexo. A Dirección da Escola Superior de Arte Dramática de Galicia garantirá a actuación destes tribunais e, se é o caso, das suplencias que se poidan producir.</p>
    <p>Terceiro. Inscrición para realizar as probas</p>
    <p>a) A inscrición farase na Secretaría da Escola Superior de Arte Dramática de Galicia, no prazo comprendido entre o día seguinte ao da publicación da presente resolución e o día 14 de xuño, ambos incluídos. Para tal fin, a Escola Superior de Arte Dramática de Galicia deberá expor nos seus taboleiros de anuncios a normativa reguladora de admisión do alumnado.</p>
    <p>b) Para a formalización das solicitudes de admisión, a Escola Superior de Arte Dramática de Galicia facilitaralles ás persoas interesadas o modelo para o efecto. Unha vez cuberto, entregarase unha única instancia na Secretaría do centro, xunto coa documentación que proceda, segundo o caso, para a acreditación dos datos consignados:</p>
    <p>– Título de bacharel ou titulación equivalente, ou certificación de ter superado a proba de acceso á universidade para maiores de 25 anos. No caso de aspirantes que teñan pendente a superación da proba de acceso a estas ensinanzas para maiores de dezaoito anos ou algunha materia do bacharelato, farano constar na solicitude, e quedará condicionada á superación dela.</p>
    <p>c) O día 15 de xuño, a Escola Superior de Arte Dramática de Galicia exporá a lista provisoria de admitidos nas probas. O alumnado que non sexa admitido poderá presentar a súa reclamación entre os días 16 e 17 de xuño, ambos incluídos.</p>
    <p>d) A Escola Superior de Arte Dramática de Galicia deberá enviar á comisión, a través do correo electrónico asesoria.musicasuperior@edu.xunta.es, o día 20 de xuño, a relación de persoas inscritas para realizar as probas de acceso en cada especialidade, ordenadas alfabeticamente, con apelidos, nome e número do documento nacional de identidade.</p>
    <p>e) A relación de persoas inscritas será exposta no taboleiro de anuncios da Escola Superior de Arte Dramática de Galicia o día 21 de xuño, así como no portal educativo da Consellería de Cultura, Educación e Ordenación Universitaria: http://www.edu.xunta.es .</p>
    <p>Cuarto. Desenvolvemento das probas</p>
    <p>a) As probas específicas de acceso comezarán o día 29 de xuño, de acordo co calendario que para tal efecto estableza a comisión de acceso.</p>
    <p>b) A Escola Superior de Arte Dramática de Galicia organizará a distribución horaria e de espazos de actuación de cada tribunal.</p>
    <p>c) Proba específica. O sistema de acceso constará dunha única proba, que comprenderá dous exercicios. O primeiro exercicio é común a todas as especialidades e consistirá en dúas probas escritas. A primeira consistirá na análise dun fragmento dunha obra dramática e a segunda consistirá na análise dun fragmento dun ensaio teatral. O segundo exercicio estará referido á especialidade pola cal opten, o que se determina nas epígrafes seguintes:</p>
    <p>• Especialidade de Interpretación:</p>
    <p>1) Traballo en grupo.</p>
    <p>2) Traballo de interpretación.</p>
    <p>3) Entrevista persoal.</p>
    <p>• Especialidade de Dirección Escénica e Dramaturxia:</p>
    <p>1) Proposta de escenificación sobre unha escena extraída das obras de lectura obrigatoria.</p>
    <p>2) Escrita dunha escena ou texto a partir dunha situación dramática.</p>
    <p>3) Comentario dun texto relacionado coa dirección escénica e a dramaturxia.</p>
    <p>4) Proba de dirección de actores.</p>
    <p>5) Entrevista persoal.</p>
    <p>• Especialidade de Escenografía:</p>
    <p>1) Realización dun debuxo do natural.</p>
    <p>2) Realización dun deseño de escenografía a partir dun texto proposto.</p>
    <p>3) Comentario dun texto relacionado coa escenografía.</p>
    <p>4) Entrevista persoal.</p>
    <p>d) Finalizadas as probas, cada tribunal fará pública unha acta coa listaxe das puntuacións finais dos aspirantes que obtivesen unha puntuación igual ou superior a 5.00.</p>
    <p>e) Para a realización da listaxe tomarase en consideración a nota numérica, con dous decimais, do segundo exercicio. En caso de empate, utilizarase como criterio de desempate a nota obtida na entrevista persoal, e de persistir este, na nota obtida na proba 1) de cada especialidade. En caso de persistir o empate, utilizarase como criterio de desempate a nota obtida do exercicio 2) nas especialidades de Interpretación e Escenografía e no exercicio 4) na especialidade de Dirección Escénica e Dramaturxia.</p>
    <p>f) Será competencia de cada tribunal a organización das convocatorias das distintas partes que compoñen a proba, e deberanas comunicar aos interesados no momento da presentación.</p>
    <p>Quinto. Admisión do alumnado</p>
    <p>a) A Escola Superior de Arte Dramática de Galicia comunicará o día 8 de xullo á comisión a relación de aspirantes que superaron as probas de acceso, ordenados por puntuación e en orde decrecente, segundo as distintas especialidades.</p>
    <p>b) A comisión, á vista das listaxes dos aspirantes que superaron a proba de acceso, determinará, en función do número de vacantes, os aspirantes que obtiveron praza, e elevará a proposta á Dirección Xeral de Educación, Formación Profesional e Innovación Educativa.</p>
    <p>c) A listaxe de persoas admitidas será comunicada á Escola Superior de Arte Dramática de Galicia o día 11 de xullo e exposta no portal educativo da Consellería de Cultura, Educación e Ordenación Universitaria: http://www.edu.xunta.es .</p>
    <p>d) No caso de quedaren prazas vacantes, a Dirección Xeral de Educación, Formación Profesional e Innovación Educativa poderá establecer un proceso extraordinario de acceso na primeira quincena de setembro.</p>
    <p>Sexto. Reclamacións e recursos</p>
    <p>a) Os acordos e decisións dos tribunais sobre as probas de acceso poderán ser obxecto de reclamación ante o mesmo órgano que os ditou, no prazo de dous días hábiles. Este órgano deberá resolver as reclamacións no prazo de dous días hábiles.</p>
    <p>b) Contra as resolucións das reclamacións emitidas polo tribunal, a persoa interesada poderá interpor recurso de alzada perante a Dirección Xeral de Educación, Formación Profesional e Innovación Educativa.</p>
    <p>Sétimo. Matrícula</p>
    <p>a) O alumnado que obteña praza deberá formalizar a súa matrícula entre os días 12 e 22 de xullo.</p>
    <p>b) Para a formalización das solicitudes de matrícula a Escola Superior de Arte Dramática de Galicia facilitaralles ás persoas interesadas os modelos para o efecto. Unha vez cuberto, entregarase unha única instancia na Secretaría da escola, que se xuntará á documentación xa presentada. A falta de formalización de matrícula no prazo estipulado, salvo causas debidamente xustificadas, implicará a perda do dereito a acceder a estas ensinanzas no curso 2016/17.</p>
    <p>c) A posta en marcha de cada especialidade estará condicionada á existencia dun número mínimo de alumnos e alumnas admitidos, e non se cuantifica para estes efectos o alumnado repetidor.</p>
    <p>Santiago de Compostela, 14 de abril de 2016</p>
    <footer><p>Manuel Corredoira López<br>Director xeral de Educación, Formación Profesional e Innovación Educativa</p></footer>
    <h2>ANEXO</h2>
    <p>• Comisión de acceso:</p>
    <p>Presidenta: María Teresa Bárbara Criado.</p>
    <p>Secretario: David Mortol Moreno.</p>
    <p>Vogais:</p>
    <p>Carmen Abizanda Losada.</p>
    <p>Carmen Labella Rivas.</p>
    <p>Encarnación Sarmiento Vallverdú.</p>
    <p>Carmen Romero Rodríguez.</p>
    <p>• Tribunal do primeiro exercicio, común a todas as especialidades:</p>
    <p>Presidenta: Carmen Abizanda Losada</p>
    <p>Secretaria: Almudena Pérez de Oliveira</p>
    <p>Vogais:</p>
    <p>Santiago Prego Cabeza</p>
    <p>Damián Álvarez Villalaín</p>
    <p>Inmaculada López Silva</p>
    <p>Suplentes:</p>
    <p>Roberto Pascual Rodríguez</p>
    <p>Manuel Vieites García</p>
    <p>• Tribunal do segundo exercicio, especialidade de Interpretación:</p>
    <p>Presidenta: Encarnación Sarmiento Vallverdú.</p>
    <p>Secretario: Damián Contreras Orero.</p>
    <p>Vogais:</p>
    <p>Olga Magaña Rodríguez.</p>
    <p>Pablo Calvo García.</p>
    <p>Ricardo Solveira Díaz.</p>
    <p>Suplentes:</p>
    <p>Fernando Llera Rodríguez.</p>
    <p>Alba Blanco Dorrego.</p>
    <p>• Tribunal do segundo exercicio, especialidade de Dirección Escénica e Dramaturxia:</p>
    <p>Presidenta: Carmen Labella Rivas.</p>
    <p>Secretario: Joan Giralt Bailach.</p>
    <p>Vogais:</p>
    <p>Daniel González Salgado.</p>
    <p>María Trinidad Díaz Sánchez.</p>
    <p>Nuria Inglada Cardona.</p>
    <p>Suplentes:</p>
    <p>Afonso Becerra Arrojo.</p>
    <p>Xavier Castiñeira Blanco.</p>
    <p>Tribunal do segundo exercicio, especialidade de Escenografía:</p>
    <p>Presidenta: Carmen Romero Rodríguez.</p>
    <p>Secretaria: Alejandra Montemayor Suáreaz.</p>
    <p>Vogais:</p>
    <p>Carlos Pinilla Trujillo.</p>
    <p>María Covadonga Barreiro Rodríguez-Moldes.</p>
    <p>Eufrasio Lucena Muñoz.</p>
    <p>Suplentes:</p>
    <p>David Mortol Moreno.</p>
    <p>Vanesa Bajo Izquierdo.</p>

