---
date: '1995-03-21'
id: BE66
page: 2
number: 56
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 22 de febreiro de 1995, da Delegación Provincial de Pontevedra,
  pola que se dispón a inscrición no rexistro e publicación no Diario Oficial de
  Galicia do convenio colectivo da empresa Frigoríficos de Galicia, S.A.
  (FRIGALSA).
range: Resolución
url: 'https://www.xunta.gal/dog/Publicados/1995/19950321/AnuncioBE66_gl.html'
---
<p>Visto o expediente do convenio colectivo para a empresa Frigoríficos Galicia, S.A. (FRIGALSA), instalada na provincia de Pontevedra, que tivo entrada nesta delegación provincial o día 21-2-95, subscrito en representación da parte económica por unha representación da empresa, e da parte social polo Comité de Empresa, o día 7-2-95. De conformidade co disposto no artigo 90, 2 e 3, da Lei 8/1980, do 10 de marzo, do Estatuto dos traballadores, Real decreto 1.040/1981, do 22 de maio, sobre rexistro e depósito de convenios colectivos de traballo, e Real decreto 2.412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación da Consellería de Xustiza, Interior e Relacións Laborais da provincia de Pontevedra,</p>
<p>ACORDA:</p>
<p>Primeiro.-Ordena-la súa inserición no Libro de Rexistro de Convenios Colectivos de Traballo, que consta nesta delegación provincial, e a notificación ás representacións económica e social da Comisión Negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Tereciro.-Dispoñe-la súa publicación no Diario Oficial de Galicia (DOG).</p>
<p>En Vigo, vintedous de febreiro de mil novecentos noventa e cinco.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo Frigalsa para 1994</p>
<p>Artigo 1º. Ámbito de aplicación. Este convenio regulará as condicións laborais e económicas da empresa Frigoríficos de Galicia, S.A. (Frigalsa), afectando a tódolos traballadores que actualmente prestan os seus servicios nela, así como aqueles que sexan admitidos posteriormente, coa aclaración indicada no art. 4º.</p>
<p>Artigo 2º. Vixencia e duración. O presente convenio entrará en vigor o 1º de xaneiro de 1994 e rematará o 31 de decembro do mesmo ano, sendo prorrogado se non existise denuncia expresa por algunha das partes, con dous meses de antelación ó seu vencemento.</p>
<p>Artigo 3º. Condiciones absorbibles. Terán carácter de absorbibles e compensables en cómputo anual coas condicións aquí establecidas, as melloras económicas e sociais que por calquera disposición e durante a vixencia deste convenio, puidesen establecerse.</p>
<p>Artigo 4º. Xornada de traballo. A xornada afectiva de traballo para todo o persoal da empresa será de 1.800 horas anuais, distribuídas de luns a venres na xornada partida das 8 ás 13 e das 15 ás 18 horas, a excepción do novo persoal que poida contratarse a partir do 1º de xaneiro de 1987; o horario será a convir entre a empresa e o novo traballador. A xornada semanal tipo será de 40 horas ou aquela que se acorde nos traballos a quenda.</p>
<p>Artigo 5º. Vacacións. O descanso anual retribuído será de 30 días naturais, entre os que, polo menos, 21 serán laborables, entendendo como tales para estes efectos os que non sexan sábados, domingos nin festivos. O seu desfrute realizarase, preferentemente, no período estival e segundo as necesidades de traballo na empresa, efectuándose dentro do persoal unha quenda rotativa en canto á prioridade de solicita-la época do seu desfrute.</p>
<p>A empresa publicará o cadro de vacacións de todo o persoal no mes de febreiro de cada ano e entregaralle unha copia del ó comité de empresa. A retribución do período de vacacións consistirá na totalidade do soldo percibido no mes anterior a excepción das horas extras e o plus de transporte.</p>
<p>Artigo 6º. Licencias. A empresa concederalles obrigatoriamente licencia ós traballadores que o soliciten e o xustifiquen debidamente, sen perda nin prexuízo na retribución nos seguintes casos:</p>
<p>a) Matrimonio, quince días.</p>
<p>b) Nacemento de fillos ou enfermidade grave do cónxuxe, pais e fillos, dous días, todo isto ampliable a tres días máis se se xustifican debidamente a súa necesidade sen retribución.</p>
<p>c) Falecemento de cónxuxe, pais, fillos e irmáns (consanguíneos ou políticos), tres días; dos demais parentes, un día.</p>
<p>d) Por traslado de domicilio habitual, dous días.</p>
<p>e) Matrimonio de fillos ou irmáns, un día.</p>
<p>f) A empresa poderá concederlles permisos non retribuídos ós traballadores que o soliciten e sempre que as esixencias do servicio así o permitan.</p>
<p>Artigo 7º. Antigüidade. Pagarase por cuadrienios a razón do 6% do salario base do convenio. Coa excepción de que o aumento que experimentarán os importes dos cuadrienios xa devengados por todo o persoal ata o 31-12-94, será do 1,1/2%, en vez do 3% que lle correspondería de se aplica-lo indicado no parágrafo anterior.</p>
<p>Artigo 8º. Vestiario. A reposición do vestiario do persoal será anual e efectuarase no mes de setembro de cada ano. En canto ó persoal fixo-discontinuo, entregarase a roupa de traballo cada vez que realizase o total de xornadas correspondentes ó ano de traballo (225 xornais).</p>
<p>Artigo 9º. Pagas extraordinarias. As pagas extraordinarias serán de tres no ano da contía, cada unha, de 30 días naturais do salario real máis a antigüidade</p>
<p>e devengaranse no 15 de marzo, 15 de xullo e o 15 de decembro de cada ano.</p>
<p>Artigo 10º. Plus de transporte a distancia. Establécese un plus de transporte e distancia na contía total de 163 pesetas por día efecctivo de traballo.</p>
<p>Artigo 11º. Complemento prestacional. A empresa complementará ata un cen por cento a prestación correspondente á Seguridade Social, nos supostos de incapacidade laboral transitoria, derivada da continxencia de accidente de traballo e enfermidade profesional.</p>
<p>Así mesmo, a empresa complementará ata un cen por cento a prestación correspondente á Seguridade Social a aqueles traballadores que sufrisen unha intervención cirúrxica e o acrediten debidamente.</p>
<p>Artigo 12º. Horas extraordinarias. Ante a grave situación de paro existente e co obxecto de facilita-lo emprego, quedan suprimidas as horas extraordinarias habituais.</p>
<p>Exceptúase da norma anterior:</p>
<p>a) As horas extraordinarias esixidas pola reparación de sinistros ou outros danos extraordinarios e urxentes, así como os casos de risco e perda de materias primas e terminación de tarefas de carga e descarga de productos perecedoiros, neste caso, igualmente por causa extraordinaria non habitual, cun tope máximo de unha hora diaria, será de obrigada realización.</p>
<p>b) As horas extraordinarias que teñan causa en pedidos ou períodos punta de producción, ausencias imprevistas, cambios de quenda e outras circunstancias de carácter estructural derivadas da natureza perecedoira das materias de que se tratan así como a subministración de xelo ós barcos pesqueiros, manterase sempre que non caiba a utilización das distintas modalidades de contratación temporal ou parcial previstas nas disposicións xerais.</p>
<p>A dirección da empresa informará mensualmente ó comité de empresa, ós delegados de persoal e delegados sindicais sobre o número de horas extraordinarias realizadas, especificando as causas e, se é o caso, a distribución por seccións. Así mesmo,</p>
<p>en función desta información e dos criterios anteriormente sinalados, a empresa e os representantes dos traballadores determinarán o carácter e natureza das horas extraordinarias. En aclaración do concepto de hora estructural que contén o A.I., serán consideradas como tales: as esixidas para a reparación de sinistros ou outros danos extraordinarios, as necesarias que cumpra realizar ante un risco de perda de materias primas e terminación de tarefas de carga e descarga de productos perecedoiros; e as necesidades para atender a períodos punta de producción.</p>
<p>Artigo 13º. Valor das horas extraordinarias. O valor de cada hora extraordinaria será de 1.105 ptas., agás as traballadas en sábados e festivos, que será de 2.028 ptas. A partir das 22 horas, as horas extraordinarias terán un valor de 2.535 ptas. nos sábados e festivos, e de 1.382 ptas. nos restantes días.</p>
<p>Artigo 14º. Revisión médica. A empresa porá a disposición de todo o persoal unha revisión médica anual.</p>
<p>Artigo 15º. Descanso de bocadillo. Todo o persoal terá dereito a un descanso retribuído de 10 minutos, comprendidos entre as 10 e as 11 horas de cada día, sendo este descanso distribuído polos encargados das seccións correspondentes.</p>
<p>Artigo 16º. Comisión paritaria. A comisión paritaria está formada, en canto á empresa, por Teófilo Ceniceros Gallego; Teodoro Gómez Puente e José Riobó Campos, e por parte dos traballadores, por Enrique Álvarez Davila, Juan Carlos Sobrido Valverde e Anselmo González Domínguez.</p>
<p>Artigo 17º. Asinan o presente convenio, por parte da empresa, Teófilo Ceniceros Gallego (director xeral); Teodoro Gómez Puente (subdirector xeral); José Riobó Campos (director administrativo), Adolfo Viéitez Davila (xefe de planta) e Jacinto Salvador Fernández (xefe de sección). Por parte dos traballadores, Luciano Villar Rodríguez, Pedro Silveira Santorio, Alfredo Buyo Rivas, Juan Carlos Sobrido Valverde, José Alén Rozados e José Fernández González, todos eles membros do comité de empresa Frigalsa.</p>
<p>Vigo, febreiro de 1995.</p>

