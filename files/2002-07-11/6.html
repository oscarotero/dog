---
date: '2002-07-11'
id: E1EA
page: 10
number: 133
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Resolución do 3 de xullo de 2002 pola que se lle dá publicidade ó baremo que
  rexerá a selección de axudas para a creación, renovación, modernización e
  innovación tecnolóxica das empresas de transformación, conservación,
  tratamento e comercialización dos productos da pesca, o marisqueo e da
  acuicultura establecidas pola Orde do 17 de xullo de 2000.
range: Resolución
url: 'https://www.xunta.gal/dog/Publicados/2002/20020711/AnuncioE1EA_gl.html'
---
<p>A Orde do 17 de xullo de 2000, na que se establecen as bases e condicións e se regula o procedemento para a concesión de axudas para a creación, renovación, modernización e innovación tecnolóxica das empresas de manipulación, transformación, conservación, tratamento e comercialización dos productos da pesca, do marisqueo e da acuicultura, establece no seu artigo 9, a relación de investimentos</p>
<p>prioritarios que terán preferencia para acceder ás devanditas axudas, así como no artigo 10, a relación de investimentos auxiliables.</p>
<p>A Orde do 27 de decembro de 2001, explicita o procedemento de concesión destas para o exercicio orzamentario de 2002.</p>
<p>O Plan sectorial de pesca 2000-2006 de Galicia e o Plan estratéxico de desenvolvemento económico de Galicia 2000-2006, dirixido ó complexo mar-industria establecen as bases do desenvolvemento do complexo mar-industria coa finalidade de achega-la converxencia real de Galicia con España.</p>
<p>A disposición derradeira primeira da mencionada orde faculta o director xeral de Estructuras e Mercados da Pesca para dicta-las resolucións necesarias para o desenvolvemento e aplicación desta, polo que procede ordenar e cuantificar os investimentos prioritarios e auxiliables.</p>
<p>Visto o anterior, e polo que:</p>
<p>RESOLVO:</p>
<p>Facer públicos criterios de selección que rexerán na concesión das axudas solicitadas ó abeiro da Orde do 17 de xullo de 2000, segundo o baremo establecido no anexo á presente resolución que serán de aplicación as solicitudes que teñan presentado en tempo e forma toda a documentación esixida na orde reguladora e que amosen garantía financeira suficiente para acomete-lo investimento.</p>
<p>ANEXO</p>
<p>Os proxectos terán preferencia segundo os seguintes criterios, e na orde que se sinala:</p>
<p>Prioridade 1ª.-Tipo de investimento.</p>
<p>Terán preferencia as empresas de nova creación ou que implanten novos centros productivos:</p>
<p>Dentro desta prioridade e, para minimiza-los danos no medio natural, terán prioridade as que se instalen en polígonos industriais, xa existentes.</p>
<p>Prioridade 2ª.-Creación de emprego.</p>
<p>As solicitudes priorizaranse de menor a maior, segundo os postos de traballo creados, conforme co resultado obtido ó aplica-la seguinte fórmula:</p>
<p>A/B+(C x 0,25)</p>
<p>Onde:</p>
<p>A= inverstimento total.</p>
<p>B= postos de traballo indefinidos (fixos ou fixos descontinuos).</p>
<p>C= postos de traballo non indefinidos (eventuais e tódolos demais, incluídos os de a tempo parcial).</p>
<p>Prioridade 3ª.-Expedientes en curso.</p>
<p>Os solicitantes que teñan expedientes abertos ou anualidades pendentes de xustificación, ou xustificadas sen finaliza-las obras, accederan á selección unha vez priorizados o resto dos proxectos e seguindo os mesmos criterios antes expostos.</p>
<p>Prioridade 4ª.-Expedientes que nunca recibiron axudas ó amparo desta norma.</p>
<p>En caso de coincidencia de prioridade, terán preferencia aqueles solicitantes que nunca tiveran axudas con cargo ás partidas financiadas polo instrumento financeiro de orientación da pesca.</p>
<p>Santiago de Compostela, 3 de xullo de 2002.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>

