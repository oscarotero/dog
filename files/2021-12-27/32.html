---
date: '2021-12-27'
id: G0532-141221-0005
page: 64024
number: 247
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 10 de decembro de 2021, da Dirección Xeral de Patrimonio Natural,
  polo que se somete a información pública e audiencia o proxecto de orde pola
  que se declara como espazo privado de interese natural o lugar denominado
  Fragas e brañas do Alto do Gaiteiro (concello de Mesía) e se aproban as súas
  normas de xestión e de conservación.
range: Anuncio
url: >-
  https://www.xunta.gal/dog/Publicados/2021/20211227/AnuncioG0532-141221-0005_gl.html
---
<p>A Lei 5/2019, do 2 de agosto, do patrimonio natural e da biodiversidade de Galicia, recoñece os espazos privados de interese natural (en diante, EPIN) como unha das categorías en que se clasifican os espazos naturais protexidos. O artigo 39 desta lei establece a posibilidade de que as persoas propietarias ou titulares dun dereito de uso de terreos en que existan formacións naturais, especies ou hábitats de flora e fauna silvestres dos cales se considere de interese a súa protección poidan propoñerlle á Consellería de Medio Ambiente, Territorio e Vivenda a súa declaración como EPIN.</p>
    <p>O procedemento de declaración do EPIN Fragas e brañas do Alto do Gaiteiro, localizado no concello de Mesía, iniciouse o 13 de febreiro de 2020 por proposta de Casa Grande de Xanceda, S.L, representada por Guillermo Martínez Ruiz. Casa Grande de Xanceda, S.L. é a persoa titular acreditada dos dereitos de uso dos predios e a responsable da súa xestión.</p>
    <p>O expediente conta cunha memoria técnica que acredita que o lugar posúe valores singulares e reúne as condicións adecuadas para ser declarada espazo protexido, axustándose aos contidos establecidos no artigo 40 da Lei 5/2019, do 2 de agosto, e mais o compromiso formal da persoa promotora de pór en práctica as medidas precisas para a conservación dos valores naturais deste espazo. Conta, ademais, cunha proposta adecuada de normas de xestión e de conservación que se axusta aos contidos establecidos no artigo 64 da lei para os instrumentos de planificación dos EPIN. </p>
    <p>Esta dirección xeral considera que a proposta reúne as condicións adecuadas e anuncia a súa información pública e audiencia ás persoas interesadas co obxecto de cumprir co disposto no artigo 40.5 da Lei 5/2019, do 2 de agosto, do patrimonio natural e da biodiversidade de Galicia.</p>
    <p class="dog-titulo">ACORDO:</p>
    <p>Primeiro. Someter ao procedemento de información pública e audiencia ás persoas interesadas, durante o prazo dun mes contado desde o día seguinte ao da publicación deste anuncio, o proxecto de orde pola que se declara como espazo privado de interese natural o lugar denominado Fragas e brañas do Alto do Gaiteiro (concello de Mesía) e se aproban as súas normas de xestión e de conservación.</p>
    <p>Segundo. Durante o citado prazo, poderase consultar o expediente na seguinte ligazón do portal de transparencia da Xunta de Galicia, na epígrafe correspondente á normativa en tramitación: https://transparencia.xunta.gal, así como na páxina web da Consellería de Medio Ambiente, Territorio e Vivenda, entrando na subsección de documentos en información pública do portal de conservación da natureza: https://cmatv.xunta.gal/tema/c/CMAOT_Conservacion</p>
    <p>Terceiro. As persoas interesadas poden enviar as súas alegacións: </p>
    <p>a) Preferentemente, mediante correo electrónico ao seguinte enderezo: planificacion.conservacion@xunta.gal, poñendo no asunto «Declaración do EPIN Fragas e brañas do Alto do Gaiteiro».</p>
    <p>b) Alternativamente, mediante a presentación de escrito dirixido á Dirección Xeral de Patrimonio Natural da Consellería de Medio Ambiente, Territorio e Vivenda, en calquera dos lugares previstos no artigo 16.4 da Lei 39/2015, do 1 de outubro, do procedemento administrativo común das administracións públicas.</p>
    <p>c) Tamén se poden remitir suxestións a través do formulario disposto para este fin no enlace do portal de transparencia da Xunta de Galicia indicado no punto segundo deste anuncio.</p>
    <p>Santiago de Compostela, 10 de decembro de 2021</p>
    <footer><p>Belén Mª do Campo Piñeiro<br>Directora xeral de Patrimonio Natural</p></footer>

