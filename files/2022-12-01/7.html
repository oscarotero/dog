---
date: '2022-12-01'
id: G0532-221122-0012
page: 61817
number: 229
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 22 de novembro de 2022, da Dirección Xeral de Ordenación do
  Territorio e Urbanismo, pola que se fai pública a aprobación definitiva da
  modificación puntual das normas subsidiarias de planeamento de Begonte, no
  camiño de Aldea de Arriba, Baamonde.
range: Resolución
url: >-
  https://www.xunta.gal/dog/Publicados/2022/20221201/AnuncioG0532-221122-0012_gl.html
---
<p>En cumprimento do disposto no artigo 82 da Lei 2/2016, do 10 de febreiro, do solo de Galicia, e nos artigos 144.18 e 199 do Decreto 143/2016, do 23 de setembro, polo que se aproba o seu regulamento, faise pública a aprobación definitiva da modificación puntual das normas subsidiarias de planeamento de Begonte, no camiño da Aldea de Arriba, Baamonde, mediante a Orde da conselleira de Medio Ambiente, Territorio e Infraestruturas do 15 de novembro de 2022, que figura como anexo.</p>
    <p>Unha vez inscrita a devandita modificación das normas subsidiarias de planeamento no Rexistro de Ordenación do Territorio e Planeamento Urbanístico de Galicia, a documentación íntegra, incluído o extracto ambiental, poderá consultarse na seguinte ligazón: https://cmatv.xunta.gal/rexistro-de-planeamento-urbanistico-de-galicia</p>
    <p>Así mesmo, o informe ambiental estratéxico e a demais documentación do procedemento de avaliación ambiental do referido plan poderá ser consultada na seguinte ligazón:</p>
    <p>https://cmatv.xunta.gal/plans-e-programas-por-tipoloxia?p_p_id=aaeTipology_WAR_aae&amp;p_p_lifecycle=0&amp;p_p_state=normal&amp;p_p_mode=view&amp;p_p_col_id=column-2&amp;p_p_col_count=1&amp;_aaeTipology_WAR_aae__spage=%2Fportlet_action%2Faae%2FdetalleProxecto%3Fid%3D1894&amp;_aaeTipology_WAR_aae_id=1894</p>
    <p>Santiago de Compostela, 22 de novembro de 2022</p>
    <footer><p>Mª Encarnación Rivas Díaz<br>Directora xeral de Ordenación do Territorio e Urbanismo</p></footer>
    <h2>ANEXO</h2>
    <h3>Orde de aprobación definitiva da modificación puntual das normas subsidiarias de planeamento do concello de Begonte no camiño da Aldea de Arriba, Baamonde (expediente PTU-LU-16/111)</h3>
    <p>O 21 de outubro de 2022 tivo entrada documentación relativa ao expediente de referencia, remitida polo Concello de Begonte para os efectos da súa aprobación definitiva.</p>
    <p>A Lei 2/2016, do 10 de febreiro, do solo de Galicia (LSG) establece no artigo 83.6 que as modificacións puntuais dos instrumentos de planeamento urbanístico se tramitarán segundo o procedemento establecido no seu artigo 60.</p>
    <p>Analizada a documentación achegada polo concello e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>I.1. O Concello de Begonte dispón de normas subsidiarias de planeamento (NNSSPP) aprobadas definitivamente o 3 de abril de 1997, que establecen a ordenación no ámbito desa modificación.</p>
    <p>I.2. De acordo coa documentación remitida polo Concello, a tramitación incluíu:</p>
    <p>0. Borrador e documento ambiental estratéxico para a tramitación ambiental datado en decembro de 2016.</p>
    <p>0. Informe ambiental estratéxico de data 21.3.2017, con indicación do non sometemento á avaliación estratéxica ordinaria.</p>
    <p>1. Informes municipais: técnico, do 17.7.2017, e xurídico, do 9.11.2017.</p>
    <p>2. Aprobación inicial por acordo plenario do 17.11.2017.</p>
    <p>3. Exposición pública mediante anuncios en <em>El Progreso</em> de Lugo, do 26.11.2027, e no <em>Diario Oficial de Galicia</em> do 18.12.2017. Non se presentaron alegacións, segundo certificación do 20.2.2018.</p>
    <p>4. Informes sectoriais estatais emitidos por:</p>
    <p>1º. Dirección Xeral de Estradas do Ministerio de Transportes, Mobilidade e Axenda Urbana, do 18.6.2020.</p>
    <p>2º. Confederación Hidrográfica do Miño-Sil, do 28.10.2019, favorable condicionado.</p>
    <p>5. Informe da Dirección Xeral de Ordenación do Territorio e Urbanismo sobre o resultado do trámite do artigo 60.7 da Lei do solo 2/2016, do 10.7.2018:</p>
    <p>1º. Dirección Xeral de Patrimonio Cultural do 9.5.2018, desfavorable.</p>
    <p>2º. Instituto de Estudos do Territorio, recibido o 30.5.2018.</p>
    <p>3º. Dirección Xeral de Calidade Ambiental e Cambio Climático en materia de residuos, recibido o 8.5.2018.</p>
    <p>4º. Dirección Xeral de Emerxencias e Interior, recibido o 6.4.2018.</p>
    <p>5º. Dirección Xeral de Patrimonio Natural, do 12.6.2018.</p>
    <p>6º. Augas de Galicia, non foi recibido.</p>
    <p>6. Informes municipais: técnico, do 24.6.2020, e xurídico, do 25.6.2020.</p>
    <p>7. Aprobación provisional por acordo plenario do 10.7.2020.</p>
    <p>8. Novo informe da Dirección Xeral de Patrimonio Cultural de data 5.4.2022, favorable.</p>
    <p>9. Informes sectoriais estatais emitidos por:</p>
    <p>1º. Subdelegación do Goberno na Coruña, do 2.2.2021, con indicación da inafección a bens estatais e zonas de servidume afectadas á defensa nacional.</p>
    <p>2º. Subdelegación do Goberno en Galicia, Área de Industria e Enerxía, do 5.3.2021.</p>
    <p>3º. Subdelegación de Defensa na Coruña, do 15.12.2020.</p>
    <p>4º. Subdelegación do Goberno na Coruña, Área de Fomento Entidades Xestoras de Seguridade Social, do 10.2.2021.</p>
    <p>5º. Secretaría de Estado de Telecomunicacións e Infraestruturas, do 22.12.2020.</p>
    <p>10. Informes municipais: técnico, do 6.9.2002, e xurídico, do 10.6.2022.</p>
    <p>11. 2ª Aprobación provisional por acordo plenario do 17.6.2022.</p>
    <p>II. Aspectos xerais. Contido.</p>
    <p>O ámbito da modificación puntual atópase no núcleo urbano de Baamonde, entre o camiño da Aldea de Arriba, a N-VI e o rego de Vilaflores. Afecta un ámbito de 211.40 m², integrado polas parcelas catastrais 001102300PH08A0001PX, 001101500PH08A0001AX e parte da 27007A008001500000GW.</p>
    <p>Na actualidade están ocupados por edificacións tradicionais en moi mal estado de conservación. O territorio histórico do Camiño de Santiago incide parcialmente no ámbito da modificación.</p>
    <p>Proponse a aplicación dunha nova ordenanza de núcleo tradicional para emendar a indeterminación de altura e fondo edificable das NNSSPP da ordenanza actual de edificación pechada e posibilitar a renovación do patrimonio arquitectónico. Preténdese o mantemento e supervivencia da trama urbana existente, así como da superficie de zona verde prevista nas NNSSPP, limitando a altura e a volumetría edificatoria, así como implementando determinadas normas estéticas que permitan unha adecuada integración no contorno.</p>
    <p>III. Análise e observacións.</p>
    <p>III.1. A emenda da indeterminación de parámetros urbanísticos é razón xustificada para promover a modificación do planeamento, eliminando a inseguridade xurídica.</p>
    <p>III.2. No proxecto aprobado provisionalmente o 17.6.2022 foron emendadas as consideracións formuladas no informe de consultas do 22.2.2017, mais deberase eliminar o punto 3.8.1. de «área de movemento da edificación».</p>
    <p>III.3. En relación co cumprimento de informes sectoriais, deberanse incluír nos planos a ZFP e a Q500, tal e como se indica no punto III.3 das Conclusións e pronunciamentos do informe favorable condicionado da Confederación Hidrográfica do Miño-Sil, do 28.10.2019.</p>
    <p>III.4. En relación co contido do expediente:</p>
    <p>– Deberase incluír un plano das normas subsidiarias de planeamento coas tramas e lendas das ordenanzas da modificación puntual, onde se reflicta claramente a nova ordenanza.</p>
    <p>– Haberá que corrixir o primeiro parágrafo do punto 1.1. Obxectivos da planificación, onde di aprobar «inicialmente».</p>
    <p>– Haberá que corrixir a superficie do ámbito de 165.30 m2 indicada no punto 3.2. polos 211.40 m2 correctos.</p>
    <p>III.5. En relación co cumprimento das normas técnicas de planeamento urbanístico de Galicia (NNTTPP), que entraron en vigor o 25.5.2020, e tras a súa modificación aprobada pola Orde da Consellería de Medio Ambiente, Territorio e Vivenda do 8.4.2022 (DOG do 25.4.2022), ao ser a modificación puntual aprobada inicialmente en data 17.11.2017, conforme a disposición transitoria primeira, resulta de aplicación unicamente o disposto no título III. En consecuencia, o exemplar aprobado provisionalmente polo concello coas correccións indicadas que se deberá enviar para o Rexistro de Ordenación do Territorio e Planeamento Urbanístico segundo o artigo 88 da Lei 2/2016, do solo de Galicia, deberá cumprir co artigo 22.1 das NNTTPP, e segundo a disposición transitoria segunda destas achegaranse os datos xeográficos do documento en soporte vectorial xeorreferenciado.</p>
    <p>A competencia para resolver a aprobación definitiva do planeamento xeral e as súas modificacións puntuais correspóndelle á conselleira de Medio Ambiente, Territorio e Vivenda, de conformidade co disposto nos artigos 60.16, 61.1, 83.5 da LSG e no artigo 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica da Consellería.</p>
    <p>IV. Resolución.</p>
    <p>En consecuencia e ao abeiro do disposto nos artigos 83 e 60.16 da LSG,</p>
    <p class="dog-titulo">RESOLVO:</p>
    <p>1. Outorgar a aprobación definitiva da modificación puntual das normas subsidiarias de planeamento do Concello de Begonte no camiño da Aldea de Arriba, Baamonde, con subxección á corrección do indicado nos puntos III2, III.3, III.4 e III.5 anteriores.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e co artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación puntual no Rexistro de Ordenación do Territorio e Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e ordenanzas da modificación aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao Concello.</p>
    <p>5. Contra esta orde cabe interpor recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>

