---
date: '2021-04-14'
id: G0596-090421-0001
page: 19074
number: 69
agency: 'Vicepresidencia segunda e Consellería de Economía, Empresa e Innovación'
section: III. Outras disposicións.
title: >-
  ORDE do 8 de abril de 2021 pola que se establecen as bases reguladoras para a
  concesión de axudas, en réxime de concorrencia non competitiva, do Programa de
  dinamización e incentivación do consumo nos comercios retallistas da
  Comunidade Autónoma de Galicia a través dos bonos Activa comercio, e se
  procede á súa convocatoria e á apertura do prazo para a adhesión dos
  comercios.
range: Orde
url: >-
  https://www.xunta.gal/dog/Publicados/2021/20210414/AnuncioG0596-090421-0001_gl.html
---
<p>A Vicepresidencia Segunda e Consellería de Economía, Empresa e Innovación é o órgano encargado de exercer as competencias que, en materia de comercio interior, o artigo 30.I.4 do Estatuto de autonomía de Galicia atribúe á nosa comunidade autónoma.</p>
    <p>O Decreto 230/2020, do 23 de decembro, polo que se establece a estrutura orgánica da Vicepresidencia Segunda e Consellería de Economía, Empresa e Innovación, establece que lle corresponde á Dirección Xeral de Comercio e Consumo a planificación, coordinación e control das competencias da consellería en materia de comercio interior.</p>
    <p>O comercio tradicional está sometido a un profundo proceso de cambio que exixe realizar un esforzo de renovación e adaptación continuo. Por outra banda, a crise causada pola COVID-19 e o estado de alarma declarado a través do Real decreto 463/2020, do 14 de marzo, e o Real decreto 926/2020, do 25 de outubro, afectou todos os sectores e, entre eles, de forma moi significativa o comercio.</p>
    <p>Por isto, a Vicepresidencia Segunda e Consellería de Economía, Empresa e Innovación, no marco das actuacións estratéxicas do Goberno galego para facer fronte á crise causada pola COVID-19, vai proceder á convocatoria de concesión de axudas económicas dirixidas a propiciar o fortalecemento do sector comercial retallista de Galicia, estimulando a demanda e reducindo o impacto económico negativo derivado do cesamento e das restricións da actividade comercial como consecuencia da situación ocasionada pola COVID-19.</p>
    <p>A axuda farase efectiva a través dos bonos Activa comercio que poderán ser utilizados nos establecementos comerciais retallistas radicados na Comunidade Autónoma de Galicia e adheridos ao Programa.</p>
    <p>Os usuarios dos citados bonos Activa comercio serán as persoas físicas maiores de idade que sexan residentes na Comunidade Autónoma de Galicia; os consumidores serán parte activa e fundamental para levar a cabo esta campaña de dinamización e reactivación económica do seu comercio de proximidade. Ademais, esta actuación é sensible á situación económica derivada da crise sanitaria e dá lugar a que numerosas persoas poidan beneficiarse destas axudas.</p>
    <p>A teor do exposto, en virtude das competencias que ten atribuídas a Vicepresidencia Segunda e Consellería de Economía, Empresa e Innovación en materia de comercio interior, e no exercicio das atribucións que me foron conferidas,</p>
    <h2>DISPOÑO:</h2>
    <p>Artigo 1. <em>Convocatoria e bases reguladoras</em></p>
    <p>A presente orde ten por obxecto aprobar as bases reguladoras polas que se rexerá a concesión de axudas do Programa de dinamización e incentivación do consumo nos comercios retallistas da Comunidade Autónoma de Galicia a través dos bonos Activa comercio.</p>
    <p>Así mesmo, por medio desta orde procédese á súa convocatoria e á apertura do prazo de adhesión dos comercios interesados.</p>
    <p>Artigo 2. <em>Obxectivos</em></p>
    <p>O obxectivo do programa bonos Activa comercio é incentivar a demanda comercial axudando economicamente as persoas consumidoras e fomentar o consumo nos establecementos comerciais retallistas adheridos á campaña.</p>
    <p>Ademais, o programa ten como finalidades propiciar o fortalecemento do sector comercial retallista da Comunidade Autónoma de Galicia; dinamizar a actividade comercial promovendo as compras de bens en comercios; mellorar o fondo de manobra dos establecementos comerciais e reducir o impacto económico derivado do cesamento e das restricións da actividade de determinados establecementos comerciais como consecuencia da situación ocasionada pola COVID-19.</p>
    <p>Artigo 3. <em>Orzamento</em></p>
    <p>Para a concesión destas axudas destinaranse 10.000.000,00 € con cargo á aplicación orzamentaria 06.03.751A.480.1 dos orzamentos xerais da Comunidade Autónoma de Galicia para o ano 2021.</p>
    <p>Esta cantidade poderase incrementar en función da evolución do programa bonos Activa comercio co obxecto de aumentar o número de persoas beneficiarias e de acordo coa dispoñibilidade de crédito, cando o aumento veña derivado dunha xeración, ampliación ou incorporación de crédito, ou da existencia de remanentes doutras convocatorias financiadas con cargo ao mesmo crédito ou a créditos incluídos no mesmo programa ou en programas do mesmo servizo.</p>
    <p>O incremento do crédito quedará condicionado á declaración de dispoñibilidade do crédito como consecuencia das circunstancias antes sinaladas e, se é o caso, logo da aprobación da modificación orzamentaria que proceda.</p>
    <p>Nestes casos publicarase a ampliación de crédito polos mesmos medios que esta convocatoria, sen que tal publicidade implique a apertura de prazo para presentar novas solicitudes nin o inicio dun novo cómputo de prazo para resolver.</p>
    <p>Artigo 4. <em>Entidade colaboradora</em></p>
    <p>A entrega e distribución dos fondos das axudas farase coa entidade colaboradora seleccionada ao abeiro da Orde do 16 de marzo de 2021 pola que se convoca o procedemento de concorrencia para a selección dunha entidade colaboradora para a entrega e distribución dos fondos das axudas do Programa de dinamización e incentivación do consumo nos comercios retallistas da Comunidade Autónoma de Galicia, a través dos bonos Activa comercio (código de procedemento CO301A).</p>
    <p>Artigo 5. <em>Actividade subvencionable</em></p>
    <p>Pola presente orde subvenciónase a compra de bens, a través dos bonos Activa comercio, nos establecementos comerciais retallistas de Galicia adheridos ao programa.</p>
    <p>As vendas subvencionadas serán as realizadas no prazo de tres meses contados desde a data fixada no artigo 17 para o lanzamento dos bonos.</p>
    <p>Cada bono terá a consideración de bono desconto por un valor de 30 euros para as compras nos comercios adheridos.</p>
    <p>O importe do bono irase reducindo, ata o seu esgotamento, en función do valor da compra de acordo cos seguintes criterios:</p>
    <p>– Desconto de 5 € en compras iguais ou superiores a 30 € e inferiores a 50 €.</p>
    <p>– Desconto de 10 € en compras iguais ou superiores a 50 €.</p>
    <p>Todas estas contías enténdense co IVE incluído.</p>
    <p>Artigo 6. <em>Natureza das axudas</em></p>
    <p>As axudas que se concedan no marco do presente programa terán a consideración de subvencións a fondo perdido non reintegrables.</p>
    <p>Artigo 7. <em>Procedemento de concesión</em></p>
    <p>O procedemento para a concesión das axudas reguladas nesta orde é de outorgamento de subvencións en réxime de concorrencia non competitiva, ao abeiro do disposto no artigo 19.2 da Lei 9/2007, do 13 de xuño, de subvencións de Galicia, atendendo á orde de solicitude ata o esgotamento do crédito previsto no artigo 3 desta orde.</p>
    <p>Xustifícase a excepcionalidade porque nestes casos non é necesaria a comparación de proxectos entre si, polo interese especial en promover actuacións que fomenten o consumo nos comercios retallistas, cumprindo os requisitos especificados nas presentes bases.</p>
    <p>Artigo 8. <em>Órgano responsable da xestión das axudas</em></p>
    <p>O órgano responsable da xestión das subvencións será a Dirección Xeral de Comercio e Consumo, a quen lle corresponde desenvolver as actuacións de supervisión e control da correcta execución do programa.</p>
    <p>A xestión dos fondos públicos asignados ao programa bonos Activa comercio levarase a cabo de acordo cos seguintes principios:</p>
    <p>a) Publicidade, transparencia, obxectividade, igualdade e non discriminación.</p>
    <p>b) Eficacia no cumprimento dos obxectivos fixados pola Administración outorgante.</p>
    <p>c) Eficiencia na asignación e utilización dos recursos públicos.</p>
    <p>Artigo 9. <em>Persoas beneficiarias</em></p>
    <p>Poderán ser persoas beneficiarias das axudas as persoas físicas maiores de idade e residentes na Comunidade Autónoma de Galicia que realicen as actuacións establecidas no artigo 5. Para seren beneficiarias terán que tramitar as súas solicitudes conforme o establecido nesta orde.</p>
    <p>Artigo 10. <em>Alta e requisitos dos comerciantes para a adhesión ao programa</em></p>
    <p>1. Os establecementos comerciais retallistas que desexen adherirse ao programa bonos Activa comercio deberán rexistrarse a través da web https://www.bonosactivacomercio.gal e indicar a seguinte información:</p>
    <p>• Nome e apelidos ou razón social.</p>
    <p>• Establecemento comercial en Galicia.</p>
    <p>• NIF ou CIF.</p>
    <p>• Nome, apelidos e DNI ou NIE da persoa representante.</p>
    <p>• Nome comercial.</p>
    <p>• Enderezo do establecemento comercial.</p>
    <p>• Número de teléfono móbil.</p>
    <p>• Correo electrónico.</p>
    <p>• IAE (incluído no anexo I).</p>
    <p>• Data de alta da actividade comercial.</p>
    <p>• Número de persoas traballadoras da empresa ou autónomo.</p>
    <p>• IBAN da conta bancaria.</p>
    <p>• Páxina web do establecemento comercial.</p>
    <p>2. O prazo para adherirse ao programa será dun mes contado desde o día seguinte ao da publicación da presente orde no <em>Diario Oficial de Galicia</em>, sen prexuízo da súa posible ampliación nos termos establecidos na Lei 39/2015, do 1 de outubro, do procedemento administrativo común das administracións públicas.</p>
    <p>3. Poderán adherirse ao programa bonos Activa comercio os establecementos comerciais retallistas que cumpran, ademais, os seguintes requisitos:</p>
    <p>a) Que desenvolvan a súa actividade comercial en Galicia (establecemento comercial en Galicia) e que reúnan as condicións legalmente establecidas para o exercicio da súa actividade.</p>
    <p>b) Que sexan persoas empresarias autónomas ou pequenas e medianas empresas de conformidade co previsto no Regulamento (UE) nº 651/2014 da Comisión, do 17 de xuño.</p>
    <p>c) Que estean dados de alta nalgún dos grupos ou epígrafes do IAE recollidos no anexo I desta orde.</p>
    <p>4. A alta e o uso da aplicación polos comerciantes suporá a aceptación das condicións do seu uso e da política de privacidade conforme o Regulamento (UE) nº 2016/679 do Parlamento Europeo e do Consello, do 27 de abril de 2016, relativo á protección das persoas físicas no que respecta ao tratamento de datos persoais e á libre circulación destes datos e polo que se derroga a Directiva 95/46/CE (Regulamento xeral de protección de datos) e á Lei orgánica 3/2018, do 5 de decembro, de protección de datos persoais e garantía dos dereitos dixitais, da cal serán informados convenientemente.</p>
    <p>5. Os comerciantes deberán asinar dixitalmente a declaración responsable, manifestando o cumprimento das condicións establecidas e a veracidade dos datos indicados, sen prexuízo de cantas outras formalidades estean obrigados a cumprir. A Dirección Xeral de Comercio e Consumo poderá comprobar ou, de ser o caso, solicitar en calquera momento os documentos acreditativos dos mencionados requisitos.</p>
    <p>6. Non se admitirán nin terán en conta as solicitudes presentadas por establecementos que non cumpran coas anteriores condicións nin coa forma establecida nesta orde.</p>
    <p>7. O nome comercial e localización dos establecementos retallistas adheridos ao programa bonos Activa comercio farase público na web https://www.bonosactivacomercio.gal.</p>
    <p>8. Os comerciantes adheridos ao programa recibirán cunha periodicidade semanal, na conta bancaria indicada para tal efecto, a cantidade equivalente aos bonos trocados no seu establecemento.</p>
    <p>Artigo 11. <em>Comprobación de datos dos comerciantes</em></p>
    <p>Poderán consultarse automaticamente os datos dos comerciantes incluídos nos seguintes documentos en poder da Administración actuante ou elaborados polas administracións públicas, agás que a persoa interesada se opoña á súa consulta:</p>
    <p>a) DNI ou NIE da persoa solicitante.</p>
    <p>b) NIF da entidade solicitante.</p>
    <p>c) DNI ou NIE da persoa representante.</p>
    <p>d) Certificación expedida pola Axencia Tributaria na cal se indiquen as epígrafes do imposto de actividades económicas en que figura dada de alta a entidade solicitante.</p>
    <p>Artigo 12. <em>Presentación da solicitude dos bonos</em></p>
    <p>1. Para a solicitude e obtención dos bonos, cada usuario deberá darse de alta na web https://www.bonosactivacomercio.gal, e indicar a seguinte información:</p>
    <p>a) Nome e apelidos.</p>
    <p>b) Localidade de residencia en Galicia (código postal).</p>
    <p>c) Maioría de idade.</p>
    <p>d) DNI ou NIE.</p>
    <p>e) Número de teléfono móbil.</p>
    <p>f) Correo electrónico.</p>
    <p>2. O uso da páxina web e a descarga dos bonos suporá a aceptación das condicións do seu uso e da política de privacidade conforme o Regulamento (UE) nº 2016/679 do Parlamento Europeo e do Consello, do 27 de abril de 2016, relativo á protección das persoas físicas no que respecta ao tratamento de datos persoais e á libre circulación destes datos e polo que se derroga a Directiva 95/46/CE (Regulamento xeral de protección de datos) e á Lei orgánica 3/2018, do 5 de decembro, de protección de datos persoais e garantía dos dereitos dixitais, da cal serán informados convenientemente.</p>
    <p>3. Os usuarios deberán declarar responsablemente a veracidade dos datos indicados. A Dirección Xeral de Comercio e Consumo poderá solicitar, en calquera momento, os documentos acreditativos dos mencionados requisitos.</p>
    <p>4. Así mesmo, os usuarios deberán declarar responsablemente que están ao día do cumprimento das obrigas coa Facenda Pública do Estado e a Administración autonómica, así como coa Seguridade Social.</p>
    <p>5. Opcionalmente, o bono poderase solicitar presencialmente na Dirección Xeral de Comercio e Consumo e nas xefaturas territoriais da Vicepresidencia Segunda e Consellería de Economía, Empresa e Innovación.</p>
    <p>A persoa interesada, ou o seu representante, poderá autorizar expresamente aos empregados para a solicitude e obtención do bono en formato papel. Neste suposto deberase acreditar a representación expresa por calquera medio válido en dereito que deixe constancia fidedigna, ou mediante declaración responsable en comparecencia persoal da persoa interesada ante o/a funcionario/a da Administración.</p>
    <p>Artigo 13. <em>Sistema de funcionamento dos bonos</em></p>
    <p>1. A descarga do bono pola persoa usuaria realizarase na web:</p>
    <p>https://www.bonosactivacomercio.gal, e, nese momento, entenderase preconcedida a axuda. O bono terá formato dixital a través dun código QR e estará dispoñible para a súa utilización na APP Wallet.</p>
    <p>2. Para trocar os bonos e poder facer efectivos os descontos aos consumidores e usuarios, o comerciante terá que descargar no seu móbil a APP correspondente.</p>
    <p>3. No momento da compravenda, o comerciante terá que introducir na APP o importe e concepto da venda, automaticamente aparecerá o importe a cobrar (unha vez aplicado o desconto). Pola súa banda, o usuario deberá mostrar o seu bono en formato código QR e pagar, en efectivo ou con tarxeta, o importe final da compra realizada.</p>
    <p>Artigo 14. <em>Obrigas dos comercios retallistas adheridos ao programa</em></p>
    <p>Os establecementos comerciais adheridos ao programa bonos Activa comercio adquirirán, a través da solicitude de adherencia, as seguintes obrigas:</p>
    <p>a) Cumprir coas medidas de prevención de riscos sanitarios e laborais fronte á COVID-19.</p>
    <p>Para estes efectos, os comercios retallistas poderán empregar a plataforma Comercio Seguro da Dirección Xeral de Comercio e Consumo a través da páxina web https://www.comerciosegurogalicia.gal.</p>
    <p>b) Anunciar no exterior do establecemento, nun lugar visible, a adhesión ao programa mediante a colocación dos correspondentes materiais publicitarios coa imaxe corporativa do programa bonos Activa comercio.</p>
    <p>c) Facer o desconto directo do bono no tícket ou factura de compra emitido, de xeito que o usuario non chegue a realizar, en ningún caso, o desembolso do importe descontado.</p>
    <p>d) Especificar por escrito na zona de caixa, de forma visible, a política de devolución establecida no punto 6 do artigo 16.</p>
    <p>e) Someterse ás actuacións de comprobación e vixilancia necesarias por parte da Dirección Xeral de Comercio e Consumo para verificar o adecuado funcionamento e xestión dos bonos e do programa en xeral.</p>
    <p>f) Conservar durante un ano todos os tíckets de compra ou facturas xustificativas da aplicación dos bonos, en tanto podan ser obxecto de comprobación e control por parte da Dirección Xeral de Comercio e Consumo.</p>
    <p>g) Custodiar con dilixencia as claves de acceso á plataforma co fin de evitar o seu uso indebido, comprometéndose a non facilitarllas a outras persoas ou establecementos.</p>
    <p>Artigo 15. <em>Órganos competentes para a instrución e resolución</em></p>
    <p>A Dirección Xeral de Comercio e Consumo será o órgano competente para a instrución do procedemento de concesión da subvención, así como para realizar a proposta de resolución.</p>
    <p>Corresponde á persoa titular da Vicepresidencia Segunda e Consellería de Economía, Empresa e Innovación ditar a resolución correspondente, sen prexuízo da delegación noutros órganos.</p>
    <p>Artigo 16. <em>Condicións de uso dos bonos</em></p>
    <p>1. Cada persoa beneficiaria disporá dun único bono que poderá ser usado nun ou en varios dos comercios retallistas adheridos ao programa.</p>
    <p>2. Cada bono terá un valor de 30 €. En función do importe das compras, poderán obterse os seguintes descontos:</p>
    <p>– Desconto de 5 € en compras iguais ou superiores a 30 € e inferiores a 50 €.</p>
    <p>– Desconto de 10 € en compras iguais ou superiores a 50 €.</p>
    <p>Todas estas contías enténdense co IVE incluído.</p>
    <p>3. O período de validez dos bonos será de tres meses contados desde a data fixada para o seu lanzamento no artigo 17, salvo esgotamento previo do seu saldo.</p>
    <p>4. A través da plataforma tecnolóxica do programa, os comerciantes terán á súa disposición a información necesaria e poderán consultar o histórico das vendas, os bonos xa trocados, os aboamentos feitos pola entidade colaboradora e os demais detalles de cada operación.</p>
    <p>5. O importe máximo de bonos que poderá trocar cada empresa é de 5.000,00 € (IVE incluído).</p>
    <p>6. En caso de devolución do ben ou bens comprados, o importe da compra poderá ser trocado por outra compra de prezo igual ou superior ou por un vale sen caducidade polo importe correspondente. O comerciante non poderá aboar ao consumidor, en ningún caso, diñeiro en efectivo ou na tarxeta de crédito.</p>
    <p>7. Non será aplicable o cambio dos bonos para as compras en liña.</p>
    <p>Artigo 17. <em>Data de activación dos bonos</em></p>
    <p>Os bonos estarán dispoñibles na web https://www.bonosactivacomercio.gal para a súa descarga polos usuarios a partir do 3 de maio e terán una validez de tres meses.</p>
    <p>Mediante orde da Vicepresidencia Segunda e Consellería de Economía, Empresa e Innovación poderase modificar a devandita data se razóns organizativas, sanitarias ou doutra índole así o aconsellan, dándose a oportuna publicidade.</p>
    <p>Artigo 18. <em>Vixencia do programa</em></p>
    <p>O programa bonos Activa comercio estará vixente ata o 31 de decembro de 2021.</p>
    <p>Mediante orde da Vicepresidencia Segunda e Consellería de Economía, Empresa e Innovación poderase modificar a data indicada se razóns organizativas, sanitarias ou doutra índole así o aconsellaran, e darase a oportuna publicidade.</p>
    <p>Se transcorridos os tres meses de vixencia dos bonos, e tras as correspondentes liquidacións, resulta crédito dispoñible, poderá activarse unha nova campaña de lanzamento de bonos mediante a correspondente convocatoria.</p>
    <p>Artigo 19. <em>Instrución e resolución de concesión</em></p>
    <p>Unha vez solicitado o bono na forma establecida no artigo 13, a axuda entenderase preconcedida.</p>
    <p>A resolución de concesión das axudas publicarase na páxina web oficial da Vicepresidencia Segunda e Consellería de Economía, Empresa e Innovación, con indicación das persoas beneficiarias e o importe das axudas concedidas.</p>
    <p>Artigo 20. <em>Xustificación e inspección</em></p>
    <p>A Dirección Xeral de Comercio e Consumo, como responsable do programa, reserva para si o dereito de realizar <em>a posteriori</em> e de forma aleatoria cantas comprobacións, inspeccións e demais medidas de control xulgue oportunas para asegurar a correcta aplicación dos recursos públicos e para verificar o adecuado desenvolvemento e execución do programa bonos Activa comercio.</p>
    <p>No suposto de que exista algún incumprimento por parte dos establecementos adheridos, a Dirección Xeral de Comercio e Consumo poderá cancelar a súa adhesión ao programa subvencional. Neste caso, comunicará a dita circunstancia á entidade colaboradora co fin de impedir o troco e pagamento dos bonos ou solicitará, se é o caso, o reintegro dos fondos percibidos.</p>
    <p>Os comercios retallistas adheridos ao programa bonos Activa comercio están obrigados a facilitar canta información lles sexa requirida pola Dirección Xeral de Comercio e Consumo e os restantes órganos competentes no exercicio das súas funcións de control do destino das axudas.</p>
    <p>Artigo 21. <em>Compatibilidade con outras axudas</em></p>
    <p>As axudas obtidas ao abeiro desta orde serán compatibles con calquera outra subvención, axuda, ingreso ou recurso procedente doutras administracións públicas.</p>
    <p>Artigo 22. <em>Información básica en materia de protección de datos persoais</em></p>
    <p>A recollida dos datos persoais está encomendada á entidade financeira adxudicataria e a Xunta de Galicia, Vicepresidencia Segunda e Consellería de Economía, Empresa e Innovación terán a condición de responsable do tratamento. Os datos serán tratados coas finalidades de levar a cabo a tramitación administrativa que derive da xestión deste bono.</p>
    <p>O tratamento dos datos baséase no cumprimento dunha misión de interese público ou no exercicio de poderes públicos, con base na Lei 16/2010, do 17 de decembro, de organización e funcionamento da Administración xeral e do sector público autonómico de Galicia (Lofaxga) e o Decreto 230/2020, do 23 de decembro, polo que se establece a estrutura orgánica da Vicepresidencia Segunda e Consellería de Economía, Empresa e Innovación.</p>
    <p>Para a entrega do material coa imaxe corporativa do programa bonos Activa comercio aos establecementos adheridos, a información relativa ao nome comercial e enderezo postal do comercio retallista, nome da persoa representante e teléfono móbil poderá ser comunicada a terceiros colaboradores.</p>
    <p>Serán obxecto de publicación os nomes comerciais dos comercios retallistas adheridos ao programa na páxina web https://www.bonosactivacomercio.gal.</p>
    <p>As persoas interesadas poderán solicitar ante o responsable, acceder, rectificar e suprimir os seus datos, así como exercer outros dereitos, a través da sede electrónica da Xunta de Galicia ou, presencialmente, nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/proteccion-datos-persoais. Así mesmo, poderán exercer os devantitos dereitos no/s seguinte/s enderezo/s da entidade financeira colaboradora: Servizo de Atención ao Cliente de Abanca, rúa Nova 1, entreplanta, 15003 A Coruña ou a través do correo atencioncliente@abanca.com; e que poderán consultar a información completa sobre o tratamento dos seus datos na política de privacidade da entidade publicada na web: https://www.abanca.com/es/legal/politica-privacidad/.</p>
    <p>Pode consultar máis información e contactar co delegado de protección de datos (DPD) na páxina https://www.xunta.gal/informacion-xeral-proteccion-datos.</p>
    <p>Artigo 23. <em>Transparencia e bo goberno</em></p>
    <p>De conformidade co artigo 17 da Lei 1/2016, do 18 de xaneiro, de transparencia e bo goberno, e co artigo 15 da Lei 9/2007, do 13 de xuño, de subvencións de Galicia, a consellería responsable da iniciativa publicará na súa páxina web oficial a relación das persoas beneficiarias.</p>
    <p>En virtude do disposto no artigo 4 da Lei 1/2016, do 18 de xaneiro, de transparencia e bo goberno, as persoas físicas e xurídicas beneficiarias de subvencións están obrigadas a fornecer á Administración, ao organismo ou á entidade das previstas no artigo 3.1 da Lei 1/2016 a que se atopen vinculadas, logo de requirimento, toda a información necesaria para o cumprimento por aquela das obrigacións previstas no título I da citada lei.</p>
    <p>Por outra banda, de conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, transmitirase á Base de datos nacional de subvencións a información requirida por esta, o texto da convocatoria para a súa publicación na citada base e o seu extracto no <em>Diario Oficial de Galicia</em>.</p>
    <p>Artigo 24. <em>Información</em></p>
    <p>Poderase obter información adicional a través da web https://www.bonosactivacomercio.gal.</p>
    <p>Así mesmo, para cuestións xerais sobre este ou outro procedemento, poderá facerse uso do teléfono de información xeral da Xunta de Galicia: 012 (desde o resto do Estado: 902 12 00 12).</p>
    <p>Disposición derradeira primeira. <em>Habilitación para o desenvolvemento</em></p>
    <p>Facúltase a persoa titular da Dirección Xeral de Comercio e Consumo para ditar, no ámbito das súas competencias, as resolucións precisas para o desenvolvemento e aplicación desta orde.</p>
    <p>Disposición derradeira segunda. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 8 de abril de 2021</p>
    <footer><p>Francisco José Conde López<br>Vicepresidente segundo e conselleiro de Economía,<br>Empresa e Innovación</p></footer>
    <h2>ANEXO I</h2>
    <p>Grupos e epígrafes do IAE:</p>
    <p>651.1. Comercio polo miúdo de produtos téxtiles, confeccións para o fogar, alfombras e similares e artigos de tapizaría.</p>
    <p>651.2. Comercio polo miúdo de toda clase de pezas para o vestido e toucado.</p>
    <p>651.3. Comercio polo miúdo de lenzaría e corsetería.</p>
    <p>651.4. Comercio polo miúdo de artigos de mercería e paquetaría.</p>
    <p>651.5. Comercio polo miúdo de pezas especiais.</p>
    <p>651.6. Comercio polo miúdo de calzado, artigos de pel e imitación ou produtos substitutivos, cintos, carteiras, bolsos, maletas e artigos de viaxe en xeral.</p>
    <p>651.7. Comercio polo miúdo de confeccións de peletaría.</p>
    <p>652.2. Comercio polo miúdo de produtos de drogaría, perfumaría e cosmética, limpeza, pinturas, vernices, disolventes, papeis e outros produtos para a decoración e de produtos químicos.</p>
    <p>652.3. Comercio polo miúdo de produtos de perfumaría e cosmética, e artigos para a hixiene e o aseo persoal.</p>
    <p>652.4. Comercio polo miúdo de plantas e herbas en herbolarios.</p>
    <p>653.1. Comercio polo miúdo de mobles (agás os de oficina).</p>
    <p>653.2. Comercio polo miúdo de material e aparellos eléctricos, electrónicos, electrodomésticos e outros aparellos de uso doméstico accionados por outro tipo de enerxía distinta da eléctrica, así como de mobles de cociña.</p>
    <p>653.3. Comercio polo miúdo de artigos de enxoval, ferraxaría, adorno, agasallo ou reclamo (incluíndo bixutería e pequenos electrodomésticos).</p>
    <p>653.6. Comercio polo miúdo de artigos de bricolaxe.</p>
    <p>653.9. Comercio polo miúdo doutros artigos para o equipamento do fogar NCOUP.</p>
    <p>656. Comercio polo miúdo de bens usados tales como mobles, roupa e enxoval ordinario de uso doméstico.</p>
    <p>657. Comercio polo miúdo de instrumentos musicais en xeral, así como dos seus accesorios.</p>
    <p>659.1. Comercio polo miúdo de selos, moedas, medallas conmemorativas, billetes para coleccionistas, obras de arte e antigüidades, minerais soltos ou en coleccións, fósiles, insectos, cunchas, plantas e animais disecados.</p>
    <p>659.2. Comercio polo miúdo de mobles de oficina e de máquinas e equipamentos de oficina.</p>
    <p>659.3. Comercio polo miúdo de aparellos e instrumentos médicos, ortopédicos, ópticos e fotográficos.</p>
    <p>659.4. Comercio polo miúdo de libros, xornais, artigos de papelaría e escritorio, e artigos de debuxo e belas artes.</p>
    <p>659.5. Comercio polo miúdo de artigos de xoiería, reloxaría, prataría e bixutería.</p>
    <p>659.6. Comercio polo miúdo de xoguetes, artigos de deporte, pezas deportivas de vestido, calzado e toucado, armas, cartucharía e artigos de pirotecnia.</p>
    <p>659.7. Comercio polo miúdo de sementes, fertilizantes, flores e plantas e pequenos animais.</p>
    <p>659.8. Comercio polo miúdo denominado<em> sex-shop</em>.</p>
    <p>659.9. Comercio polo miúdo doutros produtos non especificados nesta agrupación, excepto os que deban clasificarse na epígrafe 653.9.</p>
    <p>972.1. Servizos de barbaría de señora e cabaleiro.</p>
    <p>972.2. Salóns e institutos de beleza e gabinetes de estética.</p>

