---
date: '1997-08-11'
id: 988A
page: 7
number: 153
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Decreto 218/1997, do 30 de xullo, polo que se declaran o parque natural das
  Fragas do Eume.
range: Decreto
url: 'https://www.xunta.gal/dog/Publicados/1997/19970811/Anuncio988A_gl.html'
---
<p>As Fragas do Eume constitúen a mellor representación do bosque orixinal que cobre o territorio de Galicia, distinguíndose, a pesar das alteracións producidas pola actividade humana, pola súa naturalidade e biodiversidade, mantendo moitas das características primixenica que xustifican o seu extraordinario valor. Esta importante masa alberga 23 especies arbóreas, 21 especies de fentos, 250 especies de liques e 100 de fungos, así como 126 especies de vertebrados, entre as que hai especies únicas, endemismos, especies ameazadas ou en perigo de extinción, destacando a acumulación de especies incluídas no Catálogo Xeral de Especies e no Convenio de Berna.</p>
<p>Débese destacar tamén o interese cultural e histórico deste patrimonio, que convén protexer e que supón un elemento xustificativo máis da necesidade de declara-las Fragas do Eume como parque natural.</p>
<p>Os recursos naturais deste espacio requiriron unha ordenación que foi efectuada a través do plan de ordenación dos recursos naturais elaborado pola Consellería de Agricultura, Gandería e Montes, aprobado polo Decreto 211/1996, do 2 de maio, para salvagarda-los valores naturais deste espacio dos impactos negativos que puideran degrada-la calidade do contorno.</p>
<p>Para harmoniza-lo desfrute, visita e estudio destes lugares e o aproveitamento dos seus recursos naturais de forma compatible coa conservación dos valores ecolóxicos e paisaxísticos do espacio establécese esta normativa, que pretende garanti-la súa persistencia.</p>
<p>Por estas razóns, por proposta do conselleiro de Agricultura, Gandería e Montes e logo de deliberación do Consello da Xunta de Galicia, na súa reunión do día trinta de xullo de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>Establécese un réxime xurídico especial para o espacio denominado Fragas do Eume, mediante a súa declaración como parque natural, de acordo co establecido nos artigos 13 e concordantes da Lei 4/1989, do 27 de marzo, de conservación das espacios naturais e da flora e fauna silvestres.</p>
<p>Este réxime xurídico especial oriéntase á protección e conservación desta área natural que, aínda que alterada pola intervención humana, se xustifica pola importancia e representatividade as seus ecosistemas, así como pola beleza das súas paisaxes.</p>
<p>Artigo 2º</p>
<p>1. O espacio natural das Fragas do Eume está situado nos termos municipais de Cabanas, A Capela, Monfero, Pontedeume, e as Pontes de García Rodríguez, e ocupa unha superficie de 9.125,65 ha. Os seus límites son os que figuran no Decreto 211/1996, de 2 de maio, polo que se aproba o plan de ordenación dos recursos naturais das Fragas do Eume.</p>
<p>2. Non obstante o disposto no parágrafo anterior, a Xunta de Galicia, por proposta da Consellería de Agricultura, Gandería e Montes, poderá incorporar ó parque outros terreos estremeiros que reúnan as características adecuadas para isto, en calquera dos seguintes supostos:</p>
<p>a) Que sexan propiedade do Estado, logo da conformidade deste.</p>
<p>b) Que sexan propiedade da Comunidade Autónoma de Galicia.</p>
<p>c) Que sexan aportados volutariamente polos titulares para tal efecto.</p>
<p>d) Que se consideren apropiados para mellorar e garanti-la conservación do espacio natural.</p>
<p>3. De acordo co establecido na Lei 4/1989, do 27 de marzo, de conservación dos espacios naturais e da flora e fauna silvestres, á Comunidade Autónoma de Galicia corresponderalle o exercicio dos dereitos de tanteo e retracto en tódalas transmisións onerosas inter vivos de terreos situados no interior do parque.</p>
<p>Para os efectos do exercicio dos ditos dereitos, o transmitente deberá notificar fidedignamente á Administración actuante as condicións esenciais da transmisión pretendida, e, se é o caso, copia fidedigna da escritura pública na que fora instrumentada a citada transmisión. O dereito de tanteo exercerase no prazo de tres meses e o de retracto no dun ano, ámbolos dous contados desde a correspondente notificación, que deberá efectuarse en todo caso e será requisito necesario para inscribi-la transmisión no Rexistro da Propiedade.</p>
<p>4. Sen prexuízo do anterior, o Consello da Xunta de Galicia poderá autorizar permutas de terreos propiedade da Comunidade Autónoma de Galicia e os organismos dependentes dela por outros situados no interior do espacio protexido ou na súa periferia, por iniciativa da Consellería de Agricultura, Gandería e Montes e de acordo co disposto na Lei de patrimonio, logo de informe da xunta rectora do parque natural, á que fan referencia os artigos 6º e 7º do presente decreto.</p>
<p>Artigo 3º</p>
<p>1. As actuacións que se van realizar no parque natural efectuaranse de acordo coas prescricións establecidas no plan de ordenación dos recursos naturais deste espacio, aprobado polo Decreto</p>
<p>211/1996, do 2 de maio, polo que se aproba o plan de ordenación dos recursos naturais das Fragas do Eume.</p>
<p>2. O plan de ordenación dos recursos naturais e o plan rector de uso e xestión a que se fai referencia nos artigos 4º e 5º deste decreto regulará os usos dos recursos naturais, e as actividades que incidan ou poidan incidir neles, así como o destino das instalacións existentes.</p>
<p>3. Serán obxecto de especial protección e fomento as actividades gandeiras e forestais que contribúan ó mantemento dos equilibrios ecolóxicos esenciais.</p>
<p>4. Sen prexuízo do previsto nos apartados anteriores e no desenvolvemento ulterior do plan rector do uso e xestión en todo o ámbito do parque natural non se poderá realizar:</p>
<p>a) O abandono de residuos sólidos en lugares non autorizados.</p>
<p>b) O vertido de productos tóxicos ou perigosos.</p>
<p>c) As acampadas fóra dos lugares destinados a ese fin.</p>
<p>d) A circulación con vehículos de motor fóra das estradas e pistas forestais, excepto para a realización de traballos de explotación e mantemento e o acceso dos propietarios ós seus predios.</p>
<p>e) Facer lume fóra dos lugares e épocas sinaladas para este fin.</p>
<p>f) A creación de infraestructura e equipamentos e a actividade extractiva de recursos e mineira, industrial ou calquera outra de singular incidencia na zona que non cumpra as regulacións do PORN e dos seus instrumentos de desenvolvemento e execución.</p>
<p>g) A instalación de sinalización publicitaria sen autorización da Consellería de Agricultura, Gandería e Montes.</p>
<p>h) A realización de plantacións ou aproveitamentos forestais que non cumpran os requisitos contidos no PORN.</p>
<p>i) Calquera outra actividade contraria ás disposicións do PORN.</p>
<p>Artigo 4º</p>
<p>O plan de ordenación dos recursos naturais das Fragas do Eume é o instrumento principal de planificación do espacio natural, e as súas disposicións constituen un límite para calquera outro instrumento de ordenación territorial ou física.</p>
<p>Artigo 5º</p>
<p>1. A Consellería de Agricultura, Gandería e Montes confeccionará un plan rector de uso e xestión que, logo de informe da xunta rectora, será aprobado pola dita consellería.</p>
<p>A aprobación definitiva do PRUX será publicada no Diario Oficial de Galicia.</p>
<p>2. O dito plan rector terá unha vixencia de cinco anos debendo revisarse ó rematar este prazo, ou antes se fora necesario, e incluirá:</p>
<p>a) As directrices específicas de ordenación e uso do parque natural.</p>
<p>b) As normas de xestión e as actuacións necesarias para a conservación e protección dos seus valores naturais e para garanti-lo cumprimento das finalidades de investigación e interpretación dos fenómenos naturais, educación no coñecemento da natureza, así como uso e desfrute dos visitantes.</p>
<p>c) As normas oportunas para a utilización racional dos recursos naturais e a execución das actuacións precisas para o mantemento do equilibrio ecolóxico e, en especial:</p>
<p>-As pautas para a creación de liñas de fomento e promoción das actividades agrícolas, así como doutras actividades económicas compatibles coa conservación do parque natural.</p>
<p>-A posta en marcha dunha liña de adquisición ou permuta dos terreos ocupados polas fragas dentro dos terreos do parque natural.</p>
<p>-A creación de liñas de incentivación para a substitución das masas de eucaliptos situadas no interior do parque natural por outras formacións arbóreas autóctonas.</p>
<p>-A creación de liñas que fomenten a participación, directa ou indirecta, dos propietarios nos labores de conservación, xestión e creación das fragas.</p>
<p>3. Todo proxecto de obra, traballo e aproveitamento que non figure no plan rector ou nas súas revisións e que se considere necesario realizar deberá ser xustificado debidamente, tendo en conta as directrices daquel, e autorizado pola Consellería de Agricultura, Gandería e Montes, logo de informe favorable de xunta rectora.</p>
<p>Artigo 6º</p>
<p>1. Créase a xunta rectora do parque natural das Fragas do Eume, que colaborará coa Consellería de Agricultura, Gandería e Montes na xestión e administración do citado espacio natural, prestándolle a asistencia necesaria para o mellor cumprimento das súas funcións.</p>
<p>2. Esta xunta estará integrada polos seguintes membros:</p>
<p>Presidente:</p>
<p>Unha persoa de recoñecido prestixio científico ou técnico no ámbito da conservación da natureza e coñecedor do territorio afectado polo parque. Será nomeado polo conselleiro de Agricultura, Gandería e Montes por proposta do director xeral de Montes e Medio Ambiente Natural.</p>
<p>Vicepresidente:</p>
<p>Un dos vocais representantes dos concellos do ámbito territorial do parque natural, elixido por eles mesmos.</p>
<p>Vocais:</p>
<p>-O director conservador do parque natural, ó que fai referencia o Art. 8º.</p>
<p>-Un representante da Consellería de Política Territorial, Obras Públicas e Vivenda.</p>
<p>-Un representante da Consellería de Industria e Comercio.</p>
<p>-Un representante da Secretaría Xeral para o Turismo.</p>
<p>-Un representante da Secretaría Xeral e do Patrimonio.</p>
<p>-O xefe del Servicio Provincial de Disciplina Ambiental da Coruña.</p>
<p>-Un representante da Dirección Xeral de Producción Agropecuaria e Industrias Alimentarias.</p>
<p>-Un representante da Dirección Xeral de Montes e Medio Ambiente Natural.</p>
<p>-O delegado provincial da Consellería de Agricultura, Gandería e Montes da Coruña.</p>
<p>-O xefe do Servicio Provincial de Medio Ambiente Natural da Coruña.</p>
<p>-O xefe do Servicio Provincial de Montes e Industrias Forestais da Coruña.</p>
<p>-O xefe do Servicio Provincial de Defensa contra Incendios Forestais da Coruña.</p>
<p>-Un representante da Universidade da Coruña</p>
<p>-Un representante das asociacións que figuren inscritas no Rexistro de Asociacións Protectoras do Medio Ambiente da Xunta de Galicia, elixido por elas mesmas, por un período máximo de 4 anos</p>
<p>-Unha persoa de recoñecida competencia no eido da conservación da natureza, designada pola Consellería de Agricultura, Gandería e Montes.</p>
<p>-Un representante da Deputación Provincial da Coruña.</p>
<p>-Un representante do Concello de Cabanas.</p>
<p>-Un representante do Concello da Capela.</p>
<p>-Un representante do Concello de Monfero.</p>
<p>-Un representante do Concello de Pontedeume.</p>
<p>-Un representante do Concello das Pontes de García Rodríguez.</p>
<p>-Cinco representantes dos propietarios dos predios incluídos no territorio do parque natural</p>
<p>Secretario:</p>
<p>Actuará como secretario, con voz pero sen voto, un funcionario da Delegación Provincial da Con</p>
<p>sellería de Agricultura, Gandería e Montes da Coruña.</p>
<p>Artigo 7º</p>
<p>Son funcións da xunta rectora, ademais doutras especificadas neste decreto:</p>
<p>a) Velar polo cumprimento das normas establecidas e propoñer posibles ampliacións do parque natural.</p>
<p>b) Propoñer normas e elevar propostas para a eficaz defensa dos valores e singularidades do parque natural e realizar cantas xestións considere beneficiosas para este.</p>
<p>c) Informar inicialmente o plan rector de uso e xestión e as súas revisións, velando polo seu cumprimento.</p>
<p>d) Informar inicialmente as memorias anuais de actividades e resultados, que o director - conservador do parque deberá elevar á Consellería de Agricultura, Gandería e Montes.</p>
<p>e) Promover estudios, investigacións e actividades educativas e culturais, relacionadas co ámbito ordenado, así como fomenta-la súa divulgación.</p>
<p>f) Informar sobre calquera clase de traballos, obras ou aproveitamentos, programas de investimento e plans de investigación que se pretendan realizar, incluídos ou non no plan rector.</p>
<p>g) Velar pola adecuada participación dos propietarios de terreos e habitantes na xestión do espacio natural.</p>
<p>h) Propoñer á Consellería de Agricultura, Gandería e Montes, para a súa elevación ó Consello de Goberno, a celebración dos convenios e acordos que, para os fins do presente decreto considere necesario subscribir coa Administración do Estado ou outras administracións públicas e corporacións.</p>
<p>i) Administra-los fondos e as axudas que outorgue á xunta rectora calquera entidade ou particular.</p>
<p>j) Promover iniciativas de desenvolvemento socioeconómico, compatibles coa finalidade de conservación do parque natural.</p>
<p>k) Aproba-las súas normas de funcionamento.</p>
<p>Artigo 8º</p>
<p>A xestión e administración do parque natural corresponderá a un director - conservador designado polo director xeral de Montes e Medio Ambiente Natural.</p>
<p>Artigo 9º</p>
<p>Os concellos que estean total ou parcialmente incluídos dentro do parque natural terán preferencia para a obtención de axudas e subvencións relacio</p>
<p>nadas coa conservación do medio natural e que contribúan ó desenvolvemento sostible da poboación.</p>
<p>Artigo 10º</p>
<p>A Consellería de Agricultura, Gandería e Montes instará á suspensión de toda actividade que non dispoña da autorización preceptiva, non se axuste ás condicións desta, ou incumpra as prescripcións do presente decreto.</p>
<p>Artigo 11º</p>
<p>A infracción do réxime de protección establecido para o parque ou a non observancia da normativa vixente serán sancionadas de acordo co disposto na Lei 4/1989, do 27 de marzo, de conservación dos espacios naturais e da flora e fauna silvestre, ou nas normas que, se é o caso, poidan substituíla, así como de acordo coas demais disposicións que a teor da natureza da infracción resulten aplicables, e das que se deriven dos plans de uso e xestión que se desenvolvan.</p>
<p>Disposicións adicionais</p>
<p>Primeira.-As actuacións urbanísticas derivadas da lexislación sectorial deberán axustarse ás limitacións establecidas no presente decreto.</p>
<p>Segunda.-Os proxectos de orzamentos da Comunidade Autónoma de Galicia incluirán as correspondentes consignacións para atende-las actividades e obras de conservación e mellora, traballos de investigación, gastos xerais e cantas actuacións se deriven do presente decreto. En especial, artellaranse medidas para fomenta-la adquisición ou permuta dos terreos ocupados polas fragas, para a substitución das masas de eucaliptos situadas no interior do parque natural por outras formacións arbóreas autóctonas, e para o fomento de accións tendentes ó desenvolvemento sostible no marco do parque natural.</p>
<p>Disposicións transitorias</p>
<p>Primeira.-En canto non se aproben as normas de funcionamento da xunta rectora, será de aplicación o previsto no capítulo II do título II da Lei 30/1992, do 26 de novembro de réxime xurídico das administracións públicas e do procedemento administrativo común.</p>
<p>Segunda.-As licencias concedidas antes da entrada en vigor deste decreto manterán a súa validez. Tódalas novas autorizacións que se pretendan conceder deberán de ter en conta as prescripcións deste decreto.</p>
<p>Terceira.-No prazo de seis meses a partir da publicación do presente decreto deberá quedar constituída a xunta rectora do parque natural.</p>
<p>Disposición derrogatoria</p>
<p>Quedan derrogadas cantas disposicións de igual ou inferior categoría se opoñan ó disposto no presente decreto.</p>
<p>Disposicións derradeiras</p>
<p>Primeira.-Facúltase o conselleiro de Agricultura, Gandería de Montes para dicta-las disposicións necesarias para desenvolve-lo presente decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, trinta de xullo de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Tomás Peréz Vidal</p>
<p>Conselleiro de Agricultura, Gandería e Montes</p>
<p>6292</p>

