---
date: '2010-07-21'
page: 13
number: 138
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Orde do 16 de xullo de 2010 pola que se estende o uso da imaxe corporativa do
  Servizo Galego de Saúde aos centros, servizos, establecementos sanitarios e
  administrativos, e as entidades públicas dependentes del.
range: Orde
---
<p>Con data 11 de maio de 2007 foi publicada a Orde do 17 de abril de 2007, pola que se establecen o símbolo, o logotipo e o manual da identidade corporativa do Servizo Galego de Saúde, e establece a súa disposición derradeira primeira que o Servizo Galego de Saúde desenvolverá a implantación progresiva do logotipo e imaxe corporativa en todos os seus ámbitos de aplicación.</p>
<p>O compromiso de austeridade, eficacia e eficiencia no deseño e funcionamento da Administración da Xunta de Galicia, adquirido polo Goberno e feito norma no Decreto 79/2009, e no ámbito da identidade corporativa no Decreto 409/2009, do 5 de novembro, polo que se aproba o uso dos elementos básicos da identidade corporativa da Xunta de Galicia, debe ter a necesaria translación e reflexo nas normas regulamentarias polas que se establecen os símbolos e logotipos, así como o manual da identidade corporativa dos distintos organismos vinculados ou dependentes, entre os que se encontra o Servizo Galego de Saúde.</p>
<p>O Servizo Galego de Saúde, creado pola Lei 1/1989, como organismo autónomo de natureza administrativa, dotado de personalidade xurídica propia e plena capacidade para o cumprimento dos seus fins, está integrado polos centros, servizos e establecementos sanitarios e administrativos creados pola Xunta de Galicia ou procedentes de transferencias, así como as entidades sanitarias de natureza pública que se lle adscriban. O Servizo Galego de Saúde e a totalidade de entidades adscritas a el gozan da reserva de nome e dos beneficios, exencións e franquías de calquera clase e natureza que as leis atribúen á Xunta de Galicia.</p>
<p>A diversidade de entidades e centros que integran o Servizo Galego de Saúde determina que existan símbolos e logotipos diversos que poden producir confusión e falta de identificación, en lugar de ofrecer unha visión homoxénea na súa proxección exterior, nas súas manifestacións externas e na súa relación cos cidadáns. Esta circunstancia unida a criterios de racionalización e redución do gasto público fai conveniente aprobar esta normativa, destinada a regular o uso dos símbolos, logotipo e da identidade corporativa do Servizo Galego de Saúde, realizando un esforzo de estandarización, establecendo a obrigatoriedade de utilización de símbolos e logotipos e identidade corporativa do Servizo Galego de Saúde a todos os centros, servizos e establecementos sanitarios e administrativos vinculados ou dependentes do Servizo Galego de Saúde.</p>
<p>De acordo co anterior, conforme as facultades que me confiren os artigos 34.6º e 38 da Lei 1/1983, do 22 de febreiro, reguladora da Xunta e da súa Presidencia, modificada pola Lei 11/1988, do 22 de outubro,</p>
<p>DISPOÑO:</p>
<p>Artigo 1º</p>
<p>A imaxe corporativa do Servizo Galego de Saúde establecida na Orde do 17 de abril de 2007, pola que se establecen o símbolo, o logotipo e o manual de imaxe corporativa do Servizo Galego de Saúde, deberán utilizala os centros, servizos e establecementos sanitarios e administrativos, e as entidades sanitarias de natureza pública adscritas ao Servizo Galego de Saúde, agás a Fundación Pública Urxencias Sanitarias de Galicia-061, Instituto Galego de Oftalmoloxía, Fundación Escola Galega de Administración Sanitaria e Centro de Transfusión de Galicia.</p>
<p>Artigo 2º</p>
<p>Os centros, servizos e establecementos sanitarios e administrativos, entidades sanitarias de natureza pública adscritas ao Servizo Galego de Saúde aos cales lles é de aplicación esta orde, deberán utilizar a imaxe corporativa na elaboración, emisión de documentos, modelos normalizados e material impreso, así como as informacións, publicacións, comunicacións ou calquera tipo de expresión sexa o que fose o tipo de soporte, incluídos os telemáticos e audiovisuais, así como os carteis ou sinalizacións que elaboren ou utilicen.</p>
<p>Deberase utilizar a imaxe corporativa no material de lenzaría e roupa que leve imaxe impresa que utilicen os distintos centros.</p>
<p>Disposición adicional</p>
<p>Única.-Facúltase o titular da Xerencia do Servizo Galego de Saúde para adoptar cantas medidas e instrucións sexan necesarias na aplicación desta orde.</p>
<p>Disposición transitoria</p>
<p>Única.-Seguiranse utilizando, ata que se esgoten, as existencias de material impreso e de todo elemento que exhiba a anterior imaxe en canto permanezan en condicións de bo uso. A imaxe corporativa aplicarase sempre que proceda a adquisición, reposición ou reedición de todo elemento que deba exhibila.</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan ao disposto nesta orde.</p>
<p>Disposición derradeira</p>
<p>Única.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 16 de xullo de 2010.</p>
<p>María Pilar Farjas Abadía</p>
<p>Conselleira de Sanidade</p>
<p>b) NOMEAMENTOS CONSELLERÍA DE EDUCACIÓN</p>
<p>E ORDENACIÓN UNIVERSITARIA</p>

