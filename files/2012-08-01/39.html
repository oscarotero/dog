---
date: '2012-08-01'
id: G1439-260712-0001
page: 30806
number: 146
agency: Deputación Provincial de Lugo
section: VI. Anuncios. b) Administración local.
title: >-
  ANUNCIO do Servizo de Xestión Tributaria e Recadación sobre ampliación de
  asunción pola Deputación de Lugo de competencias en materia de xestión
  tributaria do Concello de Vilalba.
range: Anuncio
url: >-
  https://www.xunta.gal/dog/Publicados/2012/20120801/AnuncioG1439-260712-0001_gl.html
---
<p>No Boletín Oficial da provincia de Lugo número 41, do día 19 de febreiro de 2008 publícanse as bases que rexen a aceptación e asunción, por delegación expresa, de competencias en materia de xestión, inspección e recadación en relación a tributos, prezos públicos e outros ingresos de dereito público, así como o alcance e contido da delegación efectuada, entre outros polo Concello de Vilalba, e foi tamén publicado no Diario Oficial de Galicia número 46 do día 5 de marzo de 2008.</p>
    <p>No Boletín Oficial da provincia número 286 do día 13 de decembro de 2008 publícase a reforma das citadas bases.</p>
    <p>O Concello de Vilalba amplía a delegación de competencias, mediante comunicado do alcalde do día 21 de maio de 2012, que é aceptada pola Deputación de Lugo (Decreto 1853 do día 11.6.2012), segundo o teor literal seguinte:</p>
    <p>«Asunto: Xestión, inspección e recadación IVTM.</p>
    <p>Para continuar co proceso de adhesión deste Concello ao convenio asinado con ese organismo en materia de xestión, inspección e recadación de tributos e outros, así como en cumprimento dos acordos plenarios do 11.1.2008 sobre delegación de competencias nas ditas materias, e do 30.5.2008 aclaratorio do anterior, no senso de que no caso do imposto municipal de vehículos quedaría en suspenso a efectividade de tal delegación en período voluntario, en canto non se extinguise a obriga existente coa persoa encargada do servizo municipal de recadación, e unha vez efectuados os trámites que regularizaron a súa situación xurídica, a relación contractual extinguiuse o pasado 15.5.2012.</p>
    <p>En consecuencia, esta entidade procederá a cumprir integramente o acordo de delegación, tendo plena efectividade o segundo deles, polo que desde este momento e en diante, será a Deputación Provincial o organismo encargado da «xestión, inspección e recadación do imposto sobre vehículos de tracción mecánica», tanto en período voluntario como en período executivo, sendo xa de aplicación ao actual exercicio 2012.</p>
    <p>Para isto e co fin de recadar o dito imposto, especialmente o do presente exercicio, esta entidade facilitará toda a información necesaria para levar a cabo as tarefas previas, e en todo momento se prestará calquera colaboración que for precisa, co obxecto de conseguir unha recadación máis áxil e efectiva».</p>
    <p>A base décimo terceira (réxime de vixencia), no seu número 3, establece que:</p>
    <p>«3. Durante a vixencia da delegación, e sen que afecte o período sinalado nesta, calquera concello poderá ampliar ou seu contido dentro do marco establecido nestas bases, mediante acordo plenario comunicado á Deputación Provincial, e producirá efecto desde a data da súa publicación no BOP e no DOG».</p>
    <p>Lugo, 20 de xullo de 2012</p>
    <footer><p> P.D. (Decreto nº 2821/2011, do 15 de xullo) <br> Mª del Pilar García Porto José Antonio Mourelle Cillero<br> Deputada delegada de Economía, Secretario da Deputación Provincial<br> Recadación e Facenda de Lugo</p></footer>

