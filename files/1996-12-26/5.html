---
date: '1996-12-26'
id: CC36
page: 11
number: 251
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Decreto 433/1996, do 13 de decembro, polo que se declara a urxente ocupación
  de bens e dereitos co obxecto de impoñe-la servidume de paso para o
  establecemento e conservación da liña eléctrica aérea, a 15/20 kV trazada
  entre a L.M.T. A Lama-Forzáns ata o centro transformador que se proxecta en
  Xende, concello da Lama, provincia de Pontevedra. (Expediente 95/340).
range: Decreto
url: 'https://www.xunta.gal/dog/Publicados/1996/19961226/AnuncioCC36_gl.html'
---
<p>Eléctrica de Moscoso, S.L., con domicilio para efectos de notificacións na r/ Vía Norte nº 8, 7º de Vigo, solicitou desta Consellería de Industria e Comercio, a concesión dos beneficios de expropiación forzosa e a declaración de urxente ocupación dos terreos afectados pola execución do proxecto de construcción da liña eléctrica aérea, a 15/20 kV de 2.041 m de lonxitude, con conductor de LA-56, sobre apoios de formigón e metálicos, desde a L.M.T A Lama-Forzáns ata o C.T. que se proxecta en Xende, concello da Lama (Pontevedra). (Expediente 95/340).</p>
<p>A dita instalación autorizouse, e declarouse de utilidade pública por resolución da Delegación Provincial da Consellería de Industria e Comercio de Pontevedra do 26-1-1996, a cal foi obxecto de publicación, inseríndose no DOG do 23-2-1996, no BOP de Pontevedra do 21-2-1996, e no BOE do 20-2-1996. Coa mesma data foi aprobado o seu proxecto de execución.</p>
<p>A solicitude de urxente ocupación fíxose de acordo co disposto no artigo 31 do regulamento que desenvolve a Lei 10/1966, do 18 de marzo, de expropiación forzosa e sancións en materia de instalacións eléctricas, aplicable ó presente expediente en virtude do establecido pola disposición transitoria primeira da Lei 40/1994, do 30 de decembro, de ordenación do sistema eléctrico nacional.</p>
<p>Os anuncios de información pública aberta en función desta petición, coa relación de interesados, bens e dereitos afectados, publicáronse no DOG do 17-7-1996, no BOP de Pontevedra do 26-6-1996, no xornal Diario de Pontevedra do 13-6-1996, e no taboleiro de anuncios da casa do Concello de A Lama e no da delegación provincial, ó mesmo tempo na forma regulamentaria notificouse individualmente a cada un dos interesados que figuran na dita relación, agás os propietarios dos predios números 2, 20, 22 e 24, que por ser de domicilio descoñecido, déuselle traslado das actuacións ó Ministerio Fiscal, segundo o artigo 5 da Lei de expropiación forzosa, do 16 de decembro de 1954.</p>
<p>A tramitación do expediente fíxose de acordo coa Lei 10/1966, do 18 de marzo, e co seu regulamento de aplicación, aprobado polo Decreto 2619/1966, do 20 de outubro; durante o período en que se someteu a trámite de información pública non se formulou ningunha alegación de oposición á expropiación</p>
<p>Unha vez efectuada, por técnicos da delegación provincial da Consellería de Industria e Comercio da Coruña, a inspección sobre o terreo seguindo o trazado aprobado para a instalación desta liña, puidose comprobar que nos bens afectados, sobre os que se soli</p>
<p>citan os beneficios de expropiación, para ós efectos da servidume, non se dan os supostos prohibitivos previstos nos artigos 6 da Lei 10/1966, do 18 de marzo, e 25 do Decreto 2619/1966, nin lle son de aplicación as limitacións do artigo 26 do dito decreto.</p>
<p>Coídase xustificada a urxente ocupación solicitada pola compañía Eléctrica de Moscoso, S.L. xa que con esta liña se preténde subministrar de enerxía ó centro transformador que se proxecta en Xende, partindo da L.M.T. A Lama-Forzáns co gallo de poder garanti-las máximas condicións de seguridade da subministración, calidade e regularidade na dita zona, e debido a que a imposición da servidume de paso, polo procedemento ordinario, faría imposible cumpri-los prazos previstos para estas instalacións.</p>
<p>Na súa virtude, e por proposta do conselleiro de Industria e Comercio, logo de deliberación do Consello da Xunta de Galicia, na súa reunión do día trece de decembro de mil novecentos noventa e seis,</p>
<p>DISPOÑO:</p>
<p>Artigo único.-Para os efectos previstos na Lei 10/1966, do 18 de marzo, de expropiación forzosa e sancións en materia de instalacións eléctricas, e no seu regulamento de aplicación, aprobado polo Decreto 2619/1966, do 20 de outubro, declárase urxente a ocupación de terreos e bens gravados coa servidume de paso imposta co alcance previsto no artigo 4 da lei citada, para realiza-la instalación proxectada e proposta por Eléctrica de Moscoso, S.L., da liña eléctrica aérea que une a L.M.T. A Lama-Forzáns co centro transformador que se proxecta en Xende, concello da Lama.</p>
<p>Os bens e dereitos a que afecta esta disposición sitúanse no termo municipal da Lama (Pontevedra) e son tódolos que figuran na relación presentada pola empresa solicitante dos beneficios de expropiación, que consta no expediente, o cal se someteu a información pública na forma e datas anteriormente descritas.</p>
<p>Santiago de Compostela, trece de decembro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>Antonio Couceiro Méndez</p>
<p>Conselleiro de Industria e Comercio</p>
<p>8199</p>

