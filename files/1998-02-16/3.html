---
date: '1998-02-16'
id: FCBE
page: 1
number: 31
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 4 de febreiro de 1998 pola que se modifica o artigo 2º da do 13 de
  xaneiro de 1993, pola que se dictan normas relativas á encomenda de funcións
  tributarias ás oficinas liquidadoras de distrito hipotecario.
range: Orde
url: 'https://www.xunta.gal/dog/Publicados/1998/19980216/AnuncioFCBE_gl.html'
---
<p>Artigo único.</p>
<p>Modifícase o artigo 2º da Orde do 13 de xaneiro de 1993, pola que se dictan normas relativas á encomenda de funcións tributarias ás oficinas liquidadoras de distrito hipotecario, que quedará redactado como segue:</p>
<p>«Artigo 2º</p>
<p>1. En compensación polos gastos que lles ocasione a xestión dos impostos encomendados, os titulares das oficinas liquidadoras de distrito hipotecario competentes territorialmente percibirán o 4% sobre as cantidades ingresadas mediante autoliquidación ou liquidación polos impostos sobre transmisións patrimoniais e actos xurídicos documentados e sobre sucesións e doazóns. Esa mesma porcentaxe percibirana nos supostos que, conforme a normativa vixente, se permita o pagamento mediante a entrega de bens integrantes do patrimonio histórico español ou do patrimonio cultural de Galicia.</p>
<p>Así mesmo, os titulares das oficinas liquidadoras de distrito hipotecario terán dereito a percibir unha cantidade fixa de 1.000 pesetas por cada liquidación practicada pola oficina polo concepto de sucesións e doazóns que non dea lugar á esixencia de ingreso ningún e outra cantidade fixa de 1.000 pesetas por cada expediente exento ou non suxeito que tramiten polo imposto sobre transmisións patrimoniais e actos xurídicos documentados.</p>
<p>2. O importe das compensacións a que se refire o punto anterior non poderá ser inferior a dous millóns catrocentas mil pesetas anuais, IVE excluído, nin superior a trinta e cinco millóns de pesetas anuais para cada oficina liquidadora. Se durante un exercicio económico unha oficina liquidadora acumulase unha compensación superior a trinta e cinco millóns, terá dereito a esa cantidade e a partir dese momento a porcentaxe a que se refire o punto 1 deste artigo reducirase ó 1% suprimíndose a cantidade fixa de 1.000 pesetas por liquidación e expediente.</p>
<p>3. A percepción das cantidades a que se refiren os apartados anteriores realizarase polo procedemento de formalización ou retención en orixe pola oficina liquidadora, de xeito que as cantidades devengadas</p>
<p>nun mes serán obxecto de retención na recadación correspondente ó mes seguinte».</p>
<p>Disposición derradeira</p>
<p>A presente orde entrará en vigor o día da súa publicación no Diario Oficial de Galicia e producirá efectos a partir do 1 de xaneiro de 1998.</p>
<p>Santiago de Compostela, 4 de febreiro de 1998.</p>
<p>José Antonio Orza Fernández</p>
<p>Conselleiro de Economía e Facenda</p>

