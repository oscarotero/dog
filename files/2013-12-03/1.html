---
date: '2013-12-03'
id: C3K1-271113-0002
page: 46692
number: 231
agency: Consellería de Sanidade
section: I. Disposicións xerais.
title: >-
  DECRETO 174/2013, do 21 de novembro, polo que se modifica o Decreto 177/1998,
  do 11 de xuño, polo que se crea a Rede Galega de Vixilancia en Saúde Pública.
range: Decreto
url: >-
  https://www.xunta.gal/dog/Publicados/2013/20131203/AnuncioC3K1-271113-0002_gl.html
---
<p>O Decreto 177/1998, do 11 de xuño, respondeu á necesidade de contar con instrumentos que facilitasen información útil sobre a situación de saúde/enfermidade na nosa comunidade autónoma, así como para coñecer a súa evolución, entendendo que os datos epidemiolóxicos e o seu estudo constitúen unha actividade fundamental do sistema sanitario, tal como aparece recoñecido no artigo 8 da Lei 14/1986, do 25 de abril, xeral de sanidade.</p>
    <p>Baixo tal premisa, o manexo de información epidemiolóxica serve para orientar con maior eficacia a prevención dos riscos para a saúde, así como a planificación e avaliación sanitaria. Para tal efecto, debe dispoñerse dun sistema organizado de información sanitaria, vixilancia e actuación.</p>
    <p>Tendo en conta a evolución do marco normativo e a experiencia acumulada polo funcionamento do sistema, cómpre melloralo introducindo mecanismos de alerta e resposta máis eficaces e inmediatos, utilizando as tecnoloxías dispoñibles.</p>
    <p>Así, o Regulamento Sanitario Internacional (2005) exixe que no nivel primario de resposta de saúde pública se teña capacidade suficiente para detectar eventos que supoñan niveis de morbi-mortalidade superiores aos previstos e para aplicar de inmediato as medidas de control e realizar todas as accións previstas na citada norma as 24 horas do día.</p>
    <p>As primeiras persoas que poden detectar os ditos eventos son os/as profesionais sanitarios/as que atenden os/as pacientes con enfermidades capaces de modificar nun moi breve lapso de tempo o nivel de morbi-mortalidade, ou mesmo detectar o aumento nas primeiras etapas da difusión da enfermidade, se ben que son as unidades de Saúde Pública as encargadas de aplicar de inmediato as medidas de control e realizar todas as accións previstas segundo a normativa de aplicación.</p>
    <p>Por tanto, pódese mellorar a rede de vixilancia existente establecendo mecanismos que fagan máis inmediato e áxil o contacto entre os profesionais sanitarios e as unidades de Saúde Pública.</p>
    <p>Para tal efecto, partindo da experiencia acumulada no funcionamento da rede, cómpre constituír formalmente un sistema que recolla a información sobre eventos que supoñan niveis de morbi-mortalidade superiores aos previstos e facilite a interacción inmediata entre os profesionais competentes. Ese sistema denominarase Sistema de alerta epidemiolóxica de Galicia (SAEG) e servirá fundamentalmente para habilitar vías de intercambio permanente da información que se recibe a través das declaracións obrigatorias urxentes.</p>
    <p>Na súa virtude, de conformidade co establecido no artigo 34.5 da Lei 1/1983, do 22 de febreiro, reguladora da Xunta e da súa Presidencia, por proposta da conselleira de Sanidade, logo de deliberación do Consello da Xunta de Galicia na súa reunión do día vinte e un de novembro de dous mil trece,</p>
    <h2>DISPOÑO:</h2>
    <p>Artigo 1. Modifícase o artigo 4 do Decreto 177/1998, do 11 de xuño, polo que se crea a Rede Galega de Vixilancia en Saúde Pública, engadíndolle unha alínea c) coa seguinte redacción:</p>
    <p>c) O Sistema de alerta epidemiolóxica de Galicia (SAEG).</p>
    <p>Artigo 2. Engádese un artigo 9 ao Decreto 177/1998, do 11 de xuño, polo que se crea a Rede Galega de Vixilancia en Saúde Pública, coa seguinte redacción:</p>
    <p>«Artigo 9. <em>Sistema de alerta epidemiolóxica de Galicia (SAEG)</em></p>
    <p>1. Créase o Sistema de alerta epidemiolóxica de Galicia (SAEG), como parte integrante da Rede Galega de Vixilancia en Saúde Pública.</p>
    <p>2. Este sistema ten por obxectivos:</p>
    <p>a) Recibir as declaracións obrigatorias urxentes de eventos que supoñan niveis de morbi-mortalidade superiores aos previstos.</p>
    <p>b) Facilitar a resposta máis axeitada ás declaracións recibidas, e iniciar de inmediato as investigacións ou intervencións necesarias.</p>
    <p>c) Aplicar as medidas previstas na normativa sanitaria».</p>
    <p>Artigo 3. Engádese un artigo 10 ao Decreto 177/1998, do 11 de xuño, polo que se crea a Rede Galega de Vixilancia en Saúde Pública, coa seguinte redacción:</p>
    <p>«Artigo 10. <em>Funcionamento</em></p>
    <p>1. O Sistema de alerta epidemiolóxica de Galicia (SAEG) atenderá por vía telefónica e de xeito ininterrompido as declaracións obrigatorias urxentes previstas no presente decreto e nas súas disposicións de desenvolvemento.</p>
    <p>2. Durante o horario de oficina, as declaracións urxentes realizaranse a través do teléfono das seccións de epidemioloxía dos servizos de Alertas Epidemiolóxicas das xefaturas territoriais da consellería competente en materia de sanidade.</p>
    <p>3. Fóra do horario de oficina, as declaracións urxentes realizaranse a través dun teléfono único para toda Galicia. Este teléfono estará atendido por persoal experto en epidemioloxía das xefaturas territoriais ou do órgano que teña atribuído o exercicio das funcións en materia de saúde pública da consellería competente en materia de sanidade.</p>
    <p>4. Os teléfonos do SAEG serán accesibles a través dos teléfonos de emerxencias de Galicia».</p>
    <p>Disposición derrogatoria</p>
    <p>Quedan derrogadas cantas disposicións de igual ou inferior rango se opoñan ao disposto no presente decreto.</p>
    <p>Disposición derradeira primeira. <em>Facultade de desenvolvemento</em></p>
    <p>Facúltase a persoa titular da consellería competente en materia de sanidade para ditar cantas normas sexan necesarias para o desenvolvemento e execución do presente decreto.</p>
    <p>Disposición derradeira segunda. <em>Entrada en vigor</em></p>
    <p>O presente decreto entrará en vigor aos vinte días da súa publicación no <em>Diario Oficial de Galicia</em>.</p>
    <p>Santiago de Compostela, vinte e un de novembro de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Rocío Mosquera Álvarez<br>Conselleira de Sanidade</p>

