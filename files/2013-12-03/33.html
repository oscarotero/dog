---
date: '2013-12-03'
id: G0165-211113-0001
page: 46767
number: 231
agency: Consellería do Medio Rural e do Mar
section: VI. Anuncios. a) Administración autonómica.
title: >-
  RESOLUCIÓN do 15 de novembro de 2013, da Dirección Xeral de Produción
  Agropecuaria, pola que se dá publicidade ao inicio da execución de medidas
  fitosanitarias para a erradicación do organismo de corentena Bursaphelenchus
  xylophilus (Stenier et Buher) Nickle et al. (nematodo do piñeiro) na zona
  demarcada das Neves e na franxa tampón de 20 quilómetros coa fronteira con
  Portugal.
range: Resolución
url: >-
  https://www.xunta.gal/dog/Publicados/2013/20131203/AnuncioG0165-211113-0001_gl.html
---
<p>Con data do 26 de novembro de 2010 publicouse no <em>Diario Oficial de Galicia</em> a resolución da Dirección Xeral de Produción Agropecuaria pola que se declara no territorio da Comunidade Autónoma de Galicia a presenza do organismo de corentena <em>Bursaphelenchus xylophilus (Steiner et Buhrer) Nickle et al.</em> (nematodo do piñeiro) e se ordena comezar as medidas para a súa erradicación. </p>
    <p>En aplicación da citada resolución e de cara a facer efectiva a erradicación do dito organismo de corentena, a Dirección Xeral de Produción Agropecuaria ditou a seguinte resolución, que é obxecto de publicación, de conformidade co disposto nos artigos 59.5 e 6 e 60 da Lei 30/1992, do 26 de novembro, de réxime xurídico das administracións públicas e do procedemento administrativo común, dada a concorrencia tanto dun interese público na materia como dunha pluralidade de interesados.</p>
    <p>Antecedentes:</p>
    <p>1. Con data do 17 de novembro de 2010, o director xeral de Produción Agropecuaria ditou a resolución pola que se declara no territorio da Comunidade Autónoma de Galicia a presenza do organismo de corentena <em>Bursaphelenchus xylophilus (Steiner et Buhrer) Nickle et al. </em>(nematodo do piñeiro) e se ordena comezar as medidas para a súa erradicación.</p>
    <p>2. O día 26 de novembro de 2010 publicouse no <em>Diario Oficial de Galicia</em> (en diante DOG) a dita resolución.</p>
    <p>3. Mediante o Decreto 10/2011, do 28 de xaneiro, declárase de utilidade pública a erradicación do organismo de corentena do nematodo do piñeiro <em>Bursaphelenchus xylophilus</em> e ordénanse as medidas para evitar a súa propagación.</p>
    <p>Neste decreto, o artigo 18.2 establece que as medidas adoptadas serán realizadas polos titulares do aproveitamento nos prazos sinalados pola normativa de aplicación. Se non se adoptasen nos ditos prazos, a Administración poderá proceder á súa execución de forma subsidiaria. </p>
    <p>No artigo 20.1 di que no caso de desistencia do propietario de realizar as tarefas de erradicación, ou ben porque se teñan decretado de utilidade pública os traballos de erradicación, a Administración realizará os traballos silvícolas con medios propios ou mediante contratos con empresas do sector. </p>
    <p>4. A Orde do 22 de marzo de 2012 pola que se establecen medidas sobre a sanidade vexetal nunha área demarcada polo organismo de corentena <em>Bursaphelenchus xylophilus </em>indica que, unha vez rematados os traballos na zona de erradicación comprendida entre 0 e 1,5 km do foco, cómpre continuar fixando medidas para a segunda e a terceira área delimitadas no Decreto 10/2011, entre as zonas comprendidas entre 1,5 e 20 km ao redor do foco. Nestas zonas realizaranse prospeccións de árbores de plantas sensibles que mostren síntomas de estaren afectadas polo organismo mediante inspeccións visuais e un labor de eliminación das ditas árbores sintomáticas. Procederase á destrución inmediata por incineración baixo control oficial en lugares adecuados ou conversión en estelas para seren trasladadas baixo control a instalacións industriais para a utilización enerxética da madeira procedente da corta destas árbores sintomáticas. </p>
    <p>5. No artigo 13 establécense as medidas complementarias ás actuacións en zona demarcada, e ademais:</p>
    <p>1. A obriga por parte dos propietarios da eliminación de todas as árbores sintomáticas na franxa tampón de 20 km coa fronteira con Portugal, entendendo como o lugar xeométrico dos puntos que disten menos desa distancia da liña de puntos que delimita a separación entre os dous países.</p>
    <p>2. A obriga por parte dos propietarios ou administracións implicadas da eliminación de todas as árbores sintomáticas a unha distancia inferior a 100 metros das vías ferroviarias, estradas, autoestradas e outras vías de alta capacidade de ámbito estatal ou autonómico que constitúan vías directas de comunicación con Portugal ou estean a menos de 100 km da fronteira con este país. </p>
    <p>6. O artigo 5.3 desta orde, en relación coas actuacións da Administración, establece que no caso de que o propietario non realice ou desista da retirada das árbores sintomáticas, decaídas ou mortas nas parcelas da súa propiedade, a Administración mediante os seus medios propios podería proceder á corta e destrución das árbores, de conformidade co establecido no artigo 18.2 do Decreto 10/2011, do 28 de xaneiro. </p>
    <p>7. A disposición adicional única desta orde establece que a vixencia das medidas adoptadas nesta orde será de tres anos desde a publicación desta orde agás que se detecten novos focos, caso en que se podería prorrogar por períodos anuais mediante resolución do secretario xeral de Medio Rural e Montes.</p>
    <p>Consideracións legais e técnicas:</p>
    <p>1. Segundo o disposto no Decreto 46/2012, do 19 de xaneiro, polo que se establece a estrutura da Consellería do Medio Rural e do Mar e do Fondo Galego de Garantía Agraria, a Dirección Xeral de Produción Agropecuaria é o órgano competente en materia de protección e control da sanidade vexetal.</p>
    <p>2. Mediante Resolución do 17 de novembro de 2010, o director xeral de Produción Agropecuaria, declarou no territorio da Comunidade Autónoma de Galicia a presenza do organismo de corentena nematodo do piñeiro e ordenou comezar as medidas para a súa erradicación.</p>
    <p>3. O artigo 14 da Lei 43/2002, do 20 de novembro, de sanidade vexetal, habilita á Comunidade Autónoma de Galicia para adoptar algunha das medidas fitosanitarias establecidas no artigo 18 da dita lei, o que implica a facultade de desinsectar, desinfectar, inmobilizar, destruír, transformar ou someter calquera outra medida profiláctica os vexetais e os seus produtos, así como o material con eles relacionado que sexa ou poida ser vehículo de pragas (A.18.b).</p>
    <p>4. A adopción destas medidas implica a entrada nos predios e parcelas dos particulares afectados polo organismo de corentena para a erradicación de todas as especies sensibles, sen prexuízo de que os titulares dos aproveitamentos procedan á execución das medidas previstas na Resolución do 17 de novembro de 2010, de conformidade co previsto no artigo 19 da Lei 43/2002, do 20 de novembro, de sanidade vexetal.</p>
    <p>Por todo o exposto, </p>
    <h2>RESOLVO:</h2>
    <p>1. Iniciar a execución das medidas fitosanitarias establecidas na normativa vixente co obxecto de erradicar o organismo de corentena <em>Bursaphelenchus xylophilus (Steiner et Buhrer) Nickle et al. </em>(nematodo do piñeiro) en todas as parcelas forestais tanto na zona demarcada de protección fitosanitaria como na franxa tampón da zona de 20 km coa fronteira con Portugal.</p>
    <p> 2. Outorgar aos titulares dos aproveitamentos afectados na zona de erradicación un prazo ata o día 20 de decembro de 2013, para comunicar ao Servizo Provincial de Explotacións Agrarias, mediante a remisión de copia do correspondente permiso especial de corta, que van realizar persoalmente as medidas previstas na Resolución do 17 de novembro de 2010 que lles afecten. A execución destas medidas deberá realizarase ata o día 31 de xaneiro de 2014.</p>
    <p>3. Contra esta resolución, que non pon fin á vía administrativa, poderán as persoas interesadas interpoñer recurso de alzada ante a conselleira do Medio Rural e do Mar no prazo dun mes, contado desde o día seguinte ao da súa notificación, de conformidade co establecido nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 15 de novembro de 2013</p>
    <footer><p>Patricia Ulloa Alonso<br>Directora xeral de Produción Agropecuaria</p></footer>

