---
date: '2013-12-03'
id: G0003-291113-0003
page: 46712
number: 231
agency: Servizo Galego de Saúde
section: III. Outras disposicións.
title: >-
  RESOLUCIÓN do 2 de decembro de 2013, da Xerencia do Servizo Galego de Saúde,
  pola que se crea a Área de Servizo Compartido de Hemodinámica e Cardioloxía
  Intervencionista da área norte de Galicia.
range: Resolución
url: >-
  https://www.xunta.gal/dog/Publicados/2013/20131203/AnuncioG0003-291113-0003_gl.html
---
<p>As enfermidades cardiovasculares son a primeira causa de morte e un dos problemas de saúde máis relevantes para a poboación galega. Neste sentido, as salas de hemodinámica son elementos clave no tratamento dun importante número de patoloxías.</p>
    <p>O Servizo Galego de Saúde no desenvolvemento da súa obriga de garantir a calidade dos procedementos e a seguridade dos pacientes, debe velar por que a actividade que se realiza en todos os seus servizos teña as mellores garantías de éxito e acade un volume mínimo de casos que permita a realización dos procedementos con criterios de calidade. A demanda actual prevista de procedementos aconsellan ao Servizo Galego de Saúde a creación dunha Área de Servizo Compartido para a prestación de hemodinámica e cardioloxía intervencionista que cubra a área norte de Galicia, configurada polo ámbito das estruturas organizativas de xestión integrada (EOXI) da Coruña, Ferrol e Lugo, Cervo e Monforte de Lemos.</p>
    <p>Esta área de servizo compartido integrará funcionalmente as unidades de hemodinámica e cardioloxía intervencionista do Complexo Hospitalario Universitario A Coruña e do Hospital Lucus Augusti, e dará cobertura á poboación do ámbito das EOXI da Coruña, Ferrol e Lugo-Cervo-Monforte de Lemos. </p>
    <p>Esta fórmula organizativa ten o seu amparo normativo na Lei 8/2008, de saúde de Galicia, que, no seu artigo 32, establece como principios reitores do Sistema público de saúde de Galicia potenciar o traballo e a cooperación interhospitalaria, achegar os servizos aos cidadáns e promover a equidade no acceso ás prestacións sanitarias. Así mesmo, o artigo 97 aposta por modelos de xestión dinamizadores do servizo público a través de fórmulas organizativas integradoras de procesos asistenciais utilizando medidas que fomenten a coordinación, colaboración e cooperación, para superar a compartimentación existente entre hospitais.</p>
    <p>Así mesmo, o modelo que se propón está en consonancia co disposto no Decreto 37/2001, do 1 de febreiro, de áreas de servizo compartido en estruturas hospitalarias do Servizo Galego de Saúde, que establece, entre outros fins, procurar o aproveitamento do potencial dos recursos asistenciais presentes nos hospitais públicos, co obxecto de mellorar a calidade da asistencia sanitaria prestada. A publicación do devandito decreto creou un marco de actuación que permite a aplicación de técnicas que optimizan a asignación de recursos, axilizan o acceso aos servizos e melloran a satisfacción dos cidadáns.</p>
    <p>Finalmente, cómpre subliñar que coa posta en marcha desta área se pretende xerar unha estrutura organizativa asistencial de calidade, capaz de mellorar aspectos da organización existente, creando un modelo estruturado, flexible e adaptado aos centros, promovendo unha organización de servizos máis integrada e compartindo, de forma máis eficiente, os recursos públicos, profesionais e técnicos, para a realización dos procedementos de hemodinámica e cardioloxía intervencionista coas maiores garantías de calidade e seguridade para os pacientes.</p>
    <p>Por todo iso, ao abeiro do disposto na Lei de saúde de Galicia, elaborado o plan asistencial da citada área de servizo compartido en colaboración coas xerencias das EOXI correspondentes, e unha vez emitido informe favorable da Dirección Xeral de Asistencia Sanitaria,</p>
    <h2>RESOLVO:</h2>
    <p>A creación da Área de Servizo Compartido de Hemodinámica e Cardioloxía Intervencionista da área norte de Galicia, aunando os recursos das EOXI da Coruña, Ferrol e Lugo-Cervo-Monforte de Lemos.</p>
    <p>Santiago de Compostela, 2 de decembro de 2013</p>
    <footer><p>Mª Nieves Domínguez González<br>Xerente do Servizo Galego de Saúde</p></footer>

