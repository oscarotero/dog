---
date: '1999-12-29'
id: 13DDE
page: 15
number: 250
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 335/1999, do 9 de decembro, polo que se modifica o escudo heráldico do
  Concello de Rianxo (A Coruña).
range: Decreto
url: 'https://www.xunta.gal/dog/Publicados/1999/19991229/Anuncio13DDE_gl.html'
---
<p>O Concello de Rianxo (A Coruña) considerou conveniente organizar correctamente as súas armas municipais, de xeito que se recollese a mellor tradición heráldica do antigo escudo, aprobado pola Corporación no ano 1961 e recoñecido legalmente por Decreto 860/1963. Para iso, e de acordo coas facultades que lle confiren as disposicións legais vixentes, elevou o informe histórico heráldico, co seu correspondente brasonamento e representación gráfica, para a súa aprobación definitiva.</p>
<p>A competencia exclusiva en materia de adopción, modificación ou rehabilitación dos emblemas heráldicos e bandeiras dos concellos e outras entidades locais, correspóndelle á Comunidade Autónoma galega, segundo o disposto polo artigo 27.2º do Estatuto de autonomía de Galicia.</p>
<p>O expediente tramitouse conforme as normas do procedemento establecidas na Lei 7/1985, do 2 de abril, reguladora das bases de réxime local, Lei 5/1997, do 22 de xullo, de Administración local de Galicia, no Regulamento de organización, fun</p>
<p>cionamento e réxime xurídico das corporacións locais, aprobado polo R.D. 2568/1986, do 28 de novembro, e no Decreto 369/1998, do 10 de decembro, polo que se regula a composición e funcións da Comisión de Heráldica da Xunta de Galicia.</p>
<p>Visto o informe favorable, do 2 de novembro de 1999, emitido pola Comisión de Heráldica da Xunta de Galicia, por proposta do Concello de Rianxo, segundo a que se recollen correctamente tódolos elementos do antigo escudo: o muro ameado e as ondas coa áncora e o castelo nos manteis.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día nove de decembro de mil novecentos noventa e nove,</p>
<p>DISPOÑO:</p>
<p>Artigo único.-Aproba-la modificación do escudo heráldico do Concello de Rianxo (A Coruña), que quedará organizado do seguinte xeito: de azur (azul), o muro ameado de ouro (amarelo) e tres ondas de prata na punta. Mantelado: primeiro, de gules (vermello), a áncora de prata (branco); segundo de azur, o castelo de ouro. Ó timbre, coroa real pechada.</p>
<p>Santiago de Compostela, nove de decembro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

