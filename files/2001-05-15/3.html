---
date: '2001-05-15'
id: '8206'
page: 6
number: 93
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 4 de maio de 2001 pola que se modifica o Regulamento da denominación
  específica Orujo de Galicia e do seu consello regulador.
range: Orde
url: 'https://www.xunta.gal/dog/Publicados/2001/20010515/Anuncio8206_gl.html'
---
<p>Por orde da Consellería de Agricultura, Gandería e Montes, do 15 de maio de 1989, recoñeceuse a denominación específica Orujo de Galicia para as augardentes de bagazo producidas en Galicia. Seguidamente, por Orde do 16 de setembro de 1993, aprobouse o primeiro Regulamento da denominación específica Orujo de Galicia e do seu consello regulador.</p>
<p>Con posterioridade, e pola Orde do 15 de febreiro de 1999, da Consellería de Agricultura, Gandería e Política Agroalimentaria, aprobouse un novo Regulamento da denominación específica Orujo de Galicia e do seu consello regulador co obxecto de dar cabida a novos aspectos, tanto técnicos como legais, que lle afectan directamente.</p>
<p>No texto do devandito regulamento, publicado como anexo da mencionada orde, advertíronse determinadas imprecisións, polo que, tralo preceptivo informe da Secretaría Xeral do Ministerio de Agricultura, Pesca e Alimentación e como parte do necesario proceso de ratificación, se procede a efectua-las modificacións de determinados artigos do anexo da Orde do 15 de febreiro de 1999.</p>
<p>En consecuencia, por mor das facultades que teño conferidas en virtude da Lei 1/1983, do 22 de febreiro, reguladora da Xunta de Galicia e do seu presidente, reformada pola Lei 11/1988, do 20 de outubro,</p>
<p>DISPOÑO:</p>
<p>Artigo único.-Modifícanse os artigos 5, 13.4º e 19 do Regulamento da denominación específica Orujo de Galicia, aprobado por Orde do 15 de febreiro de 1999, que quedan redactados como se expresa a continuación:</p>
<p>Artigo 5º</p>
<p>A obtención dos subproductos procedentes das vinificacións realizarase de acordo coas normas que establece o Regulamento CEE 1576/1989, do 29 de maio, e os seus regulamentos de aplicación.</p>
<p>O almacenamento e a conservación faranse en condicións anaerobias.</p>
<p>Artigo 13.4º</p>
<p>O consello regulador denegará, de xeito motivado, as inscricións que non se axusten ós preceptos deste regulamento ou os que sobre condicións complementarias mínimas de carácter técnico, que deberán reuni-las instalacións, establezan as normas que sexan de aplicación.</p>
<p>Artigo 19º</p>
<p>Nas instalacións inscritas nos distintos rexistros que se recollen no artigo 13º deste regulamento, a manipulación e o almacenamento de bagazos e lías, así como a destilación, a elaboración, ou envellecemento e o embotellado dos productos destinados a ser protexidos pola denominación, deberán efectuarse de xeito claramente separado daqueloutros subproductos ou productos que non sexan protexibles. Tanto os silos ou depósitos de almacenamento de bagazos nos que o seu destino sexa a destilación para a obtención de productos protexibles, como os depósitos que conteñan estes productos protexibles pola denominación, deberán estar perfectamente identificados.</p>
<p>Disposición derradeira</p>
<p>A modificación da Orde do 15 de febreiro de 1999, aprobada por esta orde, entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 4 de maio de 2001.</p>
<p>Juan Miguel Díz Guedes</p>
<p>Conselleiro de Agricultura, Gandería</p>
<p>e Política Agroalimentaria</p>

