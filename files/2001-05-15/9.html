---
date: '2001-05-15'
id: '8226'
page: 6
number: 93
agency: >-
  XULGADO DE PRIMEIRA INSTANCIA E INSTRUCCIÓN NÚMERO TRES DE SANTIAGO DE
  COMPOSTELA
section: V. ADMINISTRACIÓN DE XUSTIZA
title: Edicto (537/1999).
range: Edicto
url: 'https://www.xunta.gal/dog/Publicados/2001/20010515/Anuncio8226_gl.html'
---
<p>Francisco Castiñeiras Fernández, secretario do Xulgado de Primeira Instancia e Instrucción número tres de Santiago de Compostela, dou fe e testemuño de que no xuízo de faltas nº 537/1999 se dictou a presente sentencia, a cal no encabezamento e parte dispositiva di:</p>
<p>Sentencia.</p>
<p>«En Santiago o quince de xuño de dous mil.</p>
<p>Vistos os presentes autos de xuízo de faltas número 537/1999 por Mª Fe López Juíz, maxistrada-xuíza accidental de Primeira Instancia e Instrucción número tres desta cidade, dictou resolución baseada no que se dirá, sendo partes, como denunciante José Enrique Gómez López e como denunciado José Aceituno Ortega. Interveu o Ministerio Fiscal.</p>
<p>I. Antecedentes.</p>
<p>Primeiro.-As actuacións teñen a súa orixe na denuncia do 30 de outubro de 1999 presentada ás 17.41 horas na comisaría da policía nacional desta cidade, polas lesións sufridas o día 20-10-1999 que</p>
<p>se dirán, e que foron causadas polo denunciado José Aceituno Ortega.</p>
<p>Segundo.-Reputadas como faltas os feitos, celébrase vista oral o día 13 de xuño de 2000, co resultado que consta, solicitando a fiscal a condena de José Aceituno Ortega por unha falta do 617 número 1 do Código Penal a unha pena de multa de 30 días, cunha cota diaria de 1.000 pesetas/día, e a que indemnice a J. Enrique en 40.000 pesetas. O denunciado non compareceu na vista, a pesar de estar citado en forma.</p>
<p>II. Feitos probados.</p>
<p>Primeiro.-Da lectura das actuacións e, en especial, do xuízo oral, dedúcese que o día 29 de outubro de 1999, cando J. Enrique reclamou a José Aceituno unha cantidade de diñeiro que lle debía por un traballo que realizara para el, o demandado finxiu que ía sacar o teléfono móbil e sacou un spray; disparouno nos ollos do denunciante e marchou; como consecuencia o denunciante tivo que ir ó médico nunha ambulancia.</p>
<p>III. Fundamentos xurídicos.</p>
<p>Primeiro.-As probas nos xuízos de faltas practícanse na vista oral. Da declaración de J. Enrique e, especialmente, dos partes médicos, completados polo informe do médico-forense, acredítase a lesión causada polo denunciando ó denunciante.</p>
<p>Segundo o informe forense, J. Enrique precisou unha primeira asistencia facultativa sen necesidade de hospitalización e estivo incapacitado durante oito días, do que curou sen secuelas nin deformidade.</p>
<p>Por todo isto, José Aceituno é autor dunha falta do artigo 617 número un do Código Penal; visto o artigo 638 do Código Penal, sancionarase coa pena pedida polo Ministerio Fiscal, ó ser axustada a dereito.</p>
<p>Segundo.-Canto á responsabilidade civil derivada (artigo 16 número un do Código Penal), José Aceituno indemnizará a José Enrique Gómez na cantidade solicitada polo Ministerio Fiscal en 40.000 pesetas en concepto de incapacidade polas lesións.</p>
<p>Terceiro.-Non se produciron custas (artigo 123 do Código Penal).</p>
<p>Decido condenar a José Aceituno Ortega, como autor dunha falta de lesións do 617 nº 1 do Código Penal, á pena de 30 días de multa con cota diaria de 1.000 pesetas, que deberá satisfacer mediante ingreso na conta oficial do xulgado. Non se fai imposición de custas.</p>
<p>José Aceituno Ortega indemnizará a José Enrique Gómez López na cantidade de 40.000 pesetas, en concepto de incapacidade polas lesións.</p>
<p>En caso de non pagar, e na falta de bens embargables, quedará afecta a unha responsabilidade persoal subsidiaria dun día de privación de liberdade por cada dúas cotas diarias sen satisfacer e ó pagamento das custas.</p>
<p>Así, por esta miña sentencia, que será notificada ás partes coa advertencia de que contra ela poderán interpor recurso de apelación ante este xulgado para a Audiencia Provincial da Coruña no prazo de cinco días desde a última notificación, e da que se unirá certificación ás actuacións orixinais para a súa notificación e cumprimento, pronúncioo, mándoo e asínoo».</p>
<p>Publicación.-A anterior sentencia foi lida e publicada por Mª Fe López Juíz, maxistrada-xuíza accidental de Primeira Instancia e Instrucción número tres, que a dictou en audiencia pública no día da data. Dou fe.</p>
<p>E para que conste e sirva de notificación de sentencia a José Aceituno Ortega, actualmente en paradoiro descoñecido, e para a súa publicación no Diario Oficial de Galicia, expido este edicto en Santiago de Compostela o dezanove de abril de dous mil un.</p>
<p>O secretario</p>
<p>Rubricado</p>

