---
date: '2001-05-15'
id: 81FA
page: 6
number: 93
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Decreto 97/2001, do 22 de marzo, de regulación básica dos órganos de
  dirección, asesoramento, calidade e participación das institucións
  hospitalarias do Servicio Galego de Saúde.
range: Decreto
url: 'https://www.xunta.gal/dog/Publicados/2001/20010515/Anuncio81FA_gl.html'
---
<p>O Real decreto 521/1987, sobre estructura, organización e funcionamento de hospitais, constituíu durante anos, no Sistema Nacional de Saúde, un referente fundamental no que respecta á regulación básica dos órganos de dirección dos hospitais, e especialmente dos órganos de participación e comisións técnicas.</p>
<p>O Real decreto 1679/1990, do 28 de decembro, aprobou o acordo da comisión Mixta de Transferencias adoptado o 27 de decembro, sobre traspaso á Comunidade Autónoma de Galicia das funcións e servicios do Instituto Nacional da Saúde, traspaso asumido pola Xunta de Galicia mediante o Decreto 16/1991, do 11 de xaneiro, que adscribe as devanditas funcións e servicios á Consellería de Sanidade, e co Decreto 148/1991, do 2 de maio, establécense os órganos de dirección e colexiados dos hospitais da Comunidade Autónoma de Galicia dependentes da Consellería de Sanidade e xestionados polo Servicio Galego de Saúde, e regula as súas funcións.</p>
<p>Tralas transferencias fóronse desenvolvendo en Galicia algunhas normas na idea de acomoda-la estructura dos hospitais ás necesidades que foron xurdindo fundamentalmente como consecuencia dos procesos de transferencia dos hospitais das corporacións locais; deste xeito publícanse:</p>
<p>-O Decreto 71/1993, do 18 de marzo, polo que se establecen os órganos de dirección da asistencia especializada da área sanitaria de Santiago de Compostela e as súas funcións.</p>
<p>-O Decreto 178/1994, do 16 de xuño, polo que se desenvolve a estructura organizativa do Complexo Hospitalario de Santiago de Compostela, modificado polo Decreto 57/2000, do 16 de marzo, polo que se crea a Dirección de Enfermería e subdireccións no Complexo Hospitalario de Santiago de Compostela.</p>
<p>-O Decreto 211/1998, do 25 de xuño, crea o Complexo Hospitalario de Ourense e establece a súa estructura organizativa, que se desenvolve pola Orde do 14 de xullo de 1998.</p>
<p>-O Decreto 229/1998, do 24 de xullo, crea o Complexo Hospitalario de Pontevedra e establece os órganos de coordinación e dirección, modificado polo Decreto 218/2000, do 13 de setembro, modifica a estructura organizativa do Complexo Hospitalario de Pontevedra e os órganos de coordinación e dirección.</p>
<p>O hospital, como referente da atención especializada, constitúe a estructura sanitaria responsable da asistencia hospitalaria á poboación do seu ámbito de influencia, tanto en réxime de internamento coma ambulatorio e, en ocasións, domiciliario, en tódolos casos que non poidan ser resoltos no nivel de atención primaria.</p>
<p>Transcorridos dez anos desde a asunción do traspaso de competencias, e como consecuencia do progresivo desenvolvemento das ciencias da saúde, a organización destas funcións foi adquirindo unha crecente complexidade, ó mesmo tempo que se foron incrementando os recursos humanos e materiais de atención especializada.</p>
<p>Neste sentido de evolución organizativa, cómpre sinalar nestes últimos anos:</p>
<p>-A aparición de situacións organizativas complexas coma os sistemas multihospitalarios, é dicir, a coexistencia nunha mesma área de varios hospitais que comparten a prestación de asistencia sanitaria á mesma poboación, pero con diferentes graos de desenvolvemento.</p>
<p>-A progresiva implantación nos hospitais das áreas de xestión clínica que, co obxectivo de orienta-la prestación ó cidadán a través dunha organización por proceso e dunha implicación dos profesionais na xestión, constitúen unidades organizativas en si mesmas, sempre dentro dunha estratexia global do hospital.</p>
<p>-A complexidade dos sistemas de información sanitaria como base para unha máis axeitada toma de decisións.</p>
<p>-A maior preocupación que desde hai anos ten o sector sanitario polos aspectos de calidade motivan un enorme desenvolvemento desta área e crean a necesidade de coordinación de actuacións que atinxen á práctica totalidade da estructura do hospital e das comisións clínicas.</p>
<p>Polo tanto, e tendo en conta por unha banda as necesidades específicas de cada organización en cada momento e, por outra, que o organigrama debe ser un instrumento que facilite a xestión e transmita a todo o hospital o xeito en que este se vai organizar, parece oportuno deseñar un marco normativo que estableza a estructura básica dos hospitais do Servicio Galego de Saúde, sen menoscabo de que esta se poida adaptar ás necesidades de cada momento para o que se necesitará unha norma específica.</p>
<p>Sen embargo, é oportuno destacar que os aspectos fundamentais que a Consellería de Sanidade e Servicios Sociais quere reforzar con esta norma son a calidade dos servicios sanitarios e dar unha maior participación ós profesionais, ás organizacións e ós propios usuarios.</p>
<p>Con base no anterior, faise necesario establecer unha regulación básica sobre órganos de dirección, asesoramento, calidade e participación dos hospitais do Servicio Galego de Saúde, sen menoscabo de poder dar respostas individuais en función da diversidade dos hospitais e do seu desenvolvemento organizativo.</p>
<p>Na súa virtude, de conformidade co establecido no artigo 34.4º da Lei 1/1983, do 22 de febreiro, reguladora da Xunta e do seu presidente, por proposta do conselleiro de Sanidade e Servicios Sociais e logo de deliberación do Consello da Xunta de Galicia, na súa reunión do día vintedous de marzo de dous mil un,</p>
<p>DISPOÑO:</p>
<p>* Disposicións xerais.</p>
<p>Artigo 1º.-Desenvolvemento e ámbito de aplicación.</p>
<p>1. Este decreto será de aplicación a tódolos centros de atención especializada da rede pública do Servicio Galego de Saúde.</p>
<p>2. A estructura dos complexos hospitalarios e dos hospitais da rede do Servicio Galego de Saúde establecerase, en función do grao de desenvolvemento e nivel de complexidade de cada un deles, por decreto.</p>
<p>3. Requirirá norma do mesmo rango a adaptación dos órganos de dirección, dos órganos técnicos de asesoramento e dos órganos colexiados de participación.</p>
<p>Artigo 2º.-Funcións dos hospitais.</p>
<p>O hospital, en coordinación coa atención primaria, desenvolve funcións de promoción da saúde, prevención da enfermidade, diagnóstico, tratamento, docencia e investigación.</p>
<p>Artigo 3º.-Coordinación coa atención primaria.</p>
<p>Ó funcionar como segundo nivel asistencial, o hospital debe coordina-las súas actuacións coa atención primaria. Para isto estableceranse as canles de comunicación oportunas así como a protocolización do nivel de coidados que se van proporcionar en cada caso por cada nivel asistencial.</p>
<p>Artigo 4º.-Formas de acceso ó hospital.</p>
<p>O acceso ó hospital poderá ser a través de consulta externas, probas diagnósticas, tratamentos ambulatorios ou urxencias. O acceso a consultas externas e a probas diagnósticas farase mediante derivación realizada polos facultativos de atención primaria. No caso das urxencias, o acceso será directo cando non exista servicio de urxencias de atención primaria responsable da primeira asistencia e da derivación.</p>
<p>* Órganos unipersonais de dirección.</p>
<p>Artigo 5º.-Desenvolvemento organizativo.</p>
<p>1. Para a dirección e coordinación das funcións propias do hospital establécense, nos hospitais do Servicio Galego de Saúde, como estructura mínima os seguintes órganos de dirección:</p>
<p>a) Xerencia.</p>
<p>b) Dirección Médica.</p>
<p>c) Dirección de Enfermería.</p>
<p>d) Dirección de Xestión e Servicios Xerais.</p>
<p>2. Naqueles hospitais da rede pública do Servicio Galego de Saúde que, polo grao de desenvolvemento e nivel de complexidade, precisen outra estructura,</p>
<p>esta debe ser establecida por unha norma específica con rango de decreto.</p>
<p>Artigo 6º.-Equipo directivo.</p>
<p>Para os efectos deste decreto, considérase equipo directivo nos hospitais do Servicio Galego de Saúde o director xerente, os restantes directores e os subdirectores.</p>
<p>Artigo 7º.-Provisión dos postos do equipo directivo.</p>
<p>Os postos de equipo directivo dos hospitais do Servicio Galego de Saúde proveranse polo sistema de libre designación mediante convocatoria pública no Diario Oficial de Galicia, no que poderán participa-las persoas que estean vinculadas a calquera Administración pública por unha relación funcionarial ou estatutaria, sempre que cumpran os requisitos esixibles en cada caso, ou conforme o réxime laboral especial de alta dirección, regulado no Real decreto 1382/1985, do 1 de agosto, e de conformidade co previsto na disposición adicional décima da Lei 30/1999, do 5 de outubro, de selección e provisión de prazas de persoal estatutario dos servicios de Saúde.</p>
<p>Artigo 8º.-A xerencia.</p>
<p>1. Á fronte da xerencia, como máximo responsable e superior autoridade do hospital, estará o director xerente.</p>
<p>2. O director xerente será nomeado polo conselleiro de Sanidade e Servicios Sociais.</p>
<p>3. En caso de ausencia, vacante ou enfermidade do director xerente será substituído polo directivo que expresamente designe o director xerente.</p>
<p>Artigo 9º.-Funcións do director xerente.</p>
<p>Son funcións do director xerente:</p>
<p>a) Desempeña-la representación do hospital.</p>
<p>b) Executa-las directrices sinaladas pola Consellería de Sanidade e Servicios Sociais e polo Servicio Galego de Saúde.</p>
<p>c) Ordena-los recursos humanos, físicos e financeiros do hospital mediante a programación, dirección, control e avaliación do seu funcionamento nas áreas, servicios e centros que o constitúen, e con respecto ós servicios que presta.</p>
<p>d) Elabora-la proposta de obxectivos e plans de actividades do hospital de acordo coas liñas establecidas polo Servicio Galego de Saúde.</p>
<p>e) Programar, dirixir e controla-la execución da actividade do hospital, a través dos seus medios persoais e materiais e a coordinación das súas unidades.</p>
<p>f) Elabora-la proposta de anteproxecto de orzamentos e propoñe-la ordenación dos pagamentos dentro do seu orzamento de gastos.</p>
<p>g) Elabora-la proposta de plans anuais económicos, de investigación e de docencia do hospital.</p>
<p>h) Presentar periodicamente un informe de xestión, así como elabora-la memoria anual de actividades.</p>
<p>i) Adopta-las medidas necesarias para garanti-la continuidade das actividades do hospital, especialmente en casos de emerxencias internas ou externas.</p>
<p>j) Presidi-la comisión de Dirección.</p>
<p>k) Elabora-la proposta de incentivos do persoal directivo do hospital, segundo os criterios establecidos polo Servicio Galego de Saúde.</p>
<p>l) Propoñe-lo nomeamento e cesamento dos postos directivos do hospital.</p>
<p>m) Impulsar e desenvolve-las áreas de xestión clínica no hospital.</p>
<p>n) O director xerente poderá asumir directamente calquera das funcións asignadas neste decreto ás restantes direccións.</p>
<p>o) Exercer calquera outra función que lle sexa delegada polos órganos competentes.</p>
<p>Artigo 10º.-A dirección médica.</p>
<p>1. Á fronte da Dirección de Médica estará o director médico.</p>
<p>2. O director médico será nomeado polo conselleiro de Sanidade e Servicios Sociais por proposta do director xerente do hospital.</p>
<p>3. En caso de ausencia, vacante ou enfermidade do director médico, será substituído polo subdirector dependente do de máis antigüidade no cargo, ou, se é o caso, polo designado expresamente polo director xerente.</p>
<p>Artigo 11º.-Funcións do director médico.</p>
<p>Son funcións do director médico:</p>
<p>a) Dirixir, coordinar e avalia-lo funcionamento das unidades e servicios médicos e outros servicios sanitarios do hospital.</p>
<p>b) Elabora-la proposta de obxectivos para os servicios médicos e avalia-lo seu cumprimento.</p>
<p>c) Dirixi-la implantación do programa de calidade.</p>
<p>d) Establece-lo sistema de información para os servicios médicos.</p>
<p>e) Colaborar na posta en marcha das áreas de xestión clínica.</p>
<p>f) Promove-la implantación e avaliación do programa de investigación do hospital.</p>
<p>g) -Promove-la implantación e avaliación do programa de docencia pre-grao ou post-grao e na definición e avaliación dos plans docentes.</p>
<p>h) Todas aqueloutras funcións que lle delegue o director xerente.</p>
<p>Artigo 12º.-A dirección de enfermería.</p>
<p>1. Á fronte da Dirección de Enfermería estará o director de enfermería.</p>
<p>2. O director de enfermería será nomeado polo conselleiro de Sanidade e Servicios Sociais por proposta do director xerente do hospital.</p>
<p>3. En caso de ausencia, vacante ou enfermidade do director de enfermería, será substituído polo subdirector dependente del de máis antigüidade no cargo, ou, se é o caso, polo designado expresamente polo director xerente.</p>
<p>Artigo 13º.-Funcións do director de enfermería.</p>
<p>Son funcións do director de enfermería:</p>
<p>a) Dirixir e avalia-las actividades de enfermería.</p>
<p>b) Dirixir, coordinar e avalia-lo funcionamento das unidades e servicios adscritos á súa dirección.</p>
<p>c) Executa-lo programa de calidade en coordinación co seu responsable.</p>
<p>d) Establece-lo sistema de información para os servicios de enfermería.</p>
<p>e) Colaborar na posta en marcha das áreas de xestión.</p>
<p>f) Promocionar, impulsar, seguir e avalia-las actividades asistenciais, docentes e investigadoras desenvolvidas polo persoal de enfermería.</p>
<p>g) Todas aqueloutras funcións que lle delegue o director xerente.</p>
<p>Artigo 14º.-A Dirección de Xestión e Servicios Xerais.</p>
<p>1. Á fronte da Dirección de Xestión e Servicios Xerais estará o director de xestión e servicios xerais.</p>
<p>2. O director de xestión e servicios xerais será nomeado polo conselleiro de Sanidade e Servicios Sociais por proposta do director xerente do hospital.</p>
<p>3. En caso de ausencia, vacante ou enfermidade do director de xestión e servicios xerais, será substituído polo subdirector dependente do de máis antigüidade no cargo, ou, se é o caso, polo designado expresamente polo director xerente.</p>
<p>Artigo 15º.-Funcións do director de xestión e servicios xerais.</p>
<p>Son funcións do director de xestión e servicios xerais:</p>
<p>a) Propoñer, dirixir e avalia-los plans económicos do hospital, elaboración do anteproxecto de orzamentos e proposta de inventario.</p>
<p>b) Desenvolve-la política de persoal e das relacións laborais.</p>
<p>c) Dirixi-la tramitación dos expedientes de contratación, así como formaliza-las propostas nos expedientes contables que deban imputarse con cargo ós orzamentos dos respectivos centros de gasto.</p>
<p>d) Deseñar, implantar, dirixir e controla-los plans de desempeño, promoción e incentivación do persoal e dos procesos de administración e xestión de persoal.</p>
<p>e) Dirección e xestión económica do hospital.</p>
<p>f) Deseñar, implantar, dirixir e controla-los sistemas de subministros, alimentación, lavandería e limpeza.</p>
<p>g) Asistencia técnico-administrativa ás demais direccións.</p>
<p>h) Promove-lo establecemento do sistema de información de persoal e de xestión.</p>
<p>i) Dirixi-la facturación a terceiros do hospital, correspondéndolle a formalización da facturación emitida.</p>
<p>j) Dirixir e controla-los sistemas de mantemento das instalacións e equipamento do hospital.</p>
<p>i) Todas aqueloutras funcións que lle delegue o director xerente.</p>
<p>Artigo 16º.-Subdireccións.</p>
<p>1. No caso en que se considere segundo o desenvolvemento e a maior complexidade do hospital, existirán subdireccións dependentes dos correspondentes órganos de dirección do hospital.</p>
<p>2. Os subdirectores serán nomeados polo conselleiro de Sanidade e Servicios Sociais por proposta do director xerente do hospital.</p>
<p>* Órganos colexiados de dirección.</p>
<p>Artigo 17º.-comisión de dirección.</p>
<p>1. Como órgano colexiado de dirección dos hospitais do Servicio Galego de Saúde establécese a comisión de dirección, presidida polo director xerente e constituída polos directores existentes.</p>
<p>2. Os subdirectores poderán asistir á comisión de dirección cando así o considere o director xerente.</p>
<p>3. A comisión de dirección reunirase cunha periodicidade semanal e cando as circunstancias de especial interese ou urxencia así o aconsellen por criterio da presidencia.</p>
<p>Artigo 18º.-Funcións da comisión de dirección.</p>
<p>Son funcións da comisión de dirección:</p>
<p>a) Estudia-los obxectivos sanitarios e plans económicos do hospital, instrumentando programas de dirección por obxectivos.</p>
<p>b) Realiza-lo seguimento das actividades dos servicios, unidades e áreas do hospital.</p>
<p>c) Estudia-las medidas para mellora-lo funcionamento sanitario e económico dos servicios, unidades e áreas do hospital e a súa ordenación e coordinación interna en función das necesidades da área sanitaria e das directrices do Servicio Galego de Saúde.</p>
<p>d) Análise e propostas sobre o orzamento anual e a política de persoal do hospital.</p>
<p>e) Estudiar e impulsa-las propostas que se eleven por parte dos órganos técnicos e de asesoramento.</p>
<p>* Órganos técnicos de asesoramento.</p>
<p>Artigo 19º.-Órganos técnicos de asesoramento da comisión de dirección.</p>
<p>Como órganos técnicos de asesoramento da comisión de dirección nos hospitais do Servicio Galego de Saúde estableceranse:</p>
<p>a) A comisión de calidade.</p>
<p>b) A comisión asistencial.</p>
<p>c) Os comités técnico-sanitarios.</p>
<p>Artigo 20º.-comisión de calidade.</p>
<p>1. É o organo técnico de elaboración de plans e asesoramento da comisión de dirección en temas de calidade.</p>
<p>2. A comisión de calidade estará composta por:</p>
<p>a) Ata un máximo de 6 representantes do equipo directivo do hospital, nomeados polo director xerente, dos que un será designado presidente e outro secretario polo director xerente.</p>
<p>b) Os presidentes dos seguintes comités técnico-sanitarios do hospital:</p>
<p>1. Comité de infección, profilaxe e política antimicrobiana.</p>
<p>2. Comité de mortalidade.</p>
<p>3. Comité de farmacia e terapéutica.</p>
<p>4. Comité de tumores e tecidos.</p>
<p>5. Comité de historias clínicas.</p>
<p>6. Comité de planificación de coidados de enfermería.</p>
<p>c) Poderán, así mesmo, formar parte desta comisión, presidentes doutros comités técnico-sanitarios, cando así o considere conveniente o director xerente do hospital.</p>
<p>3. Funcións da comisión de calidade:</p>
<p>a) Propoñe-la elaboración do plan de calidade no hospital con base nas directrices do Servicio Galego de Saúde.</p>
<p>b) Promove-lo desenvolvemento do plan de calidade con base nas directrices do Servicio Galego de Saúde.</p>
<p>c) Colaborar na implantación e potenciación do funcionamento dos comités clínicos.</p>
<p>d) Incorpora-las unidades de atención ó paciente á dinámica de calidade co fin de garanti-la equidade, accesibilidade e información do usuario.</p>
<p>e) Implicar no plan de calidade a tódolos comités clínicos.</p>
<p>4. A comisión de calidade reunirase, como mínimo, catro veces ó ano.</p>
<p>Artigo 21º.-comisión asistencial.</p>
<p>1. Como órgano colexiado de asesoramento á comisión de dirección e de participación dos profesionais na toma de decisións, existirá unha comisión asistencial.</p>
<p>2. A comisión asistencial terá a seguinte composición:</p>
<p>a) Ata un máximo de 6 representantes do equipo directivo do hospital nomeados polo director xerente, dos que un será designado presidente e outro secretario polo director xerente.</p>
<p>b) Catro xefes de servicio, ou de sección no seu defecto, un por cada unha das áreas médica, cirúrxica, materno-infantil e de servicios centrais, se é o caso. Serán elixidos por votación dos xefes de servicio do hospital.</p>
<p>c) Catro facultativos, un por cada unha das áreas médica, cirúrxica, materno-infantil e de servicios centrais, elixidos por votación do persoal facultativo do hospital.</p>
<p>d) Dous supervisiores de enfermería, elixidos por votación dos supervisores de enfermería do hospital.</p>
<p>e) Un representante de enfermería, elixido por votación do persoal de enfermería do hospital.</p>
<p>f) Un representante de persoal sanitario non facultativo, excluído enfermería, elixido por votación do persoal sanitario non facultativo do hospital.</p>
<p>g) Un facultativo residente, elixido por votación dos médicos residentes do hospital, se existisen.</p>
<p>h) Un representante de persoal non sanitario, elixido por votación do persoal non sanitario do hospital.</p>
<p>i) Un representante do Servicio de Atención ó Paciente, elixido por votación entre os membros do servicio.</p>
<p>j) O responsable de admisión.</p>
<p>k) O presidente da comisión de calidade.</p>
<p>3. Os membros electos por votación serán elixidos por un período de dous anos, sen prexuízo da súa posible reelección.</p>
<p>4. Funcións:</p>
<p>a) Asesora-la comisión de dirección naquelas materias que incidan directamente na actividade asistencial do hospital.</p>
<p>b) Coñecer e emitir informes dos obxectivos asistenciais, de calidade, docentes e de investigación do centro.</p>
<p>c) Propoñe-las medidas de mellora da organización, funcionamento e calidade do hospital.</p>
<p>d) Coñece-las propostas e os acordos dos comités clínicos do hospital.</p>
<p>5. A comisión asistencial reunirase, como mínimo, catro veces ó ano.</p>
<p>Artigo 22º.-Comités técnico-sanitarios.</p>
<p>1. Os comités técnico-sanitarios son os órganos técnicos de elaboración de propostas de actuación e de asesoramento permanente da comisión de dirección, da comisión de calidade e da comisión asistencial.</p>
<p>2. Correspóndelle ó director xerente, por proposta da comisión de dirección, aproba-la constitución de comités técnico-sanitarios e asignarlle-las funcións específicas en cada caso.</p>
<p>3. Cada comité técnico-sanitario que se constitúa non deberá supera-lo número de oito membros, e, entre os seus membros, elixirán presidente e secretario.</p>
<p>4. Como mínimo, nos hospitais do Servicio Galego de Saúde constituiranse os seguintes comités técnico-sanitarios:</p>
<p>a) Comité de mortalidade.</p>
<p>b) Comité de tumores e tecidos.</p>
<p>c) Comité de infección, profilaxe e política antimicrobiana.</p>
<p>d) Comité de historias clínicas.</p>
<p>e) Comité de farmacia e terapéutica.</p>
<p>f) Comité de ética asistencial.</p>
<p>g) Comité de planificación de coidados de enfermería.</p>
<p>h) Comité de transfusións e hemoderivados.</p>
<p>i) comisión de garantía e control de calidade en radiodiagnóstico.</p>
<p>No caso en que así o considere a comisión de dirección, o comité de mortalidade e de tumores e tecidos poderán actuar coma un único comité.</p>
<p>5. Nos hospitais de maior complexidade en que así se considere, constituiranse, cando menos, os seguintes comités técnico-sanitarios:</p>
<p>a) comisión de docencia. Esta comisión será obligatoria naqueles hospitais con programa de formación de residentes.</p>
<p>b) Comité de investigación.</p>
<p>c) Comité de dor.</p>
<p>d) Comité de avaliación tecnolóxica e utilización de recursos.</p>
<p>e) comisión de garantía e control de calidade en radioterapia. Esta comisión será obligatoria naqueles hospitais con oncoloxía-radioterapia.</p>
<p>Poderán, así mesmo, constituírse outros comités técnico-sanitarios cando así se considere en funcións das necesidades de cada centro.</p>
<p>6. Cada comité técnico-sanitario elaborará o seu propio regulamento de réxime interior e un documento anual de actividades.</p>
<p>7. Os comités técnico-sanitarios reuniranse, como mínimo, catro veces ó ano.</p>
<p>* Órganos colexiados de participación.</p>
<p>Artigo 23º.-Órganos colexiados de participación.</p>
<p>Como órganos colexiados de participación nos hospitais do Servicio Galego de Saúde constitúense:</p>
<p>a) O Comité de seguridade e saúde laboral.</p>
<p>b) A comisión de participación cidadá dos usuarios.</p>
<p>Artigo 24º.-Comité de seguridade e saúde laboral.</p>
<p>1. Como órgano colexiado de participación dos traballadores na prevención de riscos laborais, existirá un comité de seguridade e saúde laboral de área.</p>
<p>2. O comité de seguridade e saúde laboral será paritario entre representantes do Servicio Galego de Saúde e os representantes das organizacións sindicais.</p>
<p>No comité estarán representadas as organizacións sindicais mediante os delegados de prevención. As organizacións sindicais da mesa sectorial de persoal sanitario poderán contar con representación adicional.</p>
<p>3. Funcións:</p>
<p>a) Participar na elaboración, posta en práctica e avaliación dos plans e programas de prevención de riscos.</p>
<p>b) Promover iniciativas sobre métodos e procedementos para a efectiva prevención dos riscos laborais.</p>
<p>c) Coñece-la situación da prevención de riscos no centro sanitario.</p>
<p>d) Coñece-la documentación relativa á avaliación e ó control de riscos laborais dos centros e traballadores.</p>
<p>e) Coñece-los resultados da avaliación de riscos e as medidas preventivas propostas polos centros e traballadores.</p>
<p>f) Coñece-la memoria anual de actividades en materia de prevención de riscos nos centros.</p>
<p>4. O Comité de seguridade e saúde laboral reunirase con carácter trimestral, por petición do seu presidente ou por petición da maioría dos seus membros.</p>
<p>Artigo 25º.-comisión de participación cidadá dos usuarios.</p>
<p>1. Como órgano colexiado de participación dos usuarios, existirá unha comisión.</p>
<p>2. A comisión de participación dos usuarios contará cun máximo de trece membros:</p>
<p>a) O director xerente do hospital que actuará como presidente.</p>
<p>b) O xerente da correspondente xerencia de Atención Primaria.</p>
<p>c) Tres representantes de corporacións municipais da área de influencia do hospital, propostos polas propias corporacións.</p>
<p>d) Un representante de cada unha das asociacións de veciños máis representativas da área de influencia do hospital, ata un máximo de tres, propostos polas propias asociacións.</p>
<p>e) Un representante de cada unha das asociacións de empresarios máis representativas da área de influencia do hospital, ata un máximo de tres, propostos polas propias asociacións.</p>
<p>f) En caso de hospitais universitarios, un representante da Xunta de Goberno da universidade.</p>
<p>g) Un directivo da área económico-administrativa do hospital, que actuará como secretario.</p>
<p>3. Funcións:</p>
<p>a) Coñecer e informar sobre os plans de actuación asistencial.</p>
<p>b) Coñecer e informar sobre os programas económicos de cada exercicio.</p>
<p>c) Coñecer e informar sobre a memoria anual do centro.</p>
<p>d) Propoñerlle á comisión de dirección a adopción de medidas de mellora da calidade percibida.</p>
<p>4. A comisión de participación reunirase unha vez ó trimestre ou ben por petición do presidente ou cando así o decidan a maioría dos seus membros.</p>
<p>Disposición adicional</p>
<p>O coordinador asistencial de cada área compartida, reguladas no Decreto 37/2001, do 1 de febreiro, participará nos órganos colexiados do hospital ou do complexo hospitalario, se é o caso, segundo se estableza no seu plan asistencial.</p>
<p>Disposición transitoria</p>
<p>Nos complexos hospitalarios e nos hospitais da rede pública do Servicio Galego de Saúde, as comisións que na actualidade estean constituídas seguirán o seu funcionamento ordinario, dispoñendo dun período dun ano para adapta-la composición e denominación ó regulado neste decreto.</p>
<p>Disposición derrogatoria</p>
<p>Queda derrogado o Decreto 148/1991, do 2 de maio, que establece os órganos de dirección e colexiados dos hospitais da Comunidade Autónoma de Galicia dependentes da Consellería de Sanidade e xestionados polo Servicio Galego de Saúde, e establece as súas funcións.</p>
<p>Disposición derradeira</p>
<p>O conselleiro de Sanidade e Servicios Sociais dictará cantas disposicións sexan necesarias para o desenvolvemento do establecido neste decreto.</p>
<p>Santiago de Compostela, vintedous de marzo de dous mil un.</p>
<p>Manuel Fraga Iribarne</p>
<p>Presidente</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>

