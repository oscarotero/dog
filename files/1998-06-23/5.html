---
date: '1998-06-23'
id: DD4A
page: 7
number: 119
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 11 de xuño de 1998 sobre a axuda complementaria para o programa de
  leite escolar.
range: Orde
url: 'https://www.xunta.gal/dog/Publicados/1998/19980623/AnuncioDD4A_gl.html'
---
<p>A axuda complementaria do programa de leite escolar, iniciada pola Orde do 23 de setembro de 1988 e continuada por sucesivas ordes da Consellería de Agricultura, Gandería e Política Agroalimentaria ata a actualidade, permitiu unha considerable mellora dos resultados do programa de leite escolar aplicado desde o ano 1987.</p>
<p>Considerando que a aplicación dunha axuda complementaria por parte da Comunidade Autónoma contribuiría ó logro dos obxectivos do programa, e visto o artigo 30.I.3 do Estatuto de autonomía de Galicia, o artigo 1 do Decreto 205/1990, do 15 de marzo e o Real decreto 3318/1982, do 24 de xullo, sobre traspaso de funcións e servicios do Estado á Comunidade Autónoma de Galicia, e en uso das facultades que me confire a Lei 1/1983, do 22 de febreiro, reguladora da Xunta de Galicia e do seu</p>
<p>presidente, modificada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º</p>
<p>Establecese unha liña de axuda complementaria para a cesión a prezo reducido do leite pasteurizado a centros escolares da Comunidade Autónoma de Galicia durante os meses de xaneiro a xullo do curso escolar 1997/1998, con cargo á partida orzamentaria 09.50.614-A.774.0, do vixente orzamento da Consellería de Agricultura, Gandería e Política Agroalimentaria.</p>
<p>Artigo 2º</p>
<p>Esta axuda terá carácter complementario e encadrarase no marco establecido para a axuda da Comunidade Económica Europea, que regulan os regulamentos (CEE) 1842/1983 e 3392/1993.</p>
<p>Artigo 3º</p>
<p>Corresponderalles ás delegacións provinciais da Consellería de Agricultura, Gandería e Política Agroalimentaria, a tramitación, xestión, control e seguimento da aplicación desta axuda, e actuarán baixo a coordinación da Dirección Xeral de Producción Agropecuaria e ó director do ILGG a autorización, execución e contabilización do pagamento.</p>
<p>Artigo 4º</p>
<p>A contía da subvención queda establecida da seguinte maneira:</p>
<p>Por cada envase de 250 ml de leite pasteurizado, 4 ptas. se é de cartón, e 3 ptas. se é de plástico flexible. Neste último caso deberá ir acompañado dun utensilio axeitado para facilita-lo consumo de leite polo escolar.</p>
<p>Artigo 5º</p>
<p>1. A cantidade máxima subvencionable será dun envase de 250 ml de leite pasteurizado por alumno e día lectivo.</p>
<p>2. O producto subvencionado deberá serlles subministrado ós alumnos pola mañá, a poder ser no horario de recreo, e en ningún caso ó mediodía coa comida.</p>
<p>3. Cada envase deberá ser rotulado, ademais do esixido pola normativa que regula a axuda comunitaria e outras lexislacións en vigor, coa mención Programa de leite escolar CEE-Xunta de Galicia; para a expresión Xunta de Galicia empregarase o logotipo oficial.</p>
<p>Artigo 6º</p>
<p>1. A axuda complementaria que regula a presente orde terá que ser solicitada mensualmente por escrito segundo o modelo do anexo I, que deberá ser presentado na correspondente delegación provincial da Consellería de Agricultura, Gandería e Política</p>
<p>Agroalimentaria, no período comprendido entre os días 1 e 10 de cada mes, unha vez transcorrido o mes de subministración ó que se refire a solicitude, e sen supera-los 4 meses de prazo, salvo causa xustificada.</p>
<p>2. A dita solicitude irá acompañada dunha certificación do centro escolar segundo o modelo do anexo II, así como de copia compulsada das facturas, debidamente conformadas polo responsable do centro escolar.</p>
<p>3. A delegación provincial, antes do día 20 de cada mes, elevará proposta de aprobación e pagamento das subvencións solicitadas, se procede, á Dirección Xeral de Producción Agropecuaria.</p>
<p>Artigo 7º</p>
<p>Este programa financiarase con cargo ó concepto orzamentario 09.50.614-A.774.0 Leite para escolares, dos orzamentos xerais da Comunidade Autónoma de Galicia para o ano 1998, por un importe de vinteoito millóns seicentas trinta e seis mil oitocentas trinta e oito pesetas (28.636.838 ptas.).</p>
<p>Disposicións transitorias</p>
<p>Primeira.-A subministración de leite pasterizado ós alumnos de centros escolares de Galicia, realizado a partir do 1 de xaneiro de 1998 ata a entrada en vigor da presente orde, poderá acollerse, mediante a correspondente solicitude, á axuda complementaria para o Programa de Leite Escolar, nas condicións que se citan na presente orde.</p>
<p>Segunda.-Debido á propia complexidade de tramitación desta axuda complementaria, e tendo en conta que se encadra no marco establecido pola axuda para o consumo de leite escolar promovido pola CEE, débese considera-la posibilidade de que os expedientes iniciados mensualmente non estean rematados para proceder ó seu pagamento dentro do ano orzamentario que corre.</p>
<p>En consecuencia, poderanse paga-los expedientes, correspondentes ó curso escolar 1997/1998, pertencentes ós meses de setembro, outubro, novembro e decembro de 1997 nas mesmas condicións citadas nesta orde e con cargo á partida orzamentaria que nela se recolle.</p>
<p>Disposicións derradeiras</p>
<p>Primeira.-Facúltase o director xeral de Producción Agropecuaria para dicta-las disposicións necesarias para o mellor cumprimento desta orde.</p>
<p>Segunda.-A presente orde entrará en vigor o día seguinte ó da súa publicación no DOG.</p>
<p>Santiago de Compostela, 11 de xuño de 1998.</p>
<p>Cástor Gago Álvarez</p>
<p>Conselleiro de Agricultura, Gandería e Política Agroalimentaria</p>
<p>5800</p>

