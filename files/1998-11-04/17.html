---
date: '1998-11-04'
id: 29DA
page: 11
number: 214
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Resolución do 22 de setembro de 1998, da Dirección Xeral de Industria, pola
  que se lle autoriza a instalación dunha planta de coxeración de enerxía
  eléctrica á empresa Cerámica Mas, S.A., no concello do Porriño. (Expediente
  98/27).
range: Resolución
url: 'https://www.xunta.gal/dog/Publicados/1998/19981104/Anuncio29DA_gl.html'
---
<p>Visto o escrito presentado pola empresa Cerámica Mas, S.A., con domicilio para efectos de notificacións no Cerquido, O Porriño (Pontevedra), solicitando a autorización administrativa dunha planta de coxe</p>
<p>ración que se vai instalar no concello do Porriño, esta dirección xeral ten en conta os seguintes feitos:</p>
<p>Primeiro.-Con data de 17 de decembro de 1997, a planta de coxeración de enerxía eléctrica prevista pola empresa Cerámica Mas, S.A. foi incluída no réxime especial creado polo R.D. 2366/1994, do 9 de decembro, sobre producción de enerxía eléctrica por instalacións hidráulicas, de coxeración e otras abastecidas por recursos ou fontes de enerxía renovables, dictada en desenvolvemento da Lei 82/1980, do 30 de decembro, sobre conservación de enerxía.</p>
<p>Segundo.-As características básicas da planta de coxeración prevista serán as seguintes:</p>
<p>-Un grupo motor-xerador alimentado por gas natural, de 1.375 kVA, tensión de xeración 380 V; potencia activa total 1.100 kW.</p>
<p>-Instalacións de interconexión coa liña eléctrica da compañía distribuidora e instalacións complementarias de aproveitamento de calor e de protección eléctrica, mando, sinalización e medida.</p>
<p>Terceiro.-De conformidade co establecido no Decreto 2617/1966, do 20 de outubro, sobre autorización de instalacións eléctricas, de aplicación ó presente expediente en virtude do establecido na disposición transitoria primeira da Lei 54/1997, do 27 de novembro, do sector eléctrico, a Delegación Provincial da Consellería de Industria e Comercio de Pontevedra dictou Resolución do 15 de abril de 1998 pola que se someteu a información pública a autorización administrativa da instalación de referencia, que se publicou no Diario Oficial de Galicia do 26-5-1998 e no BOP de Pontevedra do 22-6-1998 sen que se presentase no período legalmente establecido para isto alegación ningunha.</p>
<p>Cuarto.-Do proxecto emitiu informe favorable a Delegación Provincial da Consellería de Industria e Comercio de Pontevedra e cumpre coas exixencias regulamentarias fixadas no Decreto 2617/1966, do 20 de outubro, e coas demais que lle son de aplicación.</p>
<p>Fundamentos de dereito</p>
<p>Primeiro.-A Dirección Xeral de Industria é competente para resolver este expediente con fundamento no Estatuto de autonomía de Galicia, o Real decreto 2563/1982, do 24 de xullo, o Decreto 132/1982, do 4 de novembro, e o Decreto 99/1998, do 26 de marzo, polo que se establece a estructura orgánica da Consellería de Industria e Comercio, en relación co Decreto 2617/1966, do 20 de outubro, sobre autorización de instalacións eléctricas e o Real decreto 2366/1994, do 9 de decembro.</p>
<p>Segundo.-No expediente instruído para o efecto cumpríronse os trámites regulamentarios.</p>
<p>Esta dirección xeral, de acordo con todo o que antecede e no exercicio das competencias que ten atribuídas,</p>
<p>RESOLVE:</p>
<p>Autoriza-la instalación dunha planta de coxeración á empresa Cerámica Mas, S.A., que se vai situar nas súas instalacións do termo municipal do Porriño, na provincia de Pontevedra.</p>
<p>Calquera modificación das instalacións autorizadas requirirá unha nova solicitude de autorización administrativa, de acordo co indicado no artigo 17 do Decreto 1775/1967, do 22 de xullo, que fixa o réxime de instalación, ampliación e traslado das industrias en xeral.</p>
<p>Como requisito necesario para a aplicación á citada instalación do réxime especial, o promotor deberá</p>
<p>inscribila no Rexistro de Instalacións de Producción de Enerxía Eléctrica en Réxime Especial da Comunidade Autónoma de Galicia, creado pola orde da Consellería de Industria e Comercio do 5 de xullo de 1995 (Diario Oficial de Galicia do 14 de xullo), para o que acreditará o cumprimento das condicións previstas no Art. 11 do R.D. 2366/1994, presentando a documentación que figure nas instruccións que dicte esta dirección xeral en desenvolvemento da dita orde.</p>
<p>Así mesmo, a instalación interconectarase co sistema centralizado que para o réxime especial estableza, se é o caso, a Dirección Xeral de Industria.</p>
<p>Contra esta resolución, que non é definitiva en vía administrativa, poderase interpor recurso ordinario perante o conselleiro de Industria e Comercio da Xunta de Galicia, no prazo dun mes contado a partir do día da súa publicación.</p>
<p>Santiago de Compostela, 22 de setembro de 1998.</p>
<p>Joaquín del Moral Crespo</p>
<p>Director xeral de Industria</p>
<p>9901</p>

