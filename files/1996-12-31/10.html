---
date: '1996-12-31'
id: CE4A
page: 12
number: 254
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 443/1996, do 13 de decembro, polo que se declara a urxente ocupación,
  para efectos de expropiación forzosa, polo Concello de Pontevedra, dos bens e
  dereitos necesarios para a realización das obras do proxecto de urbanización
  de rúas perimetrais do antigo cárcere da Parda.
range: Decreto
url: 'https://www.xunta.gal/dog/Publicados/1996/19961231/AnuncioCE4A_gl.html'
---
<p>O Concello de Pontevedra, en sesión celebrada o día 26 de setembro de 1996, acordou aproba-lo proxecto de urbanización de rúas perimetrais do antigo cárcere da Parda e na mesma sesión acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O concello remitiu documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 19 de novembro de 1996 baixo o número 12.082.</p>
<p>Os bens nos que se concreta a declaración de urxente ocupación están determinados no expediente que se someteu á información pública.</p>
<p>A Dirección Xeral de Calidade Medioambiental e Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 19 de novembro de 1996, nº 12.107.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque vén xustificada pola necesidade de que as rúas perimetrais ó novo edificio dos xulgados (situado nunha parcela cedida gratuítamente por acordo do Pleno da Corporación do 30 de maio de 1996 á Xunta de Galicia) estean totalmente urbanizados antes da finalización das obras de construcción deste, xa que na licencia urbanística concedida para tal fin se estableceu un</p>
<p>prazo de execución das obras de 24 meses, polo que se fai totalmente indispensable que as rúas que circundan o novo edificio dos xulgados estean totalmente urbanizadas e dotadas de tódolos servicios, e deberá acreditarse a plena dispoñibilidade dos terreos antes de comeza-la execución das obras de urbanización, que teñen unha duración prevista de seis meses.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude e por proposta do conselleiro de Xustiza, Interior e Relacións Laborais, e logo de deliberación do Consello da Xunta de Galicia na súa reunión do día trece de decembro de mil novecentos noventa e seis,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Pontevedra, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de urbanización de rúas perimetrais do antigo cárcere da Parda.</p>
<p>Santiago de Compostela, trece de decembro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior</p>
<p>e Relacións Laborais</p>
<p>9538</p>

