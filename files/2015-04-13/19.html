---
date: '2015-04-13'
id: G2017-300315-0001
page: 14065
number: 68
agency: Universidade da Coruña
section: IV. Oposicións e concursos.
title: >-
  RESOLUCIÓN do 27 de marzo de 2015 pola que se dispón a declaración de
  lesividade da Resolución do 4 de abril de 2011 pola que se convocaban probas
  selectivas para a provisión dunha praza de técnico de grao medio en Relacións
  Internacionais vacante na relación de postos de traballo de persoal laboral.
range: Resolución
url: >-
  https://www.xunta.gal/dog/Publicados/2015/20150413/AnuncioG2017-300315-0001_gl.html
---
<p>Antecedentes de feito:</p>
    <p>Primeiro. Por Resolución do 4.4.2011 (DOG núm. 81, do 27 de abril) convocáronse probas selectivas para a provisión dunha praza de técnico de grao medio en Relacións Internacionais vacante na relación de postos de traballo de persoal laboral. </p>
    <p>Segundo. Por Resolución reitoral do 24.5.2011 aprobouse a listaxe provisional de persoas admitidas e excluídas no devandito proceso selectivo. </p>
    <p>Terceiro. No DOG núm. 129, do 6.7.2011 publicouse a Resolución do 20.6.2011 pola que se procedía a realizar unha corrección de erros da precedente Resolución reitoral do 4.4.2011. Porén, advertido con posterioridade que o contido da precitada modificación excedía o propio dunha mera rectificación, xa que, modificaba o programa do proceso selectivo e a linguaxe do terceiro exercicio deste, a Universidade resolveu revogar a Resolución do 20.6.2011. Tal revogación fíxose efectiva por Resolución do 25.4.2012.</p>
    <p>Cuarto. Por Resolución do 10.3.2015 acordouse incoar expediente de declaración de lesividade da Resolución do 4.4.2011 pola que se convocaban probas selectivas para a provisión dunha praza de técnico de grao medio en Relacións Internacionais vacante na relación de postos de traballo de persoal laboral. Na dita resolución igualmente se dispoñía a publicación da dita resolución na web da UDC (taboleiro virtual) e se confería aos interesados un prazo de 10 días hábiles contados desde o día seguinte ao da publicación da resolución para os efectos de que presentasen as alegacións que considerasen oportunas. </p>
    <p>Quinto. Con data do 11.3.2015 consta acreditada a publicación da resolución precitada polo que o prazo concedido para os efectos de alegacións rematou o pasado 24.3.2015, sen que desde a publicación ata o día de hoxe conste que se teña presentado alegación ningunha ao respecto.</p>
    <p>Consideracións legais e técnicas:</p>
    <p>Primeira. É obxecto desta resolución reitoral a declaración de lesividade da Resolución reitoral do 4.4.2011 pola que se convocaban probas selectivas para a provisión dunha praza de técnico de grao medio en Relacións Internacionais vacante na relación de postos de traballo de persoal laboral, para a súa ulterior impugnación perante a orde xurisdicional contencioso-administrativa.</p>
    <p>Segunda. A competencia para ditar esta resolución corresponde, por delegación do reitor da UDC, á persoa titular da Secretaría Xeral, segundo dispoñen os seguintes preceptos: artigo 20.1 Lei orgánica de universidades 6/2001, do 20 de decembro; artigo 40.1 dos Estatutos da UDC, aprobados polo Decreto 101/2004, do 13 de maio (DOG do 26 de maio); e artigo 2.2.e) da Resolución reitoral do 16.1.2012 pola que se establecen a estrutura orgánica dos servizos centrais da UDC e as competencias dos seus órganos directivos.</p>
    <p>Terceira. A orde xurisdicional competente é a contencioso-administrativa xa que se pretende impugnar a unha convocatoria que é considerada pola xurisprudencia como acto administrativo xeral e plúrimo.</p>
    <p>Cuarta. A convocatoria de referencia foi obxecto de publicación e alcanzou a fase de publicación da listaxe provisional de admitidos e excluídos. Na súa consecuencia existe un acto administrativo declarativo de dereitos, feito que impide proceder a unha revogación de plano correspondente aos supostos previstos no artigo 105 da Lei 30/1992, do 26 de novembro, reguladora de réxime xurídico das administracións públicas e do procedemento administrativo común (en adiante LRXPAC). </p>
    <p>Neste orde de consideracións cómpre necesariamente acudir ao procedemento de revisión de actos declarativos de dereitos, isto é, declaración de lesividade e posterior impugnación perante a xurisdición contencioso-administrativa a través do procedemento regulado no artigo 103 LRXPAC. </p>
    <p>O artigo 103 LRXPAC refírese a aqueles actos favorables aos interesados que resulten anulables a teor do disposto no artigo 63 do mesmo corpo legal. A convocatoria que se examina carece dos requisitos formais necesarios para que o acto alcance a súa finalidade. En concreto, as infraccións do ordenamento xurídico nas que incorre, lesivas para o interese público, foron postas de manifesto por informe da Vicerreitoría de Relacións Internacionais con data do 21.11.2012, que afirma:</p>
    <p>«(...) a convocatoria da praza en cuestión adoece de defectos ou vicios invalidantes, cales son a omisión da proba consistente na valoración da competencia lingüística dos aspirantes e a inadecuación do temario ao perfil da praza.</p>
    <p>1º. Omisión da valoración dos requisitos lingüísticos dos candidatos. A praza obxecto de concurso é a de técnico medio en Relacións Internacionais da UDC, praza que, polo seu perfil na actual relación de postos de traballo da UDC (RPT) aparece definida do seguinte xeito: ...observacións: inglés e outro idioma da UE de fóra do Estado español.</p>
    <p>Á marxe do cumprimento dos requisitos propios e específicos da praza en cuestión que se establece na RPT da Universidade da Coruña, é obvio que, para o desenvolvemento normal e eficaz das funcións de técnico medio da Oficina de Relacións Internacionais se fai preciso o coñecemento de linguas –especificamente o inglés e outro idioma da UE de fóra do Estado español–, xa que, as funcións cotiás deste persoal é o manexo de textos e convenios en linguas diversas e, por suposto, as relacións académicas e administrativas co persoal das universidades estranxeiras. A omisión das probas nas que se valora a competencia lingüística dos candidatos que desempeñaran este posto na Oficina de Relacións Internacionais fai, por si mesma, improcedentes e incorrectas as bases desta convocatoria.</p>
    <p>2º. Temario inadecuado. O programa da convocatoria non está actualizado. Exixe o candidato o estudo dun marco normativo anterior ao ano 2007, no que comezou o programa LLP da UE. Por conseguinte, os coñecementos que se require que posúa o eventual candidato non se axustan en absoluto á realidade normativa actual aplicable ás Relacións Internacionais da Universidade. Polo demais, no temario tampouco se comprobaba se o candidato posuía os coñecementos necesarios para o manexo das ferramentas informáticas básicas que se empregan de cotián no ámbito da xestión administrativa das relacións internacionais». </p>
    <p>Quinta. O artigo 104 LRXPAC dispón que: «Iniciado o procedemento de revisión de oficio, o órgano competente para resolver poderá suspender a execución do acto, cando este puidese causar prexuízos de imposible ou difícil reparación». </p>
    <p>Tendo en conta o exposto, procede manter a suspensión do procedemento selectivo convocado pola Resolución xa citada do 4.4.2011 ata que recaia resolución finalizadora deste procedemento. Igualmente, ao se adoptar a resolución definitiva de declaración de lesividade, procederá a devolución das taxas aínda non devoltas aos interesados. </p>
    <p>Sexta. No informe emitido polo servizos xurídicos da UDC, a Asesoría Xurídica estima que cómpre acudir ao procedemento de declaración de lesividade xa que é nota esencial da convocatoria que se pretende declarar lesiva ao interese público o feito de se tratar, por unha banda, dun acto caracterizado por certa discrecionalidade -xa que corresponde á Administración, en virtude das súas potestades de auto organización, a decisión das prazas que se convocan, da forma de convocalas, do cando e do como, pero, por outra banda, non pode esquecerse que nos atopamos ante un suposto relativo a un acto que foi obxecto de publicidade e que de feito alcanzou a fase de listaxe provisional de admitidos, polo que estamos ante un acto declarativo de dereitos que non pode revogarse de plano ex artigo 105 LRXPAC. </p>
    <p>Sétima. En virtude do disposto nos artigos 59.6.b) e 60.1 LRXPAC e ao se tratar dun procedemento de concorrencia competitiva cunha pluralidade de interesados, procede a publicación da presente resolución reitoral na páxina web da UDC (taboleiro virtual) así como no <em>Diario Oficial de Galicia</em>. </p>
    <p>Oitava. Contra esta resolución non cabe recurso administrativo ao constituír un presuposto procesual para os efectos de que a Universidade da Coruña poida impugnar a disposición declarada lesiva perante a Orde xurisdicional contencioso-administrativa, procedemento no que os interesados poderán, para o caso de que o recurso da universidade sexa admitido a trámite, formular as alegacións que estimen oportunas. </p>
    <p>Á vista do exposto,</p>
    <h2>RESOLVO:</h2>
    <p>1º. Declarar a lesividade da Resolución do 4.4.2011 pola que se convocaban probas selectivas para a provisión dunha praza de técnico de grao medio en Relacións Internacionais vacante na relación de postos de traballo de persoal laboral. </p>
    <p>2º. Publicar esta resolución na web da UDC (taboleiro virtual) e no <em>Diario Oficial de Galicia</em>.</p>
    <p>3º. Dispoñer que, polos servizos xurídicos da Universidade e nos termos do artigo 45.4 da Lei 29/1998, do 13 de xullo, reguladora da xurisdición contencioso-administrativa (LXCA), se formule recurso de lesividade contra o acto administrativo referenciado no que se sosteña como pretensión a anulación deste e que se inste a adopción como medida cautelar, nos termos do artigo 129 e ss LXCA, a suspensión xudicial do acto impugnado.</p>
    <p>4º. Devolver as taxas aos interesados.</p>
    <p>A Coruña, 27 de marzo de 2015</p>
    <footer><p>P.D. (Artigo 2.2.e) da Resolución do 16.1.2012, DOG do 13 de febreiro)<br>Carlos Amoedo Souto<br>Secretario xeral da Universidade da Coruña</p></footer>

