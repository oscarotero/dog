---
date: '2022-10-11'
id: G0597-061022-0001
page: 54137
number: 194
agency: Consellería de Facenda e Administración Pública
section: III. Outras disposicións.
title: >-
  RESOLUCIÓN do 5 de outubro de 2022 pola que se publica o Acordo do Consello da
  Xunta de Galicia do 29 de setembro de 2022 polo que se aproba a creación dunha
  unidade administrativa temporal para a xestión de fondos de recuperación e
  resiliencia (FRR) e doutros fondos europeos na Axencia Galega de Industria
  Forestal.
range: Resolución
url: >-
  https://www.xunta.gal/dog/Publicados/2022/20221011/AnuncioG0597-061022-0001_gl.html
---
<p>A Comisión Europea, o Parlamento Europeo e os/as dirixentes da UE acordaron un Plan de recuperación e resiliencia (FRR) para axudar a reparar os danos económicos e sociais causados pola pandemia do coronavirus, destinado a investimentos públicos e reformas para fortalecer as economías dos países da Unión Europea (UE).</p>
    <p>A Lei 9/2021, do 25 de febreiro, de simplificación administrativa e de apoio á reactivación económica de Galicia (DOG número 39, do 26 de xaneiro), dispón que, por razóns de eficacia e eficiencia, poderán constituirse unidades administrativas de carácter provisional mediante a modificación da correspondente relación de postos de traballo, para a xestión e execución dos proxectos financiados con fondos dos instrumentos europeos de recuperación ou outros fondos europeos.</p>
    <p>Por Acordo do Consello da Xunta de Galicia do 8 de abril de 2021 aprobáronse as actuacións en materia de persoal para a xestión dos fondos de recuperación e resiliencia (FRR) e doutros fondos europeos (DOG núm. 127, do 6 de xullo). O punto 2.3.1 deste acordo recolle a creación de unidades administrativas <em>ex novo</em> como unidades específicas de carácter provisional para a xestión dos fondos europeos.</p>
    <p>Deste xeito créase unha unidade administrativa <em>ex novo</em> temporal para a xestión de fondos de recuperación e resiliencia (FRR) e outros fondos europeos na Axencia Galega de Industria Forestal, coa finalidade de levar a cabo as actuacións en materia de persoal conforme o Acordo do Consello da Xunta de Galicia do 8 de abril de 2021. </p>
    <p>Consultáronse as organizacións sindicais presentes na mesa de negociación e na Comisión de Persoal.</p>
    <p>En consecuencia, por proposta da Axencia Galega de Industria Forestal e unha vez consultadas as organizacións sindicais presentes na mesa de negociación e na Comisión de Persoal, o Consello da Xunta de Galicia, na súa reunión do 29 de setembro de 2022, adoptou o seguinte acordo:</p>
    <p>Primeiro. Aprobar a creación dunha unidade administrativa temporal para a xestión de fondos de recuperación e resiliencia (FRR) e doutros fondos europeos na Axencia Galega de Industria Forestal, nos termos que se sinalan no anexo a este acordo.</p>
    <p>Segundo. Ordenar a súa publicación no <em>Diario Oficial de Galicia</em> para os efectos da entrada en vigor a partir do día seguinte ao da súa publicación.</p>
    <p>Visto o acordo adoptado polo Consello da Xunta de Galicia na súa reunión do 29 de setembro de 2022, relativo á aprobación da modificación da relación de postos de traballo da Axencia Galega de Industria Forestal, coa finalidade de cumprir o devandito acordo, de conformidade coa Orde da Consellería de Facenda do 8 de xaneiro de 2020, sobre delegación de competencias na Dirección Xeral da Función Pública (DOG núm. 16, do 24 de xaneiro), dispoño que se publique no <em>Diario Oficial de Galicia</em> como anexo a esta resolución.</p>
    <p>Santiago de Compostela, 5 de outubro de 2022</p>
    <footer><p>O conselleiro de Facenda e Administración Pública<br>P.D. (Orde do 8.1.2020)<br>José María Barreiro Díaz<br>Director xeral da Función Pública</p></footer>

