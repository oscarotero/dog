---
date: '1997-07-21'
id: 8F36
page: 7
number: 139
agency: CONSELLERÍA DE INDUSTRIA E COMERCIO
section: I. DISPOSICIÓNS XERAIS
title: >-
  Decreto 187/1997, do 3 de xullo, polo que se modifica o Decreto 209/1990, do
  15 de marzo, polo que se establece a estructura orgánica da Consellería de
  Industria e Comercio.
range: Decreto
url: 'https://www.xunta.gal/dog/Publicados/1997/19970721/Anuncio8F36_gl.html'
---
<p>Os cambios operados no ámbito do comercio fan que sexa preciso reforza-las actuacións en tódolos campos, e moi especialmente na cooperación institucional con organismos estatais e outros entes públicos ligados ó desenvolvemento dos investimentos dentro e fóra de Galicia. Todo isto require unha dedicación específica baseada en actividades de información, formación e cooperación dirixidos a incrementa-la competitividade do comercio galego en tódolos mercados, polo que cómpre dota-la Dirección Xeral de Comercio e Consumo dun servicio que asuma todas estas funcións.</p>
<p>Na súa virtude e por proposta do conselleiro de Industria e Comercio, con informe favorable da Consellería da Presidencia e Administración Pública e da de Economía e Facenda e logo de deliberación do Consello da Xunta de Galicia na súa reunión do día tres de xullo de mil novecentos noventa e sete,</p>
<p>DISPOÑO:</p>
<p>Artigo único.-O punto 1 do apartado tres do artigo 6º do Decreto 209/1990, do 15 de marzo, polo que se establece a estructura orgánica da Consellería de Industria e Comercio, queda redactado como segue:</p>
<p>1. Subdirección Xeral de Comercio.</p>
<p>Correspóndelle a esta subdirección dirixir e coordinar tódalas actividades tendentes á preparación de proxectos normativos en materia de comercio. Programación e coordinación da xestión e trámite de axuda ó financiamento de medios ás asociacións comerciais e cámaras de comercio. Programación e coordinación da xestión e trámite das axudas á implantación e reforma dos centros comerciais. Programación e coordinación da xestión e trámite das axudas á promoción comercial e certames feirais. Programación e coordinación da xestión e trámite das axudas á formación do sector comercio. Programación e coordinación da xestión e trámite de axudas á implantación e adecuación de equipamentos comerciais. Preparación das resolucións dos recursos que se presenten na dirección xeral en materia de comercio.</p>
<p>Contará coas seguintes unidades:</p>
<p>1.1. Servicio de Promoción e Ordenación Interna.</p>
<p>1.2. Servicio de Promoción Externa.</p>
<p>1.3. Servicio de Cooperación Institucional, Formación e Documentación.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, tres de xullo de mil novecentos noventa e sete.</p>
<p>Dositeo Rodríguez Rodríguez</p>
<p>Presidente en funcións</p>
<p>Antonio Couceiro Méndez</p>
<p>Conselleiro de Industria e Comercio</p>
<p>5646</p>

