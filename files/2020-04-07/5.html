---
date: '2020-04-07'
id: C3K1-060420-0002
page: 17960
number: 68
agency: Consellería de Sanidade
section: III. Outras disposicións.
title: >-
  ACORDO do 3 de abril de 2020 polo que se establece a notificación obrigatoria
  dos casos e falecementos relacionados co COVID-19 por parte dos centros,
  servizos e establecementos sanitarios e sociosanitarios da Comunidade Autónoma
  de Galicia.
range: Acordo
url: >-
  https://www.xunta.gal/dog/Publicados/2020/20200407/AnuncioC3K1-060420-0002_gl.html
---
<p>Por acordo do Consello da Xunta de Galicia, do 13 de marzo de 2020, declarouse a emerxencia sanitaria na Comunidade Autónoma de Galicia, como consecuencia da evolución da epidemia do coronavirus COVID-19 (DOG núm. 51, do 15 de marzo).</p>
    <p>Na situación actual de difusión do virus SARS-CoV-2, responsable do COVID-19, é necesario dispor de información fidedigna e o máis inmediata posible para ir adaptando, en función dela, as medidas de control.</p>
    <p>O artigo 34.12 da Lei 8/2008, do 10 de xullo, de saúde de Galicia, recolle entre as intervencións públicas que poderán exercer as autoridades sanitarias competentes sobre as actividades públicas e privadas que, directa ou indirectamente, poidan ter consecuencias para a saúde a posibilidade de adoptar as medidas preventivas que se consideren pertinentes en caso de que exista un risco inminente e extraordinario para a saúde. </p>
    <p>Para tal efecto, a Administración sanitaria poderá proceder á incautación ou inmobilización de produtos, á suspensión do exercicio de actividades, ao peche de empresas ou das súas instalacións, á intervención de medios materiais e persoais e cantas outras medidas se consideren sanitariamente xustificadas. </p>
    <p>A duración das medidas a que se refire este punto fixaranse para cada caso, sen prexuízo das prórrogas sucesivas acordadas por resolucións motivadas, e non poderán exceder o que exixa a situación de risco extraordinario que as xustifica.</p>
    <p>O artigo 52 da mesma Lei 8/2008 refírese á atención a urxencias e emerxencias, establecendo que todo o Sistema público de saúde de Galicia prestará a atención continuada e das urxencias a través dos seus dispositivos asistenciais.</p>
    <p>O mesmo precepto indica que, ante situacións de crise, alerta ou alarma de saúde pública, o Sistema público de saúde de Galicia responderá con mecanismos e accións precisas que garantan a protección da saúde da poboación.</p>
    <p>A Orde do 11 de decembro de 2013, pola que se regula o sistema básico da Rede galega de vixilancia en saúde pública, establece no seu artigo 2 a obriga de facilitar os datos e colaborar cos sistemas públicos en materia de «investigacións epidemiolóxicas de abrochos ou situacións de especial risco para a saúde da poboación».</p>
    <p>Igualmente, determina que a declaración individualizada urxente se fará de inmediato, polo medio que estableza a autoridade sanitaria.</p>
    <p>Nos centros, servizos e establecementos do Sistema público de saúde, a declaración rutineira farase a través dun aplicativo informático corporativo e de conformidade coas instrucións que para tal efecto facilite o órgano con competencias en materia de saúde pública.</p>
    <p>No resto dos centros, servizos e establecementos a declaración farase a través das xefaturas territoriais da forma acordada coa Consellería de Sanidade, respectando os principios de confidencialidade, rapidez e utilidade.</p>
    <p>Unha das ferramentas esenciais na loita contra a pandemia é a de dispor de información real e inmediata tanto da propagación da enfermidade coma das súas consecuencias nos distintos extractos de poboación, co obxecto de poder anticiparse e adoptar as medidas que garantan a resposta máis eficaz e adecuada para a protección da saúde e seguridade das persoas.</p>
    <p>Para tal efecto, cómpre establecer os mecanismos de intercambio de información necesarios para dispor en todo momento da información puntual sobre o avance do virus e as súas consecuencias e, para tal efecto,</p>
    <h2>ACORDO:</h2>
    <p>Primeiro</p>
    <p>A partir da data do presente acordo e mentres se manteñan o estado de alarma e a emerxencia sanitaria, todos os centros, servizos e establecementos sanitarios e sociosanitarios, públicos ou privados, da Comunidade Autónoma de Galicia estarán obrigados a declarar, con carácter urxente, os casos e falecementos relacionados co COVID-19.</p>
    <p>Segundo</p>
    <p>Para os efectos do indicado anteriormente, consideraranse de declaración obrigatoria e urxente:</p>
    <p>a) Todos os casos de COVID-19 e infeccións respiratorias agudas, así como os casos confirmados de COVID-19 tanto nas persoas usuarias coma no persoal dos centros, servizos e establecementos sanitarios da Comunidade Autónoma de Galicia.</p>
    <p>b) Todos os falecementos que poidan estar relacionados co COVID-19, con independencia da súa causa inmediata.</p>
    <p>Terceiro</p>
    <p>Nos centros, servizos e establecementos sanitarios públicos, a declaración rutineira farase a través dun aplicativo informático corporativo e de conformidade coas instrucións que para tal efecto facilite o órgano con competencias en materia de saúde pública. </p>
    <p>No resto dos centros, servizos e establecementos sanitarios e sociosanitarios, a declaración farase a través das xefaturas territoriais da forma acordada pola Consellería de Sanidade (Dirección Xeral de Saúde Pública), respectando os principios de confidencialidade, rapidez e utilidade.</p>
    <p>En relación coa notificación de casos, os datos deberán comunicarse diariamente e estar á disposición da Dirección Xeral de Saúde Pública entre as 15.00 e as 18.00 horas.</p>
    <p>No caso dos falecementos, estes deberanse notificar no prazo máximo de dúas horas a partir do momento en que se produzan.</p>
    <p>Na notificación incluiranse as variables que a seguir se indican, sen prexuízo das instrucións que no sucesivo poida emitir a Dirección Xeral de Saúde Pública para asegurar o cumprimento das obrigas de comunicación coas autoridades estatais:</p>
    <p>a) Respecto de persoas usuarias: nome e apelidos, DNI, data de inicio de síntomas, existencia ou non de mostra, data de recollida da mostra, se foi ingreso hospitalario, se está en domicilio ou é usuario de residencia sociosanitaria e nome desta. En caso de falecemento, engadiranse o lugar, a causa e a data de falecemento.</p>
    <p>b) Respecto do persoal: nome e apelidos, DNI, posto de traballo, data de inicio de síntomas, existencia ou non de mostra, data de recollida da mostra, hospitalización, falecemento por COVID-19 e data deste.</p>
    <p>A notificación será acumulada, é dicir, manteranse e actualizaranse os casos xa notificados previamente.</p>
    <p>Cuarto</p>
    <p>Será responsabilidade da persoa titular da dirección ou xerencia do centro, servizo ou establecemento sanitario ou sociosanitario, público ou privado, asegurar que todos os facultativos médicos obrigados a declarar o fagan en tempo e forma, facilitando os medios para que poidan cumprir coas indicacións da autoridade sanitaria.</p>
    <p>Santiago de Compostela, 3 de abril de 2020</p>
    <footer><p>Jesús Vázquez Almuíña<br>Conselleiro de Sanidade</p></footer>

