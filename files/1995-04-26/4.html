---
date: '1995-04-26'
id: D2CA
page: 3072
number: 80
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 20 marzo de 1995 pola que se establecen axudas para a realización de
  actividades de alfabetización e formación de adultos na Comunidade Autónoma de
  Galicia durante o ano 1995.
range: Orde
url: 'https://www.xunta.gal/dog/Publicados/1995/19950426/AnuncioD2CA_gl.html'
---
<p>0 Estatuto de autonomía de Galicia establece, no seu artigo 31, a súa competencia plena para o regulamento, e administración do ensino en toda a súa extensión, niveis e grados, modalidades e especialidades, no ámbito das súas competencias e sen prexuízo do disposto no artigo 27 da Constitución e nas leis orgánicas que o desenvolven.</p>
<p>A Lei orgánica 1/1990, do 3 de outubro, de ordenación xeral do sistema educativo, establece no seu artigo 51.1º que o sistema educativo garantirá que as persoas adultas poidan adquirir, actualizar, completar ou amplia-los seus coñecementos e aptitudes para o desenvolvemento persoal e profesional. Así mesmo, no seu artigo 63.1º establece que os poderes públicos desenvolverán accións de carácter compensatorio en relación coas persoas, grupos e ámbitos territoriais que se encontren en situacións desfavorables.</p>
<p>A Lei 9/1992, do 24 de xullo, de educación e promoción de adultos, establece no seu artigo 5, entre outras, as seguintes actuacións previas e programas de acción:</p>
<p>-Promove-la colaboración das institucións culturais, profesionais, sindicais, empresariais e universitarias, e</p>
<p>-O fomento e execución de convenios de colaboración con todas aquelas institucións, entidades e empresas públicas ou privadas que leven a cabo actividades paralelas ou estén dispostas a emprendelas.</p>
<p>Co fin de potenciar cantas accións sexan conducentes a un mellor desenvolvemento persoal e profesional das persoas adultas e moi especialmente das máis desfavorecidas e á vista dos resultados das convocatorias anteriores, procede continuar co apoio a este tipo de proxectos cada vez máis consolidados así como iniciar novos proxectos que proporcionen ós alumnos unha formación básica e profesional que lles permita incorporarse á vida activa ou prosegui-los seus estudios.</p>
<p>Estes proxectos tendentes a alcanzar unha cualificación acorde coas necesidades tecnolóxicas e a evolución do mercado de traballo encádranse dentro da acción F.1.-Formación Profesional Educación do obxectivo 1.7 do Marco de Apoio Comunitario para o período 1994-1999, estando cofinanciados co Fondo Social Europeo.</p>
<p>Entre as accións a desenvolver considérase de forma específica a oferta de novos programas específicos de garantía social, para as cidadanas e cidadáns que, tendo entre 16-20 anos non alcanzaron os obxectivos da educación obrigatoria. De forma especial promocionaranse as accións orientadas a supera-las probas de Ensinanzas non escolarizadas de formación profesional de primeiro grao, conducente á obtención do título de técnico auxiliar que ademáis de proporcionar unha cualificación profesional, habilita para proseguir estudios regrados de BUP ou FP de 2º grao, co que se facilita a promoción cultural e académica dos que abandonaran os seus estudios básicos sen titulación.</p>
<p>Por todo isto, esta consellería</p>
<p>DISPÓN:</p>
<p>Primeiro.-Establécense axudas para o desenvolvemento de actividades que teñen como obxectivo alfabetizar ou eleva-lo nivel de formación básica ou cualificación profesional da poboación adulta e que se realicen durante o ano 1995.</p>
<p>Segundo.-A esta convocatoria poderán concorre-las corporacións locais e as institucións privadas sen ánimo de lucro legalmente constituídas da Comunidade Autónoma de Galicia. Quedan excluídos os centros docentes que proxecten desenvolver actividades que teñan como obxectivo prioritario a alfabetización ou outras actividades relacionadas coa educación de adultos.</p>
<p>Terceiro.-O importe total das axudas económicas efectuarase con cargo ós conceptos orzamentarios 07.04.322H.480.00 e 07.04.322H.460.00 da Dirección Xeral de Ensinanzas Profesionais e Formación de Adultos, ata un total de 150.000.000 de ptas, correspondente ós orzamentos xerais da Comunidade Autónoma para o ano 1995.</p>
<p>Cuarto.-As solicitudes serán presentadas polo titular ou representante legal da entidade solicitante, por duplicado, no Rexistro Xeral da Consellería de</p>
<p>Educación e Ordenación Universitaria, edificio administrativo de San Caetano, s/n, ou nos lugares que determina o artigo 38.4º da Lei de réxime xurídico das administracións públicas e de procedemento administrativo común, no prazo de 15 días hábiles a partir da publicación da presente orde.</p>
<p>Quinto.-As solicitudes axustaranse ó modelo establecido no anexo I e irán acompañadas dun proxecto e orzamento de actividades, tamén por duplicado, conforme o anexo II. Así mesmo, xuntaranlle á documentación sinalada unha certificación bancaria da conta corrente a nome do titular ou representante legal da entidade solicitante na que desexe que se lle ingrese o importe da subvención, se é o caso.</p>
<p>Sexto.-A Dirección Xeral de Ensinanzas Profesionais e Formación de Adultos poderá requinir do solicitante cantos documentos e aclaracións considere necesarios para complementa-lo expediente, e tamén poderá dispor que se leven a cabo as comprobacións oportunas dos datos aportados polos peticionarios.</p>
<p>Calquera alteración que se produza nos datos contidos na documentación que acompaña a solicitude será comunicada polo solicitante á dita dirección xeral.</p>
<p>Sétimo.-Baixo a presidencia do director xeral de Ensinanzas Profesionais e Formación de Adultos constituirase unha comisión de selección encargada de valora-las solicitudes presentadas.</p>
<p>A dita comisión estará integrada por:</p>
<p>-O subdirector xeral de Ensinanzas Profesionais e Formación de Adultos.</p>
<p>-Catro inspectores correspondentes ós servicios provinciais de Inspección.</p>
<p>-O xefe do Servicio de Formación de Adultos e Xestión Económica.</p>
<p>-Un funcionario da Dirección Xeral de Ensinanzas Profesionais, que actuará como secretario con voz e sen voto.</p>
<p>Os membros da comisión poderán percibir axudas de custos por asistencias e axudas para gastos e locomoción por concorreren ás sesións conforme o Decreto 299/1990, de 24 de maio (DOG do 1 de xuño).</p>
<p>Oitavo.-A comisión de selección elaborará a proposta de adxudicación das subvencións e a elevará ó conselleiro de Educación e Ordenación Universitaria, quen resolverá o que proceda.</p>
<p>A selección e contía das axudas estableceranse de acordo cas seguintes prioridades:</p>
<p>a) Actividades que teñan como obxectivo prioritario a alfabetización.</p>
<p>b) Formación de base conducente á obtención de certificados ou títulos de graduado escolar ou de técnico auxiliar de formación profesional que permitan o acceso á educación secundaria para persoas adultas.</p>
<p>c) Programas de garantía social para xóvenes menores de 21 anos que polo menos cumpran dezaseis no ano natural en que inician o programa e non teñan alcan</p>
<p>zado os obxectivos da educación secundaria obrigatoria nin posúan titulación ningunha de formación profesional.</p>
<p>Algunhas destas actividades poderanse realizar en cooperación con centros de educación permanente de adultos ou centros públicos que impartan ensinanzas regradas de formación profesional. Nestes supostos o material inventariable empregado na aplicación das actividades programadas cederase ós ditos centros.</p>
<p>En todo caso daráselle prioridade ós proxectos que se realicen en concellos que non conten con centros de educación de adultos ou de formación profesional regrada e non se desenvolvan actividades de oferta pública, para educación de adultos.</p>
<p>Sen prexuízo do anterior, terase en conta, ademais dos obxectivos dos proxectos e os orzamentos dispoñibles, a rendibilidade das accións.</p>
<p>A dotación orzamentaria para este concepto distribuirase en partes iguais entre as accións a), b) e c). En caso de non cubrirse o orzamento dalgunha delas acumularase ás restantes accións en proporción ó interese das solicitudes presentadas nas outras opcións.</p>
<p>Noveno.-As axudas concedidas en cada caso irán destinadas a sufraga-los gastos de persoal e de funcionamento xerados polo proxecto e serán aboadas, de conformidade co que dispón o artigo 35, 2º A) da Lei 6/1994, do 29 de decembro, de orzamentos xerais da Comunidade Autónoma de Galicia para 1995 (DOG do 30 de decembro) da seguinte forma:</p>
<p>1º.-Concederase o 10% da contía subvencionada no momento da Resolución desta Orde, previa aceptación da subvención e certificación por parte da entidade de ter comezado a/as actividade/s.</p>
<p>2º.-Libraranse, en concepto de pagos parciais, as cantidades que xustifiquen as entidades no prazo sinalado, sen exceder, en ningún caso, o 70% da cantidade total da subvención.</p>
<p>3º.-A cantidade restante librarase unha vez finalizada a actividade no momento da súa completa xustificación por parte do beneficiario e entrega da memoria dela, xuntando certificación de percibir ou non outras axudas e subvencións para a finalidade subvencionada para o efecto do disposto no artigo 78.3º da Lei 11/1992, do 7 de outubro, de réxime financeiro e orzamentario.</p>
<p>Décimo.-As entidades que obteñan axudas no marco da presente convocatoria comprométense a:</p>
<p>-A gratuidade das actividades.</p>
<p>-A xestión directa do proxecto subvencionado.</p>
<p>-Facilitar canta información demande a Dirección Xeral de Ensinanzas Profesionais e Formación de Adultos.</p>
<p>-A cesión de cantos documentos e materiais se deriven do proxecto para a súa publicación.</p>
<p>-A certificación dos gastos dos fondos recibidos no prazo que se determine.</p>
<p>-Comunica-lo número real de participantes e os axustes realizados.</p>
<p>-Xuntar copia dos contratos, se é o caso, do persoal laboral contratado.</p>
<p>-En xeral, ó cumprimento do que se establece a presente orde e a normativa laboral que lle sexa de aplicación.</p>
<p>Undécimo.-Como remate de todo o proceso, as entidades subvencionadas quedan obrigadas a presentar, no transcurso dos 15 días posteriores á finalización da execución do proxecto, unha memoria detallada do seu desenvolvemento, que poderá servir como documento de difusión e debate. En todo caso a memoria e xustificación deberanse presentar antes do 15 de novembro de 1995.</p>
<p>Duodécimo.-A Dirección Xeral de Ensinanzas Profesionais e Formación de Adultos, a través do Servicio Provincial de Inspección, realizará o seguimento dos proxectos subvencionados.</p>
<p>Décimo terceiro.-A subvención poderá ser revocada, despois da audiencia ós interesados, sempre que dos informes de seguimento se deduza que as actividades non se axustan ó proxecto presentado. Esta circunstancia suporá a devolución das cantidades percibidas en virtude desta convocatoria e exerceranse, se é o caso, as accións legais pertinentes para esixi-lo reintegro correspondente.</p>
<p>Décimo cuarto.-Facúltase expresamente a Dirección Xeral de Ensinanzas Profesionais e Formación de Adultos para dicta-las resolucións necesarias para o desenvolvemento desta orde.</p>
<p>Santiago de Compóstela, 20 de marzo de 1995</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>ANEXO II</p>
<p>MODELO DO PROXECTO</p>
<p>1.-Datos de identificación.</p>
<p>-Nome da entidade solicitante.</p>
<p>-Dirección</p>
<p>-Sede do centro ou local no que se desenvolverá a actividade.</p>
<p>2.-Actividade desenvolta o ano anterior:</p>
<p>-Tipo de actividade.</p>
<p>-Nº de grupos.</p>
<p>-Nº de alumnos iniciais.</p>
<p>-Ratio alumno/profesor.</p>
<p>-Nº de alumnos que abandonaron a actividade.</p>
<p>-Nº de alumnos propostos para probas.</p>
<p>-Nº de alumnos que aprobaron.</p>
<p>3.-Poboación á que vai dirixido, con matización, a ser posible, da situación socioeconómica e educativa.</p>
<p>4.-Deseño do proxecto:</p>
<p>a) Tipo de proxecto: alfabetización, educación básica adultos, ... etc.</p>
<p>b) Modalidade de actuación:</p>
<p>-Indiviualizada da entidade solicitante.</p>
<p>-En cooperación con centros de educación permanente de adultos, se é o caso.</p>
<p>c) Breve descrición do proxecto que se vai desenvolver con referencia dos propositos, actividades, etc.</p>
<p>d) Temporalización (data de inicio e data de finalización das actividades).</p>
<p>5.-Recursos necesarios para o desenvolvemento do proxecto:</p>
<p>a) De persoal (Nº profesores ...)</p>
<p>b) De funcionamento (infraestructura ...)</p>
<p>c) Orzamento:</p>
<p>-De persoal</p>
<p>-De funcionamento</p>
<p>-Total</p>
<p>Repetiranse estes aspectos para cada unha das actividades.</p>
<p>6.-Recursos que aporta a entidade, se é o caso:</p>
<p>a) De persoal</p>
<p>b) De funcionamento.</p>
<p>c) Total</p>
<p>Repetiranse estes aspectos para cada unha das actividades.</p>
<p>7.-Subvención solicitada (diferencia entre o apartado 5.c) e 6.c) deste anexo)</p>

