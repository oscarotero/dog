---
date: '2023-08-07'
id: G0692-140723-0002
page: 47511
number: 149
agency: 'Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 7 de xullo de 2023, da Xefatura Territorial de Pontevedra, pola
  que se concede a autorización administrativa previa e de construción dunha
  instalación eléctrica no concello de Vigo (expediente IN407A 2022/449-4).
range: Resolución
url: >-
  https://www.xunta.gal/dog/Publicados/2023/20230807/AnuncioG0692-140723-0002_gl.html
---
<p>Expediente: IN407A 2022/449-4.</p>
    <p>Solicitante: UFD Distribución Electricidad, S.A.</p>
    <p>Denominación: LMTS TRO701, CTC Trinitario Otero.</p>
    <p>Concello: Vigo.</p>
    <p>Feitos:</p>
    <p>Primeiro. O 4 de novembro de 2022, a empresa UFD Distribución Electricidad, S.A. solicitou a autorización administrativa previa, a autorización administrativa de construción e a declaración de utilidade pública da instalación eléctrica denominada LMTS TRO701, CTC Trinitario Otero.</p>
    <p>Examinado o proxecto de execución, conclúese que ten como finalidade a instalación dun centro de transformación (CT) de 250 kVA e unha liña de media tensión subterránea (LMTS) de 38 metros de lonxitude no tramo TRO7012623. As obras están previstas no camiño de Trinitario Otero, Candeán, no municipio de Vigo (Pontevedra).</p>
    <p>Segundo. Esta xefatura territorial solicitou o preceptivo informe ás distintas administracións, organismos ou, de ser o caso, empresas de servizos de interese xeral afectadas, isto é, o Concello de Vigo e a Axencia Estatal de Seguridade Aérea (AESA). A empresa promotora manifestou a súa conformidade co condicionado emitido polo Concello de Vigo.</p>
    <p>AESA non emitiu o condicionado técnico entendéndose en consecuencia a súa conformidade coa autorización de construción da dita infraestrutura eléctrica, conforme o disposto no artigo 131 do Real decreto 1955/2000, do 1 de decembro; sen prexuízo da autorización que lle corresponda outorgar.</p>
    <p>Terceiro. Mediante o escrito do 30 de novembro de 2022, esta xefatura territorial notificou a solicitude da autorización administrativa previa, a autorización administrativa de construción e a declaración de utilidade pública da referida instalación eléctrica á única persoa que figura afectada pola declaración de utilidade pública na relación de bens e dereitos achegada pola empresa promotora.</p>
    <p>Cuarto. O proxecto someteuse ao trámite de información pública mediante a Resolución do 30 de novembro de 2022, publicada nos seguintes medios:</p>
    <p>DOG (Diario Oficial de Galicia): 2 de xaneiro de 2023.</p>
    <p>Xornal Faro de Vigo: 22 de decembro de 2022.</p>
    <p>Taboleiro de anuncios do Concello de Vigo durante o prazo regulamentario, segundo o certificado emitido polo propio Concello.</p>
    <p>Quinto. Durante o mencionado trámite recibíronse as alegacións de Ramón Otero Rodríguez que manifestou non ser o titular da única parcela afectada.</p>
    <p>Sexto. O 17 de febreiro de 2023, UFD Distribución Electricidad, S.A. presentou unha nova relación de bens e dereitos afectados en que corrixía a titularidade da parcela afectada.</p>
    <p>Sétimo. Mediante o escrito do 10 de marzo de 2023, esta xefatura territorial notificou a solicitude da autorización administrativa previa, a autorización administrativa de construción e a declaración de utilidade pública da referida instalación eléctrica ás novas persoas que figuran afectadas pola declaración de utilidade pública na relación de bens e dereitos actualizada achegada pola empresa promotora.</p>
    <p>Oitavo. O 17 de febreiro de 2023, UFD comunicou que acadou un acordo cos propietarios da parcela afectada con referencia catastral 7155961NG2775N0001JA, onde se situará o centro de transformación proxectado, e como consecuencia non é máis necesaria a declaración de utilidade pública. </p>
    <p>UFD tamén achegou a documentación acreditativa dos acordos asinados. </p>
    <p>Consideracións legais e técnicas:</p>
    <p>Primeira. A Xefatura Territorial de Pontevedra é competente para resolver este expediente con fundamento no Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación (DOG núm. 126, do 4 de xullo), e no Decreto 9/2017, do 12 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 22, do 1 de febreiro).</p>
    <p>Segunda. A lexislación de aplicación a este expediente é:</p>
    <p>– Lei 24/2013, do 26 de decembro, do sector eléctrico.</p>
    <p>– Lei 39/2015, do 1 de outubro, do procedemento administrativo común das administracións públicas.</p>
    <p>– Lei 40/2015, do 1 de outubro, de réxime xurídico do sector público.</p>
    <p>– Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>– Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>– Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09.</p>
    <p>– Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>– Lei 5/2017, do 19 de outubro, de fomento da implantación de iniciativas empresarias en Galicia (DOG núm. 203, do 25 de outubro).</p>
    <p>Terceira. As características técnicas da instalación son as que a seguir se describen:</p>
    <p>– Liña de media tensión subterránea (LMTS) a 15 kV, con condutor RHZ1, de 38 metros lonxitude, con orixe e final na LMTS existente TRO7012623, facendo entrada e saída no centro de transformación proxectado Trinitario Otero. </p>
    <p>– Centro de transformación a 250 kVA, con RT de 15 KV/400 V, compacto manobra exterior 2L1P telecontrolado con GPRS/FO en envolvente prefabricada de formigón con telexestión BT, situado na parcela con referencia catastral 7155961NG2775N0001JA. </p>
    <p>– A instalación está situada no camiño de Trinitario Otero, Candeán, no concello de Vigo (Pontevedra).</p>
    <p>Conforme o indicado,</p>
    <h2>Resolvo:</h2>
    <p>Primeiro. Outorgar á UFD Distribución Electricidad, S.A. as autorizacións administrativas previa e de construción da instalación de distribución de enerxía eléctrica denominada LMTS TRO701, CTC Trinitario Otero (expediente IN407A 2022/449-4), cuxas características se axustarán en todas as súas partes ás que figuran no proxecto de execución, ás condicións técnicas e de seguridade establecidas nos regulamentos de aplicación e ás condicións establecidas nos condicionados dos organismos que constan no expediente.</p>
    <p>Segundo. UFD Distribución Electricidad, S.A. asegurará o mantemento e a vixilancia correcta das instalacións durante a construción e logo da súa posta en servizo, co fin de garantir que en todo momento se manterán as condicións regulamentarias de seguridade. En todo momento se deberán cumprir as normas e directrices vixentes que resulten de aplicación, en particular, canto establece o Real decreto 223/2008, do 15 de febreiro, polo que se aproba o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09 e o Real decreto 337/2014, do 9 de maio, polo que se aproba o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>Terceiro. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da instalación autorizada.</p>
    <p>Contra esta resolución, que non é definitiva en vía administrativa, poderase interpoñer recurso de alzada ante a conselleira de Economía, Industria e Innovación da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Pontevedra, 7 de xullo de 2023</p>
    <footer><p>Beatriz López del Olmo<br>Xefa territorial de Pontevedra</p></footer>

