---
date: '2022-04-19'
id: G0596-280322-0001
page: 23886
number: 74
agency: 'Vicepresidencia segunda e Consellería de Economía, Empresa e Innovación'
section: VI. Anuncios. a) Administración autonómica.
title: >-
  RESOLUCIÓN do 25 de marzo de 2022, da Xefatura Territorial de Pontevedra, de
  autorización administrativa previa, declaración, en concreto, de utilidade
  pública e a necesidade da urxente ocupación que leva implícita e de
  autorización administrativa de construción dunha instalación eléctrica no
  concello de Pontevedra (expediente IN407A 2021/173-4).
range: Resolución
url: >-
  https://www.xunta.gal/dog/Publicados/2022/20220419/AnuncioG0596-280322-0001_gl.html
---
<p>Feitos:</p>
    <p>Primeiro. O 30 de xullo de 2021, a empresa UFD Distribución Electricidad, S.A. solicitou a autorización administrativa previa, a autorización administrativa de construción e a declaración de utilidade pública da instalación eléctrica denominada LMTA, CT Campo da Porta.</p>
    <p>Examinado o proxecto de execución, conclúese que ten como finalidade as seguintes actuacións no lugar do Campo da Porta, no concello de Pontevedra:</p>
    <p>1. Instalación dun novo centro de transformación compacto de 100 kVA.</p>
    <p>2. Substitución do apoio número 14 existente de tipo HV A-AL 15/360-CR1-CA por un novo apoio de celosía metálica.</p>
    <p>3. Retensado de 205 metros da liña eléctrica de media tensión aérea LOZ808B.</p>
    <p>4. Unha liña de media tensión subterránea de 647 metros de lonxitude.</p>
    <p>Segundo. Esta xefatura territorial solicitou o preceptivo informe ás distintas administracións, organismos ou, de ser o caso, empresas de servizos de interese xeral afectadas, isto é, o Concello de Pontevedra, a Axencia Estatal de Seguridade Aérea e o Servizo de Patrimonio Cultural de Pontevedra. A empresa promotora manifestou a súa conformidade co condicionado técnico emitido polo Concello de Pontevedra.</p>
    <p>Os demais organismos non emitiron condicionado técnico. En consecuencia, enténdese a súa conformidade coa autorización de construción da dita infraestrutura eléctrica, conforme o disposto no artigo 131 do Real decreto 1955/2000, do 1 de decembro, sen prexuízo da autorización que lle corresponda outorgar.</p>
    <p>Terceiro. Mediante escrito do 9 de novembro de 2021, esta xefatura territorial notificou a solicitude da autorización administrativa previa, a autorización administrativa de construción e a declaración de utilidade pública da referida instalación eléctrica ás persoas que figuran afectadas pola declaración de utilidade pública na relación de bens e dereitos achegada pola empresa promotora. </p>
    <p>Naqueles casos en que non foi posible efectuar a notificación ás persoas titulares das parcelas afectadas, o 24 de novembro de 2021 e o 27 de novembro de 2021 publicouse o correspondente anuncio no <em>Diario Oficial de Galicia</em> e no taboleiro edictal único do <em>Boletín Oficial del Estado</em>, respectivamente, co fin de realizar a notificación por comparecencia. Transcorrido o prazo establecido no dito anuncio, non compareceu ningunha persoa interesada.</p>
    <p>Cuarto. O proxecto someteuse ao trámite de información pública mediante resolución do 9 de novembro de 2021 publicada nos seguintes medios:</p>
    <p>DOG (<em>Diario Oficial de Galicia</em>): 1 de decembro de 2021.</p>
    <p>Xornal <em>Faro de Vigo</em>: 26 de xaneiro de 2022.</p>
    <p>Taboleiro de anuncios do Concello de Pontevedra do 2 de decembro de 2021 ao 19 de xaneiro de 2022, conforme certificado expedido polo propio concello.</p>
    <p>Durante o mencionado trámite non se recibiron alegacións.</p>
    <p>Consideracións legais e técnicas:</p>
    <p>Primeira. A Xefatura Territorial de Pontevedra é competente para resolver este expediente con fundamento no Decreto 230/2020, do 23 de decembro, da Vicepresidencia Segunda e Consellería de Economía, Empresa e Innovación, polo que se establece a estrutura orgánica da Vicepresidencia Segunda e Consellería de Economía, Empresa e Innovación (DOG nº 5, do 11 de xaneiro de 2021), e no Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG nº 22, do 1 de febreiro).</p>
    <p>Segunda. A lexislación de aplicación ao presente expediente é:</p>
    <p>– Lei 24/2013, do 26 de decembro, do sector eléctrico.</p>
    <p>– Lei 39/2015, do 1 de outubro, do procedemento administrativo común das administracións públicas.</p>
    <p>– Lei 40/2015, do 1 de outubro, de réxime xurídico do sector público.</p>
    <p>– Lei 3/2007, do 9 de abril, de prevención e defensa contra os incendios forestais de Galicia.</p>
    <p>– Lei do 16 de decembro de 1954, sobre expropiación forzosa.</p>
    <p>– Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>– Real decreto lei 23/2020, do 23 de xuño, polo que se aproban medidas en materia de enerxía e noutros ámbitos para a reactivación económica.</p>
    <p>– Real decreto 223/2008, do 15 de febreiro, polo que se aproba o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09.</p>
    <p>– Real decreto 337/2014, do 9 de maio, polo que se aproba o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>– Decreto do 26 de abril de 1957 polo que se aproba o Regulamento da Lei de expropiación forzosa.</p>
    <p>Terceira. As características técnicas da instalación son as que a seguir se describen:</p>
    <p>Substitución do apoio nº 14 existente de tipo HV A-AL 15/360-CR1-CA por un novo apoio de celosía metálica de tipo C 14/1000-H35-CA, con interruptor-seccionador TC.</p>
    <p>Liña de media tensión aérea (LMTA) a 20 kV con condutor tipo LA-80 de 205 metros de lonxitude (tramo de liña para retensar), con orixe no apoio nº 13 existente de tipo HV 15/630-CR1-CA da LMT LOZ808B e final no apoio nº 15 existente de tipo HV 15/630-CR1-CA da LMT LOZ808B.</p>
    <p>Liña de media tensión subterránea (LMTS) a 20 kV, con condutor RHZ1, de 647 metros de lonxitude, con orixe no paso aéreo-subterráneo no apoio proxectado no apoio nº 14 de tipo C-14/1000-H35-CA e final no centro de transformación Guizán.</p>
    <p>Centro de transformación compacto de manobra exterior con envolvente de formigón de 100 kVA de potencia, con relación de transformación 20.000/400 V, situado no lugar do Campo da Porta, Pontevedra.</p>
    <p>Conforme con todo o indicado,</p>
    <h2>RESOLVO:</h2>
    <p>Primeiro. Outorgarlle á empresa UFD Distribución Electricidad, S.A. as autorizacións administrativas previa e de construción da instalación de distribución de enerxía eléctrica denominada LMTS, CT Campo da Porta (expediente IN407A 2021/173-4), cuxas características se axustarán en todas as súas partes ás que figuran no proxecto de execución, ás condicións técnicas e de seguridade establecidas nos regulamentos de aplicación e ás condicións establecidas nos condicionados dos organismos que constan no expediente.</p>
    <p>Segundo. Declarar a utilidade pública, en concreto, da citada instalación eléctrica, o que leva implícito a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa.</p>
    <p>A empresa UFD Distribución Electricidad, S.A. asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade. En todo momento se deberán cumprir as normas e directrices vixentes que resulten de aplicación, en particular, canto establece o Real decreto 223/2008, do 15 de febreiro, polo que se aproba o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, e Real decreto 337/2014, do 9 de maio, polo que se aproba o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da instalación autorizada.</p>
    <p>Contra a presente resolución, que non é definitiva na vía administrativa, poderase interpor recurso de alzada ante o vicepresidente segundo e conselleiro de Economía, Empresa e Innovación da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpor calquera outro recurso que consideren pertinente.</p>
    <p>Pontevedra, 25 de marzo de 2022</p>
    <footer><p>Tomás Nogueiras Nieto<br>Xefe territorial de Pontevedra</p></footer>

