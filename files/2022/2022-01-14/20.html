---
date: '2022-01-14'
id: G0248-301221-0002
page: 1777
number: 9
agency: Axencia Tributaria de Galicia
section: III. Outras disposicións.
title: >-
  RESOLUCIÓN do 10 de xaneiro de 2022 pola que se modifican os anexos II a IX da
  Orde do 9 de decembro de 2020 pola que se aproban os diferentes modelos de
  autoliquidación do imposto sobre transmisións patrimoniais e actos xurídicos
  documentados na Comunidade Autónoma de Galicia e se regulan o procedemento e
  as condicións para o seu pagamento e presentación, así como determinadas
  obrigacións formais e de subministración de información tributaria.
range: Resolución
url: >-
  https://www.xunta.gal/dog/Publicados/2022/20220114/AnuncioG0248-301221-0002_gl.html
---
<p>A Orde do 9 de decembro de 2020 aproba os diferentes modelos de autoliquidación do imposto sobre transmisións patrimoniais e actos xurídicos documentados na Comunidade Autónoma de Galicia e regula o procedemento e as condicións para o seu pagamento e presentación, así como determinadas obrigacións formais e de subministración de información tributaria. </p>
    <p>Para adaptalos a diversos cambios normativos modificáronse anexos da devandita orde nas resolucións da Axencia Tributaria de Galicia do 25 de xaneiro, do 4 de marzo e do 14 de maio de 2021.</p>
    <p>A Lei de medidas fiscais e administrativas para o ano 2022 modifica, entre outros aspectos, o tipo impositivo aplicable á transmisión de bens inmobles, así como na constitución e cesión de dereitos reais que recaian sobre estes, excepto os dereitos reais de garantía, que pasa a ser do 9 %.</p>
    <p>Por outra banda, o Decreto 112/2021, do 22 de xullo, polo que se aproba o uso dos elementos básicos da identidade corporativa da Xunta de Galicia, aprobou a imaxe corporativa institucional do Goberno e do sector público autonómico de Galicia. </p>
    <p>No seu artigo 2 establece que a Administración xeral e o sector público autonómico de Galicia se axustarán ao previsto nesta norma no relativo: </p>
    <p>a) Á elaboración e emisión de documentos, modelos normalizados e material impreso. </p>
    <p>b) Ás informacións, publicacións, comunicacións ou calquera expresión en todo tipo de soportes, incluídos os medios electrónicos e/ou dixitais e audiovisuais, así como os carteis ou as sinalizacións que elaboren ou utilicen. </p>
    <p>O exposto fai necesario modificar e adaptar os anexos II a IX da Orde do 9 de decembro de 2020; para iso é competente a persoa titular da Dirección da Axencia Tributaria de Galicia con base na habilitación normativa prevista na disposición adicional sexta da devandita orde.</p>
    <p>En consecuencia,</p>
    <h2>RESOLVO:</h2>
    <p>Primeiro. Modificar os anexos II a IX da Orde do 9 de decembro de 2020 pola que se aproban os diferentes modelos de autoliquidación do imposto sobre transmisións patrimoniais e actos xurídicos documentados na Comunidade Autónoma de Galicia e se regulan o procedemento e as condicións para o seu pagamento e presentación, así como determinadas obrigacións formais e de subministración de información tributaria, que pasan a ser os seguintes:</p>

