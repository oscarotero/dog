---
date: '2022-01-14'
id: G0599-301221-0008
page: 1657
number: 9
agency: Consellería de Emprego e Igualdade
section: III. Outras disposicións.
title: >-
  RESOLUCIÓN do 28 de decembro de 2021, da Dirección Xeral de Relacións
  Laborais, pola que se dispón a inscrición no rexistro e a publicación do
  Acordo sobre o recoñecemento do complemento de produtividade investigadora ao
  profesorado axudante doutor da Universidade de Santiago de Compostela.
range: Resolución
url: >-
  https://www.xunta.gal/dog/Publicados/2022/20220114/AnuncioG0599-301221-0008_gl.html
---
<p>Visto o texto do Acordo sobre o recoñecemento do complemento de produtividade investigadora ao profesorado axudante doutor da Universidade de Santiago de Compostela, que se subscribiu con data do 17 de novembro de 2021, entre a representación da USC e os representantes dos traballadores e traballadoras, pertencentes aos sindicatos UGT, CIG, CSIF e CC.OO., e de conformidade co disposto no artigo 90, números 2 e 3, do Real decreto lexislativo 2/2015, do 23 de outubro, polo que se aproba o texto refundido da Lei do Estatuto dos traballadores, e no Real decreto 713/2010, do 28 de maio, sobre rexistro e depósito de convenios e acordos colectivos de traballo,</p>
    <p>A Dirección Xeral de Relacións Laborais,</p>
    <h2>RESOLVE:</h2>
    <p>Primeiro. Ordenar o seu rexistro e depósito no Rexistro de Convenios e Acordos Colectivos de Traballo da Comunidade Autónoma de Galicia (Regcon), creado mediante Orde do 29 de outubro de 2010 (DOG nº 222, do 18 de novembro).</p>
    <p>Segundo. Dispoñer a súa publicación no <em>Diario Oficial de Galicia</em>.</p>
    <p>Santiago de Compostela, 28 de decembro de 2021</p>
    <footer><p>Elena Mancha Montero de Espinosa<br>Directora xeral de Relacións Laborais</p></footer>
    <h2>ANEXO</h2>
    <h2>Acordo sobre o recoñecemento do complemento de produtividade investigadora ao profesorado axudante doutor da Universidade de Santiago de Compostela</h2>
    <p>Preámbulo</p>
    <p>Mediante escrito presentado pola Confederación Intersindical Galega (CIG) o 25 de outubro de 2021 instouse a convocatoria da Comisión Paritaria do Convenio Colectivo para o Persoal Docente e Investigador Laboral das Universidades da Coruña, Santiago de Compostela e Vigo co fin de recoñecer o dereito do persoal docente e investigador das Universidades de Santiago de Compostela e Vigo, con independencia do seu vínculo laboral, á avaliación do seu labor docente e investigador nas mesmas condicións que as do resto do persoal docente e investigador.</p>
    <p>A Comisión Paritaria, reunida o día 12 de novembro, acordou que a negociación sobre a cuestión formulada no escrito se trasladase ás mesas de negociación existentes en cada unha das universidades, co compromiso por parte das universidades de Santiago de Compostela e de Vigo de iniciaren este proceso con carácter inmediato de xeito que os resultados do proceso de negociación puidesen aplicarse ás convocatorias para o recoñecemento do complemento de produtividade investigadora para o profesorado contratado correspondente a 2021.</p>
    <p>En cumprimento do acordado na Comisión Paritaria citada, o día 17 de novembro de 2021 reuniuse a Mesa de Negociación do Persoal Docente e Investigador da Universidade de Santiago de Compostela, que adoptou por unanimidade o seguinte</p>
    <h2>ACORDO:</h2>
    <p>Artigo 1. <em>Partes asinantes</em></p>
    <p>A Universidade de Santiago de Compostela e as organizacións sindicais con representación na Mesa de Negociación de Persoal Docente e Investigador da Universidade de Santiago de Compostela, dunha parte, como representación sindical, as seccións sindicais da Central Sindical Independiente y de Funcionarios (CSIF), da Confederación Intersindical Galega (CIG), de Comisións Obreiras (CC.OO.) e da Unión General de Traballadores (FeSP-UGT) da USC, e, doutra parte, en representación da Universidade, o vicerreitor de Profesorado e o xerente.</p>
    <p>Artigo 2. <em>Natureza xurídica</em></p>
    <p>1. O presente acordo ten eficacia limitada e foi negociado de conformidade co capítulo IV do Real decreto lexislativo 5/2015, do 30 de outubro, polo que se aproba o texto refundido da Lei do Estatuto básico do empregado público, co título III do Real decreto lexislativo 2/2015, do 23 de outubro, polo que se aproba o texto refundido da Lei do Estatuto dos traballadores e cos Estatutos da Universidade de Santiago de Compostela.</p>
    <p>2. A materia obxecto deste acordo é o recoñecemento do dereito á avaliación do labor investigador para a percepción do complemento de produtividade investigadora ao profesorado axudante doutor contratado pola Universidade de Santiago de Compostela.</p>
    <p>Artigo 3. <em>Ámbito persoal e funcional</em></p>
    <p>Este acordo é de aplicación ao profesorado axudante doutor da Universidade de Santiago de Compostela, segundo o ámbito funcional definido na lexislación universitaria vixente.</p>
    <p>Artigo 4. <em>Ámbito temporal</em></p>
    <p>Este acordo terá eficacia indefinida ata que se subscriba un convenio, novo acordo ou pacto que o derrogue ou integre ou se, por disposicións legais ou regulamentarias, se establecen melloras económicas ou contractuais.</p>
    <p>Artigo 5. <em>Denuncia do acordo</em></p>
    <p>Sen prexuízo do carácter indefinido do acordo, calquera das partes asinantes pode exercer a posibilidade de denuncia mediante comunicación escrita ao resto dos asinantes e á autoridade laboral.</p>
    <p>Artigo 6. <em>Comisión paritaria</em></p>
    <p>1. Constituirase unha comisión paritaria das partes asinantes do acordo para o exame e resolución de cantas cuestións deriven da súa interpretación, vixilancia e aplicación.</p>
    <p>2. A comisión estará composta por 8 representantes designados polas organizacións sindicais asinantes de persoal docente e investigador, distribuídos en función dos resultados obtidos no último proceso electoral, e polos representantes que designe a Universidade de Santiago de Compostela. Na primeira sesión constitutiva designaranse as persoas que exercerán a Presidencia e a Secretaría. As partes poderán nomear asesores que asistirán con voz pero sen voto.</p>
    <p>3. Son competencias da comisión:</p>
    <p>a) A interpretación da totalidade do articulado do acordo.</p>
    <p>b) A vixilancia do cumprimento do acordo.</p>
    <p>c) A conciliación previa nos conflitos de carácter colectivo derivados da interpretación do acordo e aqueloutros que someta á súa consideración calquera das partes.</p>
    <p>d) A actualización do contido deste acordo para adaptalo ás modificacións que poidan derivar de cambios normativos.</p>
    <p>e) Calquera outro asunto que se lle encomende no articulado do acordo.</p>
    <p>4. Os acordos da comisión paritaria requirirán o voto afirmativo da maioría das partes integrantes e vinculan as partes no mesmos termos que este acordo, considéranse parte del e gozan da mesma eficacia obrigatoria. Os acordos serán remitidos á autoridade laboral para o seu rexistro e publicación oficial.</p>
    <p>5. A comisión reunirase cando así o solicite a maioría de calquera das partes, logo de comunicación escrita en que se indiquen os puntos que se van tratar.</p>
    <p>6. A comisión entenderase validamente constituída cando asistan a maioría dos representantes que a compoñen.</p>
    <p>Artigo 7. <em>Procedemento para o recoñecemento</em></p>
    <p>O profesorado axudante doutor concorrerá nas convocatorias que publique a Universidade de Santiago de Compostela para estes efectos desde o ano 2021 e en diante, e deben acreditar os requisitos que nelas se establezan e obter unha avaliación positiva por parte do órgano que se designe.</p>
    <p>Artigo 8. <em>Efectos económicos do recoñecemento</em></p>
    <p>O persoal incluído no ámbito deste acordo ao cal se lle recoñeza o complemento de produtividade investigadora percibirá a contía mensual que se fixe en cada anualidade para o profesorado de corpos docentes correspondente ao nivel 26.</p>
    <p>Disposición derradeira. <em>Entrada en vigor</em></p>
    <p>O presente acordo entrará en vigor no momento da súa publicación no <em>Diario Oficial de Galicia</em>.</p>
    <p>Santiago de Compostela, 23 de novembro de 2021</p>
    <table>
     <tbody>
      <tr>
       <td><footer><p>Ernesto González Seoane<br>Vicerreitor de Profesorado</p></footer></td>
       <td><footer><p>Javier Ferreira Fernández<br>Xerente</p></footer></td>
      </tr>
      <tr>
       <td><footer><p>Pilar Expósito Díaz<br>Representante de CSIF</p></footer></td>
       <td><footer><p>Xosé Carlos Macía Arce<br>Representante de CIG-Ensino</p></footer></td>
      </tr>
      <tr>
       <td><footer><p>José Antonio Rodríguez Añón<br>Representante de CC.OO.</p></footer></td>
       <td><footer><p>Benjamín Jesús Rey Sanjurjo<br>Representante de UGT</p></footer></td>
      </tr>
     </tbody>
    </table>

