---
date: '2022-08-12'
id: G0655-260722-0002
page: 43841
number: 154
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 26 de xullo de 2022 pola que se modifican as unidades e os postos de
  traballo docentes dos centros públicos dependentes desta consellería nos
  niveis de educación infantil, educación primaria e educación especial.
range: Orde
url: >-
  https://www.xunta.gal/dog/Publicados/2022/20220812/AnuncioG0655-260722-0002_gl.html
---
<p>Para adaptar a organización dos centros docentes ás necesidades efectivas da poboación escolar e ás exixencias duns cadros de persoal que incidan na atención á diversidade coa introdución de profesorado especialista e a mellora da súa oferta educativa, deben revisarse as unidades e os postos de traballo docentes dos centros públicos dependentes desta consellería nos niveis de educación infantil, educación primaria e educación especial.</p>
    <p>De conformidade co Decreto 119/2022, do 23 de xuño, que establece a estrutura orgánica da Consellería de Cultura, Educación, Formación Profesional e Universidades, e determina a competencia desta en materia de creación, supresión, transformación, clasificación, autorización e organización dos centros escolares, por proposta da Dirección Xeral de Centros e Recursos Humanos,</p>
    <h2>DISPOÑO:</h2>
    <p>Artigo 1. <em>Modificación de unidades e postos de traballo docentes de centros educativos</em></p>
    <p>Modificar as unidades e os postos de traballo docentes dos seguintes centros educativos:</p>
    <p>– Escolas de educación infantil (EEI), colexios de educación primaria (CEP), colexios de educación infantil e primaria (CEIP) e centros públicos integrados (CPI) que se relacionan no anexo I desta orde.</p>
    <p>– Centro de educación especial (CEE) que se detalla no anexo II.</p>
    <p>– Colexios rurais agrupados (CRA) relacionados no anexo III.</p>
    <p>Artigo 2 . <em>Integración de centros</em></p>
    <p>1. A EEI Nosa Señora do Carme, do Concello de Marín, código 36004538, intégrase no CEP de Sequelo-Marín do mesmo concello, código 36004496, do cal se modifica a denominación xenérica pola de CEIP.</p>
    <p>2. A EEI Vagalume, do Concello de Vilagarcía, código 36015071, intégrase no CEIP Arealonga do mesmo concello, código 36012419.</p>
    <p>Artigo 3. <em>Supresión de centros</em></p>
    <p>Suprimir os centros docentes que se relacionan no anexo IV .</p>
    <p>Artigo 4. <em>Situación do persoal docente</em></p>
    <p>1. Aos centros que, como consecuencia das modificacións que se sinalan no artigo 1, incrementen o número de postos de traballo aplicaráselles o establecido na Orde do 30 de marzo de 1992, pola que se regula a mobilidade das funcionarias e dos funcionarios pertencentes ao corpo de mestras e mestres nos propios centros por incremento de postos de traballo.</p>
    <p>Estes novos postos poderán ser solicitados polo profesorado con destino definitivo no centro que conte coa oportuna habilitación e accedese a este por concursos anteriores ao convocado no curso 1990/91, sempre que non acadase novo posto de traballo nel como consecuencia doutros procesos de adscrición ou de mobilidade no propio centro. Non obstante, poderaos solicitar o profesorado que, estando en posesión da correspondente habilitación, estea adscrito a postos de traballo que se vexan afectados por diminución nun número máximo igual á redución de postos.</p>
    <p>2. Así mesmo, aplicarase o Decreto 140/2006, do 31 de agosto, polo que se determinan os criterios de perda do destino definitivo polas funcionarias e funcionarios docentes que prestan servizos nos centros educativos que imparten ensinanzas distintas das universitarias e o cómputo da antigüidade no centro en función das causas de acceso a el.</p>
    <p>3. Os procesos de mobilidade, regulados na Orde do 30 de marzo de 1992, que se produzan como consecuencia desta orde desenvolveranse durante o mes de setembro de 2022 e terán efectos do primeiro día do mesmo mes.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 26 de xullo de 2022</p>
    <footer><p>Román Rodríguez González<br>Conselleiro de Cultura, Educación, Formación Profesional e Universidades</p></footer>

