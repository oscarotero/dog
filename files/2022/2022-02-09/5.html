---
date: '2022-02-09'
id: G0425-210122-0002
page: 9937
number: 27
agency: Consellería de Política Social
section: III. Outras disposicións.
title: >-
  EXTRACTO da Orde do 31 de decembro de 2021 pola que se establecen as bases
  reguladoras para a concesión de subvencións ás entidades locais da Comunidade
  Autónoma de Galicia para a prestación de servizos no marco da Rede galega de
  atención temperá, cofinanciadas parcialmente polo programa operativo FSE
  Galicia 2014-2020, e se convocan para o ano 2022 (código de procedemento
  BS700A).
range: Orde
url: >-
  https://www.xunta.gal/dog/Publicados/2022/20220209/AnuncioG0425-210122-0002_gl.html
---
<p>BDNS (Identif.): 609091.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.gob.es/bdnstrans/es/index).</p>
    <p>Primeiro. <em>Entidades beneficiarias</em></p>
    <p>Serán entidades beneficiarias segundo o tipo de xestión:</p>
    <p>a) Xestión individual: concellos cun censo mínimo de 10.000 habitantes, incluídos os que resulten dunha fusión municipal.</p>
    <p>b) Xestión compartida: agrupacións de concellos e/ou de mancomunidades de concellos, mancomunidades de concellos e consorcios locais constituídos exclusivamente por concellos.</p>
    <p>Quedan excluídas as deputacións provinciais.</p>
    <p>Segundo. <em>Obxecto</em></p>
    <p>O establecemento das bases para a concesión de subvencións destinadas a entidades locais, en réxime de concorrencia competitiva, para a prestación de servizos no marco da Rede galega de atención temperá ao abeiro do Decreto 183/2013, do 5 de decembro, polo que se crea a Rede galega de atención temperá, mediante xestión individual ou compartida, directa ou indirecta a través da concertación con terceiros da execución total ou parcial da actividade.</p>
    <p>As subvencións destinaranse á consecución das seguintes finalidades:</p>
    <p>a) Programa I, destinado á consolidación dos servizos actualmente subvencionados pola Xunta de Galicia a través da Orde do 11 de xaneiro de 2021 pola que se establecen as bases reguladoras para a concesión de subvencións ás entidades locais da Comunidade Autónoma de Galicia para a prestación de servizos de atención temperá no marco da Rede galega de atención temperá, cofinanciadas parcialmente polo programa operativo FSE Galicia 2014-2020, e se procede á súa convocatoria para o ano 2021 (publicada no <em>Diario Oficial de Galicia</em> número 16, do 26.1.2021).</p>
    <p>b) Programa II, destinado aos servizos existentes actualmente non subvencionados, así como á implantación de novas unidades.</p>
    <p>Terceiro. <em>Bases reguladoras</em></p>
    <p>Orde do 19 de xaneiro de 2022 pola que se establecen as bases reguladoras para a concesión de subvencións ás entidades locais da Comunidade Autónoma de Galicia para a prestación de servizos no marco da Rede galega de atención temperá, cofinanciadas parcialmente polo programa operativo FSE Galicia 2014-2020, e se convocan para o ano 2022 (código de procedemento BS700A).</p>
    <p>Cuarto. <em>Contía</em></p>
    <p>Destínase crédito por importe total de cinco millóns oitocentos sesenta e cinco mil novecentos oitenta e nove euros con cincuenta céntimos (5.865.989,50 €), dos que 1.615.437,50 € están cofinanciados con fondos FSE nun 80 %, programa operativo FSE Galicia 2014-2020, obxectivo específico 9.4.1, distribuído segundo o seguinte:</p>
    <p>a) Programa I: 4.934.606,50 €.</p>
    <p>b) Programa II: 931.383,00 €.</p>
    <p>A contía máxima de subvención por beneficiario será do 90 % do orzamento total da actuación. Virá determinada polo número total de horas de traballo totais do equipo que conforma a unidade e, en todo caso, cos seguintes importes máximos en función do tipo de xestión:</p>
    <p>a) Individual:10.030,00 € por mes subvencionable.</p>
    <p>b) Compartida: 13.373,00 € por mes subvencionable.</p>
    <p>O importe calcularase de acordo co sistema de custos simplificados en función do custo unitario por hora de traballo sinalado na orde, segundo os grupos profesionais.</p>
    <p>Quinto. <em>Prazo de presentación de solicitudes</em></p>
    <p>O prazo de presentación das solicitudes será dun mes contado a partir do día seguinte ao da publicación da orde no <em>Diario Oficial de Galicia</em>.</p>
    <p>Sexto. <em>Outros datos</em></p>
    <p>De conformidade co establecido na orde e nos termos establecidos nos artigos 7, 8, 9, 10 e 11:</p>
    <p>a) Para os efectos da concesión da subvención, o obxecto da prestación estará exclusivamente integrado polo conxunto de intervencións dirixidas á poboación infantil de 0 a 6 anos, á súa familia e á súa contorna, co obxectivo de dar resposta o antes posible ás necesidades transitorias ou permanentes que presentan os nenos e as nenas con trastornos no desenvolvemento ou en risco de padecelos, para facilitar o desenvolvemento da súa autonomía persoal e a inclusión social. A atención estenderase ata a data de finalización do curso escolar cando o cumprimento da idade de 6 anos sexa anterior a esta.</p>
    <p>b) O período máximo subvencionable abranguerá desde o 1 de novembro de 2021 ata o 31 de outubro de 2022 e os gastos imputables serán os directos de persoal e outros gastos directos e indirectos realizados naquel e que fosen efectivamente pagados na data límite de xustificación.</p>
    <p>c) O equipo de traballo deberá contar cun mínimo de 3 integrantes e ser interdisciplinar.</p>
    <p>d) Realizarase un primeiro pagamento do 50 % da contía da subvención concedida, en concepto de anticipo, unha vez notificada a resolución. O 50 % restante ou a parte que corresponda, tras a correspondente xustificación, que se realizará nos termos previstos no artigo 26 da orde e sen prexuízo da obriga establecida no artigo 11.d), a través da modalidade de custos simplificados e con data límite do 15 de novembro de 2022.</p>
    <p>Santiago de Compostela, 31 de decembro de 2021</p>
    <footer><p>Fabiola García Martínez<br>Conselleira de Política Social</p></footer>

