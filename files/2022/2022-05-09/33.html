---
date: '2022-05-09'
id: G0181-020522-0001
page: 27656
number: 89
agency: Axencia Galega de Infraestruturas
section: VI. Anuncios. a) Administración autonómica.
title: >-
  RESOLUCIÓN do 29 de abril de 2022, da Área de Deseño de Infraestruturas, pola
  que se fai pública a aprobación do expediente de información pública e
  definitivamente o proxecto de construción, da redefinición do itinerario
  peonil e ciclista na AC-552. Treito: Pastoriza-Vilarrodís. Puntos
  quilométricos 5+130-6+110, de clave AC/20/130.06.
range: Resolución
url: >-
  https://www.xunta.gal/dog/Publicados/2022/20220509/AnuncioG0181-020522-0001_gl.html
---
<p>O director da Axencia Galega de Infraestruturas, por delegación da conselleira de Infraestruturas e Mobilidade (Orde do 7 de setembro de 2017, <em>Diario Oficial de Galicia</em> do 20 de setembro), vistos os informes das administracións afectadas no trámite de información pública, ditou o 27 de abril de 2022 a seguinte resolución:</p>
    <p>«Resolución pola que se aproba o expediente de información pública e definitivamente o proxecto de construción Redefinición do itinerario peonil e ciclista na AC-552. Treito: Pastoriza-Vilarrodís. Puntos quilométricos (pp.qq.) 5+130-6+110, de clave AC/20/130.06.</p>
    <p>Antecedentes de feito:</p>
    <p>Primeiro. O artigo 6.2 da Lei 8/2013, do 28 de xuño, de estradas de Galicia, e o artigo 12.2 do Decreto 66/2016, do 26 de maio, polo que se aproba o Regulamento xeral de estradas de Galicia, determinan que os espazos destinados a sendas para peóns ou para a circulación de ciclistas teñan a consideración de elementos funcionais da estrada. Tendo en conta este precepto, a Xunta de Galicia elaborou a Estratexia en materia de mobilidade alternativa de Galicia, entre cuxos obxectivos está o fomento dos sistemas de transporte alternativos aos motorizados que permitan minimizar as repercusións sobre o ambiente e os seus impactos sociais e económicos.</p>
    <p>Segundo. Con data do 7 de marzo de 2016, a Axencia Galega de Infraestruturas aprobou, con base na Estratexia en materia de mobilidade alternativa de Galicia, o documento Fomento da mobilidade sustentable. Sendas peonís e/ou ciclistas na comarca da Coruña e concellos limítrofes, de clave AC/14/062.06, onde se propón, entre outros, a creación dun itinerario peonil e ciclista na estrada AC-552 que se recolle no proxecto construtivo que nos ocupa.</p>
    <p>Terceiro. As actuacións que se van executar realizaranse na marxe dereita da estrada AC-552 entre os pp.qq. 5+280 e 5+400. Trátase da redefinición dun treito de senda xa proxectada (AC/16/096.06) e que posibilitará a circulación a pé ao longo da estrada AC-552 que prevé a execución dun itinerario peonil continuo, o reforzo do firme da vía existente e actuacións de seguridade viaria.</p>
    <p>Cuarto. No <em>Diario Oficial de Galicia</em> núm. 31, do 21 de setembro de 2021, publicouse o Anuncio do 8 de setembro de 2021 polo que se somete ao trámite de información pública o proxecto de construción Redefinición do itinerario peonil e ciclista na AC-552. Treito: Pastoriza-Vilarrodís, pp.qq. 5+130-6+110, de clave AC/20/130.06, así como a relación individual de bens, dereitos e propietarios afectados polo referido proxecto.</p>
    <p>Quinto. As administracións afectadas emitiron os correspondentes informes e no trámite de información pública non se formularon alegacións.</p>
    <p>Fundamentos de dereito:</p>
    <p>Primeiro. A conselleira de Infraestruturas e Mobilidade é competente para resolver os expedientes de información pública en materia de estradas e informes das administracións afectadas, de acordo co Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade. Esta competencia atópase delegada na persoa titular da Dirección da Axencia Galega de Infraestruturas, segundo o artigo 8.1.b) da Orde do 7 de setembro de 2017 sobre delegación de competencias no secretario xeral técnico e noutros órganos e entidades públicas adscritos a esta consellería (DOG núm. 179, do 20 de setembro).</p>
    <p>Segundo. De acordo co establecido no artigo 21 da Lei 8/2013, do 28 de xuño, de estradas de Galicia, o mencionado proxecto de construción someteuse ao trámite de información pública, durante un período de trinta (30) días hábiles, contados a partir do seguinte ao da publicación deste anuncio no <em>Diario Oficial de Galicia</em>.</p>
    <p>O artigo 22.2 da citada Lei 8/2013, do 28 de xuño, establece que, no caso de estudos ou proxectos sometidos aos trámites de información pública e informe das administracións afectadas, unha vez emitido o informe sobre as alegacións presentadas, o órgano competente da Administración promotora da actuación debe adoptar a correspondente resolución, que pode ser de aprobación definitiva de todo o ámbito do estudo ou proxecto ou ben só dunha parte deste.</p>
    <p>No seu número 5, o mesmo artigo indica que a aprobación definitiva dos anteproxectos, proxectos de trazado ou proxectos de construción implicará a declaración de utilidade pública, a necesidade de ocupación dos bens e de adquisición dos dereitos necesarios para a execución das obras, dos depósitos dos materiais sobrantes, dos préstamos necesarios para executalas e para a reposición de servizos afectados, así como para o trazado de planta do proxecto e as modificacións desta que, de ser o caso, se puideren aprobar posteriormente, e a urxencia da ocupación, todo iso para os efectos de expropiación, ocupación temporal ou imposición ou modificación de servidumes.</p>
    <p>No punto 6 do mesmo artigo 22 indícase que “logo de aprobados definitivamente os anteproxectos, proxectos de trazado ou proxectos de construción, as limitacións á propiedade e á titularidade doutros dereitos establecidos nesta lei serán efectivas respecto dos terreos que afecte a actuación correspondente”.</p>
    <p>De acordo co que establece o artigo 23 da citada Lei 8/2013, do 28 de xuño, os estudos e proxectos sometidos aos trámites de información pública en materia de estradas e informe das administracións afectadas, unha vez aprobados definitivamente, teñen a consideración de proxectos sectoriais de incidencia supramunicipal, segundo o disposto na lexislación autonómica de ordenación do territorio, e as determinacións que neles se conteñen terán forza vinculante para as administracións públicas e para os particulares e prevalecerán sobre as determinacións do planeamento urbanístico vixente, sen prexuízo de que as entidades locais en que se asenten as infraestruturas obxecto do proxecto deberán adaptar o seu planeamento urbanístico ao contido no proxecto.</p>
    <p>Polo exposto, o Concello de Arteixo deberá adaptar o seu planeamento urbanístico na súa primeira modificación ou revisión ao contido no proxecto.</p>
    <p>Terceiro. Que, simultaneamente ao trámite sinalado no parágrafo anterior e para os efectos previstos no artigo 56.1 do Regulamento de expropiación forzosa, se someteu a información pública a relación individual de bens, dereitos e propietarios afectados pola realización da obra correspondente.</p>
    <p>De acordo con todo o exposto e tras os informes, alegacións e certificados presentados,</p>
    <h2>RESOLVO:</h2>
    <p>Primeiro. Aprobar o expediente de información pública Redefinición do itinerario peonil e ciclista na AC-552. Treito: Pastoriza-Vilarrodís, pp.qq. 5+130-6+110, de clave AC/20/130.06.</p>
    <p>Segundo. Aprobar o proxecto de construción Redefinición do itinerario peonil e ciclista na AC-552. Treito: Pastoriza-Vilarrodís, pp.qq. 5+130-6+110, de clave AC/20/130.06, sen modificacións respecto do trazado sometido a información pública.</p>
    <p>Terceiro. Consonte establece o artigo 23 da Lei 8/2013, do 28 de xuño, de estradas de Galicia, o Concello de Arteixo deberá adaptar o seu planeamento urbanístico ao contido no proxecto, na súa primeira modificación ou revisión.</p>
    <p>Contra esta resolución, que pon fin á vía administrativa, poderase interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses, contados desde o día seguinte ao da publicación desta resolución no <em>Diario Oficial de Galicia</em>, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa».</p>
    <p>O que se fai público para xeral coñecemento.</p>
    <p>Santiago de Compostela, 29 de abril de 2022</p>
    <footer><p>Carlos Lefler Gullón<br>Xefe da Área de Deseño de Infraestruturas</p></footer>

