---
date: '2022-08-31'
id: G0198-120822-0002
page: 46567
number: 165
agency: Axencia Galega de Innovación
section: III. Outras disposicións.
title: >-
  EXTRACTO da Resolución do 4 de agosto de 2022 pola que se aproban as bases
  reguladoras para a concesión, en réxime de concorrencia competitiva, das
  axudas destinadas ao apoio de entidades que superaron os limiares mínimos
  establecidos na Resolución do 7 de maio de 2021, da Presidencia do Centro para
  el Desarrollo Tecnológico Industrial, E.P.E. (CDTI), pola que se aproba a
  convocatoria para o ano 2021 do procedemento de concesión de axudas destinadas
  a novos proxectos empresariais de empresas innovadoras (programa Neotec), e se
  procede á súa convocatoria para o ano 2022 (código de procedemento IN870A).
range: Resolución
url: >-
  https://www.xunta.gal/dog/Publicados/2022/20220831/AnuncioG0198-120822-0002_gl.html
---
<p>BDNS (Identif.): 645165.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Beneficiarios</p>
    <p>1. Terán a consideración de beneficiarias as pequenas empresas innovadoras que, presentando unha solicitude de axuda á convocatoria de referencia, resultasen desestimadas por insuficiencia de orzamento dispoñible para financiar o proxecto con cargo á dita convocatoria, conforme a Resolución definitiva da Presidencia do CDTI da convocatoria do programa Neotec do ano 2021.</p>
    <p>Conforme a devandita resolución, os beneficiarios desta convocatoria son pequenas empresas que poden considerarse empresa innovadora conforme os artigos 2 e 3 da convocatoria de referencia, e que dando cumprimento aos requisitos de elixibilidade e superados os limiares mínimos do artigo 11.4 da convocatoria de referencia non alcanzaron a puntuación requirida para ser financiables.</p>
    <p>2. Os beneficiarios en función da sede e localización do centro de traballo indicado na convocatoria de referencia deberán cumprir unha das seguintes condicións:</p>
    <p>i) Ter sede social e centro de traballo principal en Galicia na data de presentación da solicitude.</p>
    <p>ii) Presentar, xunto coa solicitude, unha declaración aclaratoria da motivación de trasladar a súa sede social, sede fiscal e centro de traballo a Galicia no prazo dun mes desde a data de resolución da presente convocatoria.</p>
    <p>3. Así mesmo, os beneficiarios deberán cumprir os seguintes requisitos:</p>
    <p>a) Non estar cotizadas, nin que se engada nunha bolsa de valores, excepto as plataformas de negociación alternativa.</p>
    <p>b) Estar constituídas como máximo nos cinco anos anteriores á data de peche do prazo de presentación de solicitudes de axuda á presente convocatoria, contado desde a data de outorgamento da escritura de constitución da empresa.</p>
    <p>c) Non distribuír beneficios.</p>
    <p>d) Ter sido rexistradas ou iniciada a súa actividade económica desde hai 5 anos como máximo.</p>
    <p>4. Non poderán adquirir a condición de beneficiario as seguintes entidades:</p>
    <p>a) As pemes nas cales concorra algunha das prohibicións recollidas no artigo 10 da Lei 9/2007, nin aquelas que estean suxeitas a unha orde de recuperación pendente tras unha decisión da Comisión Europea que declarase unha axuda ilegal e incompatible co mercado común.</p>
    <p>b) As empresas en crises conforme a definición contida no artigo 2.</p>
    <p>c) As entidades do sector público institucional comprendidas no artigo 2 da Lei 40/2015, do 1 de outubro, de réxime xurídico do sector público, fóra das sociedades mercantís públicas.</p>
    <p>d) As empresas que resultasen beneficiarias, con carácter previo á presente convocatoria, de anteriores axudas do programa Neotec, así como dos convenios de colaboración subscritos entre a Axencia Galega de Innovación e pequenas empresas de Galicia para a execución de proxectos de desenvolvemento empresarial presentados ao Centro para o Desenvolvemento Tecnolóxico e Industrial e avaliados de forma favorable, pero non financiados no marco do programa Neotec (convocatoria de 2020), do Subprograma estatal de I+D+i empresarial.</p>
    <p>Segundo. Obxecto</p>
    <p>1. Axudas dirixidas a aquelas empresas que, presentándose á convocatoria aprobada pola Resolución do 7 de maio de 2021, da Presidencia do Centro para el Desarrollo Tecnológico Industrial, E.P.E. (CDTI), de concesión de axudas destinadas a novos proxectos empresariais de empresas innovadoras (programa Neotec), no marco do Plan de recuperación, transformación e resiliencia e do Subprograma estatal de I+D+i empresarial no marco do Plan estatal de investigación científica e técnica e de innovación 2017-2020 (en diante, convocatoria de referencia ou convocatoria Neotec de 2021), e superando os limiares mínimos recollidas nela, non adquiriron a condición de beneficiarias por insuficiencia de crédito nela (código de procedemento IN870A).</p>
    <p>2. Así mesmo, por medio desta resolución convócanse as ditas axudas para o ano 2022 en réxime de publicidade, obxectividade e concorrencia competitiva. As axudas concedidas no marco desta resolución axustaranse ao establecido no Regulamento (UE) 651/2014 da Comisión, do 17 de xuño, polo que se declaran determinadas categorías de axudas compatibles co mercado interior en aplicación dos artigos 107 e 108 do Tratado publicado no Diario Oficial de la Unión Europea (DOUE núm. 187, do 26.6.2014).</p>
    <p>3. As axudas financiarán a posta en marcha de novos proxectos empresariais que requiran o uso de tecnoloxías ou coñecementos desenvolvidos a partir da actividade investigadora e nos cales a estratexia de negocio se basee no desenvolvemento de tecnoloxía. Así mesmo, prímase a incorporación de persoas con grao de doutor á empresa para reforzar as súas capacidades de absorción e xeración de coñecemento.</p>
    <p>As axudas poderán destinarse a proxectos empresariais en calquera ámbito tecnolóxico e/o sectorial. Con todo, non se adecúan a esta convocatoria os proxectos empresariais cuxo modelo de negocio se basee primordialmente en servizos a terceiros, sen desenvolvemento de tecnoloxía propia. Tampouco serán obxecto de axuda aquelas iniciativas que non reflictan claramente no seu plan de empresa a continuidade no desenvolvemento de tecnoloxía.</p>
    <p>Terceiro. Bases reguladoras</p>
    <p>Publícanse conxuntamente coa convocatoria.</p>
    <p>Cuarto. Contía</p>
    <p>O importe total da convocatoria é de 5.974.905,00 euros, 1.792.471,50 € con cargo ao ano 2022, 3.000.000 € para 2023 e 1.182.433,50 € con cargo ao ano 2024 .</p>
    <p>Quinto. Prazo de presentación de solicitudes</p>
    <p>O prazo de presentación de solicitudes será dun mes contado a partir do día seguinte ao da publicación desta convocatoria no Diario Oficial de Galicia.</p>
    <p>Santiago de Compostela, 4 de agosto de 2022</p>
    <footer><p>Patricia Argerey Vilar<br>Directora da Axencia Galega de Innovación</p></footer>

