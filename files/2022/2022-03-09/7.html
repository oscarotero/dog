---
date: '2022-03-09'
id: C3K1-020322-0001
page: 16761
number: 47
agency: Consellería de Sanidade
section: III. Outras disposicións.
title: >-
  ORDE do 1 de marzo de 2022 pola que se aproba o baremo na parte correspondente
  á área I, aplicable no procedemento ordinario de carreira profesional do
  persoal do Servizo Galego de Saúde e entidades adscritas a esta consellería e
  ao dito organismo.
range: Orde
url: >-
  https://www.xunta.gal/dog/Publicados/2022/20220309/AnuncioC3K1-020322-0001_gl.html
---
<p>Mediante a Orde da Consellería de Sanidade do 20 de xullo de 2018 (<em>Diario Oficial de Galicia </em>do 30 de xullo) publicouse, para xeral coñecemento e efectividade, o acordo sobre as bases da carreira profesional no ámbito do Servizo Galego de Saúde e das entidades adscritas á Consellería de Sanidade e ao dito organismo, asinado con data do 6 de xullo de 2018, na mesa sectorial de negociación do persoal estatutario, polas persoas representantes da Administración sanitaria e as organizacións sindicais CIG, CESM (na condición de adherida), UGT, CSIF e SATSE, e aprobado polo Consello da Xunta de Galicia na súa reunión do 19 de xullo de 2018.</p>
    <p>O citado acordo establece, no punto 9, que a Administración sanitaria, logo de negociación na mesa sectorial, aprobará e publicará no <em>Diario Oficial de Galicia</em>, en anexos detallados, os baremos aplicables para o acceso aos sucesivos graos dos diversos colectivos profesionais, profesións ou categorías, concretando as actividades que serán valoradas en cada caso dentro da estrutura básica, que figura como anexos I a III, os indicadores ou parámetros que resulten precisos para a avaliación e as puntuacións asignadas.</p>
    <p>O acordo estrutura o baremo en catro grandes áreas: área I: actividade asistencial/profesional; área II: competencia asistencial/profesional; área III: formación, docencia, investigación e innovación, e área IV: Implicación e compromiso coa organización.</p>
    <p>En aplicación do citado acordo, publicouse a Orde do 21 de xullo de 2021 pola que se aproba o baremo na parte correspondente ás áreas III e IV, aplicable no procedemento ordinario de carreira profesional do persoal do Servizo Galego de Saúde e entidades adscritas a esta consellería e ao dito organismo (DOG núm.150, do 6 de agosto).</p>
    <p>Na mesa sectorial do 1 de febreiro de 2022 aprobouse, por maioría, o baremo ordinario de carreira profesional correspondente á área I. Actividade asistencial/profesional.</p>
    <p>Tal e como prevé o acordo de carreira, a área I valora a actividade, o rendemento eficiente e eficaz, a calidade e a praxe correcta, así como a mellora e actualización de procesos e métodos de traballo.</p>
    <p>A través desta orde desenvólvense as bases para valorar, por unha parte, a participación dos/das profesionais sanitarios na consecución dos obxectivos corporativos ou da actividade do seu servizo/unidade e, por outra, as competencias persoais necesarias para contribuír á mellora da calidade dos coidados asistenciais a pacientes, usuarios e cidadáns.</p>
    <p>Incorpórase a humanización como obxectivo no exercicio da profesión, entendéndoa como a abordaxe integral da persoa, que atende ás súas necesidades tanto físicas como emocionais e psicolóxicas.</p>
    <p>A finalidade destas bases é desenvolver accións específicas que teñan en conta unha dimensión transversal da calidade asistencial, ofrecendo un coidado da saúde excelente non só desde o punto de vista técnico, senón tamén máis humano, e considerando o profesional como motor de cambio social.</p>
    <p>A humanización da sanidade implica considerar que a atención sanitaria debe estar centrada na dignidade e no respecto de todos os seus axentes: pacientes, familiares e profesionais. Trátase de camiñar cara a unha actividade orientada ao coidado da saúde, tanto física como mental e emocional, dirixida aos pacientes e aos propios profesionais sanitarios.</p>
    <p>Faise imprescindible formar os profesionais para mellorar a interacción cos pacientes, familiares e compañeiros/as de traballo, capacitándoos para desenvolver competencias emocionais, de comunicación e de resiliencia, co fin de alcanzar unha atención de calidade que asegure a abordaxe integral do paciente a todos os niveis.</p>
    <p>Tamén resulta necesario que todos os axentes da saúde incorporen coñecementos e habilidades específicas relacionadas coa contorna dixital e a transformación que implica. A sanidade e os seus profesionais non deben ser alleos a esta transformación dixital. Só a través do desenvolvemento de competencias dixitais e da súa avaliación se poden deseñar as estratexias necesarias para reducir a fenda existente e acelerar a transición dixital do sector da saúde.</p>
    <p>O obxecto de avaliación da área I é valorar a actividade que realiza o profesional e as competencias persoais que demostra ter no desenvolvemento desa actividade, é dicir, avaliarase o rendemento do profesional (o que fai) e o desempeño (como o fai).</p>
    <p>Identifícanse catro grandes áreas de avaliación dentro das competencias persoais e son competencias comúns a todas as categorías profesionais que desenvolvan a súa actividade dentro do Servizo Galego de Saúde:</p>
    <p>1. Habilidades de relación, capacidade de adaptación e implicación na integración da igualdade desde a perspectiva de xénero e da diversidade.</p>
    <p>2. Traballo en equipo e capacidade de resolución de conflitos.</p>
    <p>3. Organización e utilización eficiente de recursos.</p>
    <p>4. Competencias dixitais.</p>
    <p>Cómpre diferenciar as competencias persoais –referidas ás persoas– (que son obxecto desta orde) das competencias profesionais –referidas aos postos de traballo– (que serán obxecto de desenvolvemento na área II).</p>
    <p>Co desenvolvemento dos mapas de competencias de cada categoría profesional (área II) definiranse os perfís dos postos de traballo (funcións, actividade, tarefas...) e tamén as competencias profesionais referidas a cada posto (competencias técnicas específicas e xerais).</p>
    <p>Estas bases prevén unha regulación transitoria e, en canto non se desenvolvan os mapas de competencias de cada categoría, a avaliación da competencia asistencial enmarcarase dentro dos indicadores de actividade, unificaranse as áreas I e II e acumularanse as súas puntuacións máxima e mínima.</p>
    <p>A valoración que se realice referirase exclusivamente ao período en que o/a profesional permaneceu encadrado/a no grao inmediatamente inferior.</p>
    <p>En aplicación do establecido nas bases de carreira profesional e co acordo das organizacións sindicais asinantes, cómpre aprobar e publicar o baremo na parte correspondente á área I, aplicable no procedemento ordinario de carreira profesional do persoal do Servizo Galego de Saúde e entidades adscritas a esta consellería e ao dito organismo.</p>
    <p>De conformidade co que antecede,</p>
    <h2>DISPOÑO:</h2>
    <p>1. Aprobar os méritos correspondentes á área I. Actividade asistencial/actividade profesional/ desempeño profesional, que se avaliarán no procedemento ordinario de carreira profesional para o acceso aos sucesivos graos dos diversos colectivos profesionais, profesións ou categorías, que se detallan no anexo I desta orde, e ordenar a súa publicación no <em>Diario Oficial de Galicia</em>.</p>
    <p>Anexo I. Baremo relativo aos méritos da área I. Actividade asistencial/actividade profesional/ desempeño profesional.</p>
    <p>2. Habilítase a Dirección Xeral de Recursos Humanos do Servizo Galego de Saúde para completar e, de ser o caso, modificar os criterios de avaliación e o procedemento e forma de acreditación, logo de tratamento na Comisión de Seguimento do acordo de carreira profesional.</p>
    <p>Santiago de Compostela, 1 de marzo de 2022</p>
    <footer><p>Julio García Comesaña<br>Conselleiro de Sanidade</p></footer>
    <h2>ANEXO I</h2>
    <p>Área I. Actividade asistencial/actividade profesional/desempeño profesional.</p>
    <p>O acordo de carreira profesional establece que nesta área se valoran a actividade e desempeño individual, o rendemento eficiente e eficaz, a calidade e a praxe correcta, así como a mellora e actualización dos procesos e métodos de traballo, sempre tendo en conta os plans estratéxicos da consellería e do Servizo Galego de Saúde e os obxectivos xerais da organización.</p>
    <p>Desenvólvese un sistema de avaliación en que se avalía a participación dos profesionais sanitarios na consecución dos obxectivos/actividade do seu servizo/unidade e tamén as competencias persoais que os capacitan para poderen incrementar a calidade dos coidados asistenciais e a competitividade do conxunto do sistema de saúde.</p>
    <p>O sistema de avaliación que se desenvolve nesta área I permite identificar o nivel competencial de cada profesional e establecer un itinerario individualizado en función das súas fortalezas e puntos de mellora.</p>
    <p>Incentívase a incorporación dos principios de humanización nas políticas da organización sanitaria e institucional e búscase potenciar un estilo de relación entre as persoas onde se poña o acento nas competencias persoais do propio profesional e non tan só nos resultados das accións que desenvolve.</p>
    <p>Establécense, respecto a cada grao, como número máximo de puntos que se pode obter en cada epígrafe desta área I, os seguintes:</p>
    <table>
     <tbody>
      <tr>
       <td></td>
       <td>Grao I</td>
       <td>Grao II</td>
       <td>Grao III</td>
       <td>Grao IV</td>
      </tr>
      <tr>
       <td>Puntuación total área I</td>
       <td>55</td>
       <td>55</td>
       <td>50</td>
       <td>50</td>
      </tr>
      <tr>
       <td>Cumprimento obxectivos/actividade/desempeño profesional</td>
       <td>35</td>
       <td>35</td>
       <td>32</td>
       <td>32</td>
      </tr>
      <tr>
       <td>Competencias persoais</td>
       <td>20</td>
       <td>20</td>
       <td>18</td>
       <td>18</td>
      </tr>
     </tbody>
    </table>
    <p>O acordo de carreira profesional establece que para o recoñecemento do grao correspondente será necesario obter, polo menos, un 30 % do número máximo de puntos previstos nesta área I.</p>
    <p>1. Cumprimento obxectivos/actividade/desempeño profesional.</p>
    <p>Para o persoal clasificado en categorías de licenciado sanitario avalíase a participación individual do profesional no logro dos obxectivos asistenciais, individuais e colectivos, da unidade ou servizo a que pertenza.</p>
    <p>Para o persoal doutras categorías sanitarias e de xestión e servizos, avalíase a participación do profesional na realización da actividade do servizo/unidade a que pertenza por medio dos indicadores que se establezan para cada colectivo.</p>
    <p>Para realizar a avaliación e seguimento dos obxectivos/actividade desenvolvida, estableceranse, dentro do marco dos obxectivos xerais que estableza a Xerencia do Servizo Galego de Saúde ou dirección xeral competente, un conxunto de indicadores definidos na súa execución por cada Xerencia segundo as particularidades de cada centro e as necesidades de mellora.</p>
    <p>A valoración será anual e levaraa a cabo o/a xefe/a de servizo ou responsable xerárquico que se determine. Esta valoración deberá ser coñecida polos/as profesionais.</p>
    <p>O resultado final da avaliación será a media da puntuación obtida nesta epígrafe durante o período de permanencia no grao inmediatamente anterior.</p>
    <p>Asignarase unha puntuación por grao en función da acreditación das seguintes porcentaxes de cumprimento:</p>
    <table>
     <tbody>
      <tr>
       <td colspan="3">Área I: actividade asistencial/profesional</td>
      </tr>
      <tr>
       <td colspan="3">Avaliación porcentaxe de cumprimento obxectivos/actividade</td>
      </tr>
      <tr>
       <td>Grao</td>
       <td>Cumprimento obxectivos/actividade</td>
       <td>Puntuación</td>
      </tr>
      <tr>
       <td rowspan="4">Grao I</td>
       <td>&gt;= 70 %</td>
       <td>35 puntos</td>
      </tr>
      <tr>
       <td>69-60 %</td>
       <td>20 puntos</td>
      </tr>
      <tr>
       <td>59-55 %</td>
       <td>15 puntos</td>
      </tr>
      <tr>
       <td>54-45 %</td>
       <td>10 puntos</td>
      </tr>
      <tr>
       <td rowspan="4">Grao II</td>
       <td>&gt;= 75 %</td>
       <td>35 puntos</td>
      </tr>
      <tr>
       <td>74-65 %</td>
       <td>20 puntos</td>
      </tr>
      <tr>
       <td>64-60 %</td>
       <td>15 puntos</td>
      </tr>
      <tr>
       <td>59-50 %</td>
       <td>10 puntos</td>
      </tr>
      <tr>
       <td rowspan="4">Grao III</td>
       <td>&gt;= 80 %</td>
       <td>32 puntos</td>
      </tr>
      <tr>
       <td>79-70 %</td>
       <td>20 puntos</td>
      </tr>
      <tr>
       <td>69-65 %</td>
       <td>15 puntos</td>
      </tr>
      <tr>
       <td>64-55 %</td>
       <td>10 puntos</td>
      </tr>
      <tr>
       <td rowspan="3">Grao IV</td>
       <td>&gt;= 85 %</td>
       <td>32 puntos</td>
      </tr>
      <tr>
       <td>84-75 %</td>
       <td>20 puntos</td>
      </tr>
      <tr>
       <td>74-65 %</td>
       <td>15 puntos</td>
      </tr>
     </tbody>
    </table>
    <p>A medida que se desenvolva a ferramenta informática que dará soporte aos procesos de carreira profesional darase visibilidade á definición e progreso nos obxectivos/actividade dos/das profesionais avaliados a través da Oficina Virtual do Profesional .</p>
    <p>Para a valoración desta epígrafe o/a profesional non terá que rexistrar nin acreditar documentación ningunha, ao ser información da cal xa dispón a Administración.</p>
    <p>2. Competencias persoais.</p>
    <p>Nesta epígrafe avalíase o conxunto de competencias persoais –non técnicas–, que permiten desenvolver a actividade profesional dentro do ámbito sanitario, velando pola mellora do coidado da saúde –física, mental e emocional–, tanto dos/das pacientes e familiares como dos/das profesionais sanitarios/as.</p>
    <p>Defínense as competencias persoais que son obxecto de valoración para todos/as os/as profesionais que desenvolven a súa actividade dentro do Servizo Galego de Saúde e identifícanse catro áreas de avaliación comúns a todas as categorías profesionais:</p>
    <p>1º. As habilidades de relación cos pacientes/familiares e cos demais profesionais; a capacidade de adaptación e a implicación na integración da igualdade desde a perspectiva de xénero e da diversidade.</p>
    <p>Independentemente da competencia técnica dos/das profesionais sanitarios, a capacidade de tratar cos pacientes e familiares e influír no seu comportamento dependerá máis das súas actitudes e habilidades no trato. A boa comunicación co paciente repercute positivamente na calidade de vida do/da enfermo/a.</p>
    <p>Valóranse nesta epígrafe a capacidade de escoita activa, o control das emocións, a comunicación axeitada cos/cas pacientes, familiares e compañeiros de traballo, a capacidade de adaptación e aceptación dos cambios de xeito positivo e construtivo; o trato de igualdade e non discriminatorio por razóns de xénero, identidade sexual, raza, relixión, estrato social... e o uso inclusivo da lingua.</p>
    <p>2º. O traballo en equipo e a capacidade de resolución de conflitos.</p>
    <p>Os/as profesionais con maior capacidade para identificar, comprender e manifestar as súas emocións posiciónanse vantaxosamente na resolución de problemas e manifestan maiores habilidades de comunicación e de interacción cos demais.</p>
    <p>Os equipos de traballo máis óptimos son aqueles en que cada integrante está involucrado nos procesos de consecución de obxectivos comúns.</p>
    <p>Valóranse nesta epígrafe a capacidade para compartir información e actualizar coñecementos; de ofrecer axuda e animar os membros do equipo cando o precisen e/ou sobreveñan dificultades; a capacidade de resolver conflitos; de ter iniciativa; a actitude de colaboración e o esforzo na consecución de metas comúns, así como a participación na formalización das enquisas de carreira profesional.</p>
    <p>3º. A organización e utilización eficiente de recursos.</p>
    <p>Valóranse nesta epígrafe a capacidade de realizar melloras no seu traballo para lograr un maior aproveitamento dos recursos; levar a cabo procedementos que optimicen o uso eficiente e a conservación do equipamento e material; manter un bo nivel de desempeño ante situacións de emerxencia; seguir os procedementos e protocolos establecidos e a capacidade de planificación do traballo.</p>
    <p>4º. As competencias dixitais. </p>
    <p>Defínense as competencias dixitais como a combinación de coñecementos, habilidades e actitudes que permiten realizar un uso consciente, seguro, creativo e crítico das TIC para o traballo e para a comunicación.</p>
    <p>Valórase nesta epígrafe a capacidade para coñecer as diferentes canles polas que circula a información dixital e saber seleccionala, almacenala e organizala de forma eficiente; a capacidade de coñecer a importancia da seguridade, de interactuar a través de diferentes plataformas e ferramentas dixitais de uso en espazos sanitarios e de saber crear contidos dixitais científico-sanitarios.</p>
    <p>A ferramenta que se empregará para medir o desempeño destas competencias persoais é a avaliación 180 graos. É un instrumento que permite que un grupo de persoas avalíe de xeito confidencial e anónimo as competencias persoais doutro/a profesional do seu mesmo ámbito, a través dun ou varios cuestionarios.</p>
    <p>Neste sistema de avaliación participa o/a profesional valorando as súas competencias persoais a través da autoavaliación e tamén interveñen os/as profesionais que teñen relación directa con el/ela: o/a superior xerárquico/a ou responsable directo e os/as pares ou iguais.</p>
    <p>A avaliación realizada polos iguais ou pares é relevante porque as súas observacións poden ser máis realistas que a autoavaliación que realiza o profesional. Coñecer como nos perciben os demais inflúe na propia conduta e posibilita que se detecten discrepancias entre como se percibe un mesmo e como o fan os demais. O contorno profesional xoga un papel importante na avaliación porque non só ofrece información crítica, senón que tamén proporciona apoio e consello.</p>
    <p>Os cuestionarios contarán con preguntas relacionadas coas competencias persoais definidas nesta orde e referiranse a condutas observables e específicas relacionadas con esas competencias. Estarán á disposición dos/das profesionais na Oficina Virtual do Profesional e serán cubertos, de xeito obxectivo, polo propio profesional (autoavaliación), polo seu/súa superior xerárquico/a ou responsable directo/a e por tres pares ou iguais. A formalización dos cuestionarios realizarase de forma anónima e será obrigatoria.</p>
    <p>Os cuestionarios son susceptibles de seren desenvolvidos empregando medios tecnolóxicos e poderanse establecer fórmulas complementarias de avaliación, logo de negociación no seo da comisión de seguimento de carreira. En todo caso, darase a publicidade necesaria para que sexan de xeral coñecemento.</p>
    <p>A avaliación das competencias persoais permite identificar as fortalezas dos/das profesionais e os seus puntos de mellora e suxerir plans de mellora. É un sistema que require do compromiso de todos os integrantes da organización, que se materializa na formalización dos cuestionarios de avaliación.</p>
    <p>A puntuación obtida nesta epígrafe será a media de todas as avaliacións realizadas e todas elas teñen o mesmo valor.</p>
    <p>Unha ver procesados os datos resultantes da avaliación, emitirase un informe individual. O/a superior xerárquico ou responsable directo entrevistarase co profesional avaliado e proporá un plan de mellora en función dos datos do informe. Fixaranse os prazos pertinentes para valorar o cumprimento dese plan e, unha vez finalizado todo o proceso, emitirase un informe global que conteña as propostas de mellora para sucesivas avaliacións.</p>
    <p>A avaliación das competencias persoais será anual e o resultado final da avaliación será a media da puntuación obtida nesta epígrafe durante o período en que o/a profesional permaneceu encadrado no grao inmediatamente anterior.</p>
    <p>Asignarase unha puntuación por grao correspondente á valoración das seguintes competencias persoais:</p>
    <table>
     <tbody>
      <tr>
       <td colspan="11">Área I: actividade asistencial/profesional</td>
      </tr>
      <tr>
       <td colspan="11">Competencias persoais</td>
      </tr>
      <tr>
       <td></td>
       <td>Grao I</td>
       <td>Grao II</td>
       <td>Grao III</td>
       <td>Grao IV</td>
       <td colspan="6"></td>
      </tr>
      <tr>
       <td>Puntuación máxima</td>
       <td>20</td>
       <td>20</td>
       <td>18</td>
       <td>18</td>
       <td colspan="6">Rango escala</td>
      </tr>
      <tr>
       <td></td>
       <td rowspan="2"></td>
       <td rowspan="2"></td>
       <td rowspan="2"></td>
       <td rowspan="2"></td>
       <td>0</td>
       <td>1</td>
       <td>2</td>
       <td>3</td>
       <td>4</td>
       <td>5</td>
      </tr>
      <tr>
       <td></td>
       <td>Nunca</td>
       <td>Case nunca</td>
       <td>Ás veces</td>
       <td>A miúdo</td>
       <td>Normalmente</td>
       <td>Sempre</td>
      </tr>
      <tr>
       <td>a) Habilidades de relación, capacidade de adaptación e implicación na integración da igualdade desde a perspectiva de xénero e da diversidade.</td>
       <td>0-5</td>
       <td>0-5</td>
       <td>0-4,5</td>
       <td>0-4,5</td>
       <td>0</td>
       <td>1</td>
       <td>2</td>
       <td>3</td>
       <td>4</td>
       <td>4,5/5</td>
      </tr>
      <tr>
       <td>b) Traballo en equipo e capacidade de resolución de conflitos.</td>
       <td>0-5</td>
       <td>0-5</td>
       <td>0-4,5</td>
       <td>0-4,5</td>
       <td>0</td>
       <td>1</td>
       <td>2</td>
       <td>3</td>
       <td>4</td>
       <td>4,5/5</td>
      </tr>
      <tr>
       <td>c) Organización e utilización eficiente de recursos.</td>
       <td>0-5</td>
       <td>0-5</td>
       <td>0-4,5</td>
       <td>0-4,5</td>
       <td>0</td>
       <td>1</td>
       <td>2</td>
       <td>3</td>
       <td>4</td>
       <td>4,5/5</td>
      </tr>
      <tr>
       <td>d) Competencias dixitais.</td>
       <td>0-5</td>
       <td>0-5</td>
       <td>0-4,5</td>
       <td>0-4,5</td>
       <td>0</td>
       <td>1</td>
       <td>2</td>
       <td>3</td>
       <td>4</td>
       <td>4,5/5</td>
      </tr>
      <tr>
       <td colspan="5">Puntuación total do profesional</td>
       <td colspan="6"></td>
      </tr>
     </tbody>
    </table>

