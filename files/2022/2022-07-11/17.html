---
date: '2022-07-11'
id: V0653-010722-0002
page: 39429
number: 131
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 28 de xuño de 2022, da Dirección Xeral de Planificación
  Enerxética e Recursos Naturais, pola que se outorga autorización
  administrativa previa e de construción da instalación solar fotovoltaica que
  Tecnorenova Solar, S.L.U. promove no concello de Vilalba.
range: Resolución
url: >-
  https://www.xunta.gal/dog/Publicados/2022/20220711/AnuncioV0653-010722-0002_gl.html
---
<p>Examinado o expediente iniciado por solicitude de Tecnorenova Solar, S.L.U. en relación coa autorización administrativa previa e autorización administrativa de construción dunha instalación solar fotovoltaica, constan os seguintes:</p>
    <p>Antecedentes de feito:</p>
    <p>Primeiro. Con data do 7 de maio de 2021 Tecnorenova Solar, S.L.U. solicita a autorización administrativa previa e de construción dunha instalación solar fotovoltaica de 750 kW de potencia nominal e 842,40 kWp de potencia pico, situada no concello de Vilalba (Lugo).</p>
    <p>Segundo. Con data do 17 de agosto 2021 presenta unha modificación do proxecto de execución denominado Modificado do proxecto planta solar fotovoltaica 750 kW FV Porto Barroso, polo que se incrementa a potencia pico da instalación fotovoltaica ata os 999,18 kWp mantendo a potencia nominal inicial de 750 kW mediante un Power Plant Controller.</p>
    <p>Terceiro. Mediante Acordo do 21 de decembro de 2021, da Xefatura Territorial de Lugo da Vicepresidencia Segunda e Consellería de Economía, Empresa e Innovación, someteuse a información pública a solicitude de autorización administrativa previa e de construción dunha planta solar fotovoltaica no concello de Vilalba, Lugo (expediente LU-2021-03), que se publicou o 27 de decembro de 2021 no <em>Diario Oficial de Galicia</em> núm. 247 cunha potencia instalada de 750 kW.</p>
    <p>A continuación resúmese o contido da alegación presentada durante o período de información pública:</p>
    <p>• Exponse o efecto negativo da selaxe do solo con material artificial impermeable e a necesidade de previr ou minimizar a selaxe de solos.</p>
    <p>• Maniféstase a existencia en Galicia dun elevado número de cubertas sobre edificacións con posibilidade de acoller placas solares polo que resulta inaceptable a intención de destruír solos naturais ou cultivados, ao tratarse dun recurso non renovable a escala humana, para instalar plantas solares fotovoltaicas, polo que se solicita o descarte total e definitivo do proxecto.</p>
    <p>Cuarto. Con data do 20 de decembro de 2021, a Xefatura Territorial da Vicepresidencia Segunda e Consellería de Economía, Empresa e Innovación de Lugo emitiu informe favorable sobre a autorización administrativa previa e de construción da instalación solar fotovoltaica de referencia.</p>
    <p>Quinto. Con data do 21 de decembro de 2021, a Xefatura Territorial da Vicepresidencia Segunda e Consellería de Economía, Empresa e Innovación de Lugo remitiu a empresa Barras Eléctricas Galaico-Asturianas, S.A. (Begasa) unha separata do proxecto da instalación co fin de que formule o condicionado técnico procedente de acordo co recollido na Lei 9/2021, do 25 de febreiro, de simplificación administrativa e de apoio á reactivación económica de Galicia. O 21 de xaneiro de 2022 a citada empresa remite un escrito no cal expresa a súa conformidade e non se presentou ningún condicionado ao proxecto remitido.</p>
    <p>Sexto. Con data do 5 de maio de 2022, a Xefatura Territorial da Vicepresidencia Segunda e Consellería de Economía, Empresa e Innovación de Lugo remitiu ao Concello de Vilalba unha separata do proxecto da instalación co fin de que formule o condicionado técnico procedente de acordo co recollido na Lei 9/2021, do 25 de febreiro, de simplificación administrativa e de apoio á reactivación económica de Galicia. O 10 de maio de 2022 o Concello remite un informe técnico urbanístico favorable do 9 de maio de 2022 do proxecto da planta fotovoltaica na parcela con referencia catastral 7065A111008670000MK. Non se presentou ningún condicionado ao citado proxecto.</p>
    <p>Sétimo. Con data do 3 de maio de 2022 requíreselle a Tecnorenova Solar, S.L.U. documentación adicional necesaria para continuar coa tramitación do procedemento. A empresa achegou a documentación requirida con data do 4 de maio de 2022, así como documentación complementaria o 3 de maio de 2022 e o 31 de maio de 2022.</p>
    <p>Oitavo. A planta solar fotovoltaica de referencia conta cun informe favorable de aceptabilidade desde a perspectiva da operación do sistema por afección á rede de transporte emitido o 31 de agosto de 2020 polo xestor da dita rede. Así mesmo, conta cos dereitos de acceso e conexión á rede de distribución para unha potencia nominal de 750 kW, de acordo co informe do xestor da mencionada rede do 21 de decembro de 2020.</p>
    <p>Fundamentos de dereito:</p>
    <p>Primeiro. A Dirección Xeral de Planificación Enerxética e Recursos Naturais é competente para resolver este procedemento con fundamento no Decreto 230/2020, do 23 de decembro, segundo o disposto na disposición transitoria do Decreto 58/2022, do 15 de maio, polo que se establece a estrutura orgánica da Xunta de Galicia.</p>
    <p>Segundo. O artigo 53 da Lei 24/2013, do 26 de decembro, do sector eléctrico, establece que para a posta en funcionamento de novas instalacións de transporte, distribución, produción e liñas directas previstas na mencionada lei ou modificación das existentes requirirá de autorización administrativa previa, autorización administrativa de construción e autorización de explotación, que terán carácter regrado, e neste caso o seu outorgamento correspóndelle á Administración autonómica.</p>
    <p>Terceiro. De acordo co Decreto 9/2017, do 12 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia, correspóndelle á Dirección Xeral competente en materia de enerxía a competencia para outorgar a autorización administrativa previa e a autorización administrativa de construción desta instalación.</p>
    <p>Cuarto. A instalación solar fotovoltaica de referencia non precisa someterse a trámite de avaliación ambiental ao non atoparse prevista nos supostos recollidos na Lei 21/2013, do 9 de decembro, de avaliación ambiental, e na Lei 9/2013, do 19 de decembro, do emprendemento e da competitividade económica de Galicia.</p>
    <p>Quinto. Na tramitación tivéronse en conta as normas de procedemento contidas na Lei 24/2013, do 26 de decembro, do sector eléctrico, no Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23, no Real decreto 842/2002, do 2 de agosto, polo que se aproba o regulamento electrotécnico para baixa tensión e as súas instrucións complementarias, no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, na Lei 9/2021, do 25 de febreiro, de simplificación administrativa e de apoio á reactivación económica de Galicia, no Real decreto 413/2014, do 6 de xuño, polo que se regula a actividade de produción de enerxía eléctrica a partir de fontes de enerxía renovables, coxeración e residuos, e na Lei 39/2015, do 1 de outubro, do procedemento administrativo común das administracións públicas, e demais normas vixentes de aplicación.</p>
    <p>Sexto. En relación coa alegación presentada durante a tramitación do expediente, recollida no anexo desta resolución, e resumida no antecedente de feito terceiro, visto o seu contido e a resposta efectuada pola promotora, cómpre manifestar o seguinte:</p>
    <p>1. Con respecto á alegación relativa ao efecto negativo da selaxe do solo con material artificial impermeable non é aplicable ao proxecto dado que instalación que se pretende executar non conta con cimentacións e as estruturas que soportan os paneis atópanse fincadas no chan, non impedíndose o acceso da auga da choiva ao terreo.</p>
    <p>2. En relación coa alegación relativa á existencia en Galicia de numerosas cubertas con opcións para acoller placas solares en lugar de empregar solos naturais ou cultivados debemos indicar que:</p>
    <p>a. O proxecto adecuase á normativa vixente de aplicación, tanto a urbanística como a ambiental.</p>
    <p>De acordo coas normas subsidiarias do concello de Vilalba e coa Lei 2/2016, do 10 de febreiro, do solo de Galicia, a construción da planta efectuarase nun terreo cualificado como solo rústico común, que se considera como uso admisible, de acordo co artigo 35.1.m), a implantación dunha instalación de produción de enerxía.</p>
    <p>A instalación fotovoltaica de referencia non se atopa prevista en ningún dos supostos recollidos na Lei 21/2013, do 9 de decembro, de avaliación ambiental.</p>
    <p>b. A inviabilidade técnica da instalación de paneis solares fotovoltaicos sobre tellado debido ás perdas na produción orixinadas pola orientación fixa do tellado, e esta opción non permite a instalación dun sistema de seguimento.</p>
    <p>De acordo co que antecede,</p>
    <h2>RESOLVO:</h2>
    <p>Primeiro. Outorgar autorización administrativa previa á sociedade Tecnorenova Solar, S.L.U. (B27504604) para unha instalación solar fotovoltaica promovida no concello de Vilalba (Lugo), segundo o correspondente proxecto.</p>
    <p>Segundo. Outorgar autorización administrativa de construción para unha instalación solar fotovoltaica promovida no concello de Vilalba (Lugo) segundo o proxecto de execución denominado Modificado do proxecto planta solar fotovoltaica 750 kW FV Porto Barroso, asinado polo enxeñeiro industrial Jorge Sanz Varea, colexiado nº 2.803 do ICOIIG.</p>
    <p>As características principais recollidas no proxecto son as seguintes:</p>
    <p>Solicitante/promotora: Tecnorenova Solar, S.L.U. (CIF B27504604).</p>
    <p>Domicilio social: polígono industrial Sete Pontes, rúa Cerdeira P-A2B, 27800 Vilalba (Lugo).</p>
    <p>Denominación do proxecto: modificación do proxecto planta solar fotovoltaica 750 kW FV Porto Barroso.</p>
    <p>Situación: Vilalba (Lugo).</p>
    <p>Parcelas con referencia catastral: 27065A111008670000MK.</p>
    <p>Coordenadas da parcela en que se sitúa a instalación (ETRS89 UTM fuso 29):</p>
    <table>
     <tbody>
      <tr>
       <td>Vértice</td>
       <td>Posición X</td>
       <td>Posición Y</td>
      </tr>
      <tr>
       <td>1</td>
       <td>610.974,7817</td>
       <td>4.794.149,9862</td>
      </tr>
      <tr>
       <td>2</td>
       <td>611.073,1622</td>
       <td>4.794.182,6502</td>
      </tr>
      <tr>
       <td>3</td>
       <td>611.175,2437</td>
       <td>4.794.136,1682</td>
      </tr>
      <tr>
       <td>4</td>
       <td>611.196,8237</td>
       <td>4.794.075,4882</td>
      </tr>
      <tr>
       <td>5</td>
       <td>611.138,4532</td>
       <td>4.794.019,0762</td>
      </tr>
      <tr>
       <td>6</td>
       <td>611.027,8867</td>
       <td>4.794.060,6482</td>
      </tr>
      <tr>
       <td>7</td>
       <td>611.024,7482</td>
       <td>4.794.055,6372</td>
      </tr>
      <tr>
       <td>8</td>
       <td>611.007,1852</td>
       <td>4.794.062,3737</td>
      </tr>
      <tr>
       <td>9</td>
       <td>611.024,7887</td>
       <td>4.794.081,1847</td>
      </tr>
     </tbody>
    </table>
    <p>Potencia instalada evacuable: 750 kW.</p>
    <p>Características técnicas principais das instalacións:</p>
    <p>• Instalación solar fotovoltaica conectada á rede de distribución de 750 kW de potencia nominal (999,18 kWp), formada por:</p>
    <p>– Catrocentos sesenta e oito (468) módulos fotovoltaicos monocristalinos de 530 Wp e mil catrocentos catro (1.404) módulos de 535 Wp.</p>
    <p>– Estrutura de seguidores a un eixe horizontal, accionados mediante módulos de xiro individuais, con movemento ±60º E-O, fincados directamente ao chan.</p>
    <p>– Oito (8) inversores de potencia nominal unitaria 110 kW, regulados mediante un Power Plant Controller a 750 kW.</p>
    <p>– Elementos de protección e medida.</p>
    <p>– Centro de transformación (CT) en edificio prefabricado de formigón cun transformador de potencia de 1.000 kVA e relación de transformación 20/0,4 kV e un transformador de servizos auxiliares de 25 kVA e relación de transformación 20 kV/400-230 V, coas correspondentes celas de liña, medida e protección.</p>
    <p>– Liña eléctrica subterránea de evacuación, a 20 kV, en condutor tipo RH5Z1 12/20 kV 3×(1×150) mm2 Al, de 50 m de lonxitude, desde o CT proxectado ata o centro de seccionamento, onde se realizará a conexión coa rede de distribución obxecto doutro expediente co número 2021-50 AT.</p>
    <p>Todo isto de acordo coas seguintes condicións:</p>
    <p>1. A instalación terá que realizarse de acordo coas especificacións e planos que figuran no proxecto de execución referidos no punto segundo da parte dispositiva desta resolución.</p>
    <p>2. Deberá cumprirse, en todo momento, canto establece o Real decreto 337/2014, do 9 de maio, polo que se aproba o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23, o Real decreto 842/2002, do 2 de agosto, polo que se aproba o Regulamento electrotécnico para baixa tensión e as súas instrucións complementarias, así como a demais normativa e directrices vixentes que sexan de aplicación.</p>
    <p>3. Para introducir modificacións que afecten datos básicos do proxecto será necesaria a autorización previa desta dirección xeral. Pola súa banda, a Xefatura Territorial de Lugo da Vicepresidencia Primeira e Consellería de Economía, Industria e Innovación poderá autorizar as modificacións de detalle do proxecto que resulten procedentes, debendo comunicarlle a este centro directivo todas as resolucións que dite en aplicación da devandita facultade.</p>
    <p>4. Unha vez construídas as instalacións, o titular presentará unha solicitude de autorización de explotación de acordo co establecido no artigo 53.c) da Lei 24/2013, do 26 de decembro, do sector eléctrico, e no artigo 132.1 do Real decreto 1955/2000, do 1 de decembro, perante a Xefatura Territorial de Lugo da Vicepresidencia Primeira e Consellería de Economía, Industria e Innovación, co fin de que esta proceda a efectuar a inspección da totalidade das obras e montaxes efectuadas e verificar o cumprimento dos compromisos contraídos por Tecnorenova Solar, S.L.U. e dos condicionados impostos nesta resolución para o cal deberá achegar a documentación requirida na ITC-RAT 22 do Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>5. Logo de obter a autorización de explotación mencionada no parágrafo anterior o promotor deberá solicitar a inscrición da instalación solar fotovoltaica no Rexistro Administrativo de Instalacións de Produción de Enerxía Eléctrica da Comunidade Autónoma de Galicia de acordo co recollido nos artigos 39 e 40 do Real decreto 413/2014, do 6 de xuño, polo que se regula actividade de produción de enerxía eléctrica a partir de fontes de enerxía renovables, coxeración e residuos.</p>
    <p>6. O prazo para a posta en servizo das instalacións será de tres meses contados a partir da data de notificación da obtención do último permiso necesario para executar a instalación. Se transcorrido o dito prazo aquela non tivo lugar, poderá producirase a caducidade destas autorizacións.</p>
    <p>7. De acordo co establecido no artigo 53.10 da Lei 24/2013, do 26 de decembro, do sector eléctrico, o incumprimento das condicións e requisitos establecidos nas autorizacións ou a variación substancial dos presupostos que determinaron o seu outorgamento poderán dar lugar á revogación das autorizacións, logo de audiencia do interesado.</p>
    <p>8. Estas autorizacións outórganse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra este acto, que non pon fin á vía administrativa, poderase interpoñer recurso de alzada ante o vicepresidente primeiro e conselleiro de Economía, Industria e Innovación da Xunta de Galicia, no prazo dun mes contado a partir do día seguinte ao da súa notificación, de conformidade cos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 28 de xuño de 2022</p>
    <footer><p>Pablo Fernández Vila<br>Director xeral de Planificación Enerxética e Recursos Naturais</p></footer>
    <h2>ANEXO</h2>
    <p>1. Alegación presentada durante o período de información pública indicado no antecedente de feito terceiro:</p>
    <p>Serafín González Prieto, en nome e representación da Sociedade Galega de Historia Natural, 30.12.2021.</p>

