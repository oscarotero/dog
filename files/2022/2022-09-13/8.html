---
date: '2022-09-13'
id: G0426-070922-0011
page: 48394
number: 174
agency: Consellería do Medio Rural
section: III. Outras disposicións.
title: >-
  ORDE do 7 de setembro de 2022 pola que se fixan os prezos privados do servizo
  de matadoiro móbil de Galicia.
range: Orde
url: >-
  https://www.xunta.gal/dog/Publicados/2022/20220913/AnuncioG0426-070922-0011_gl.html
---
<p>A Consellería do Medio Rural ten entre os seus obxectivos o desenvolvemento das accións necesarias para a ordenación, fomento e control das producións gandeiras. Dentro das diferentes actividades de modernización e mellora funcional e estrutural da Consellería do Medio Rural estableceuse a necesidade de dispor de ferramentas que permitan dar solucións ás necesidades que teñen as explotacións gandeiras.</p>
    <p>Unha das demandas que ten o sector gandeiro é incrementar a rendibilidade na comercialización dos seus canais evitando os custos desprazamento ata os matadoiros para o seu sacrificio. Do mesmo xeito, con base na tipoloxía dalgunhas explotacións e dos seus modelos produtivos, asociados a unha crianza tradicional e en extensivo, ligada á conservación ambiental, mediante unha alimentación baseada no pasto natural, fai posible que os ditos canais dispoñan dunha calidade diferencial fronte a outros modelos produtivos máis intensivos, o que permite incrementar o seu valor engadido.</p>
    <p>En diferentes países da Unión Europea puxéronse en marcha matadoiros móbiles que contribúen a poñer valor estes sistemas produtivos, facilitando o sacrificio dos animais, en especial naquelas explotacións gandeiras máis afastadas dos circuítos de sacrificio e comercialización habituais. Neste senso, existen diferentes estudos, en que os sacrificios realizados en unidades móbiles preto das explotacións diminúen o estrés nos animais, que non precisan ser transportados a certas distancias, o cal redunda na mellora das condicións do seu benestar e na obtención de canais de maior calidade.</p>
    <p>Con todo, existen unha serie de dificultades na posta en marcha de matadoiros móbiles. Así, hai que ter en conta as limitacións técnicas das unidades móbiles fronte a dos matadoiros fixos e, por conseguinte, a adaptación destes ás normas técnicas recollidas na lexislación. Os ditos sistemas de sacrificio teñen que garantir o cumprimento coas exixencias recollidas na diferente lexislación que garantan a seguridade e calidade alimentaria, as normas de hixiene dos alimentos e os produtos de orixe animal destinados ao consumo humano, así como as diferentes exixencias de garantías sanitarias e rastrexabilidade dos animais. Neste senso, o artigo 5 do Real decreto 1086/2020, do 9 de decembro, establece unha serie de excepcións e adaptacións para flexibilizar os requisitos dos regulamentos do paquete de hixiene, nestes pequenos matadoiros.</p>
    <p>Así pois, a Consellería do Medio Rural ten previsto realizar un encargo á empresa Tragsatec para poñer en marcha un matadoiro móbil que dea servizo as explotacións gandeiras, así como permitir avanzar cara á posibilidade de establecer unha vía de comercialización diferenciada dos canais obtidos. É obxecto desta orde establecer unha proposta de prezos do dito servizo, coa finalidade de que parte dos seus custos sexa asumible polos seus usuarios, tendo en conta que o resultado supón un beneficio económico para estes. Do mesmo xeito, isto suporá unha redución dos custos de explotación asumidos pola Administración, facendo máis viable a súa continuidade no tempo.</p>
    <p>Debido á carencia de persoal suficiente para realizar este servizo, faise necesario contar con colaboración externa para realizar os anteditos traballos. </p>
    <p>O artigo 50 da Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, dispón que son prezos privados as contraprestacións que obteñan os suxeitos pola prestación de servizos ou a realización de actividades efectuadas en réxime de dereito privado cando, prestándose tamén tales servizos ou actividades polo sector privado, sexan de solicitude voluntaria por parte dos administrados. Así mesmo, o artigo 51 da dita lei establece que os prezos privados serán fixados polas consellerías correspondentes, atendendo ás condicións e circunstancias do mercado en que operen, e publicaranse no Diario Oficial de Galicia.</p>
    <p>A través da presente orde, fíxase a contraprestación económica que, deben realizar os usuarios polos servizos de matadoiro móbil no sector gandeiro realizados pola Consellería do Medio Rural.</p>
    <p>En consecuencia, logo do informe favorable da Consellería de Facenda e de acordo co previsto no artigo 30.1.3 do Estatuto de autonomía de Galicia e, no uso das facultades que me confiren os artigos 78 e 79 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, e no uso das competencias que me confire a Lei 1/1983, do 22 de febreiro, de normas reguladoras da Xunta e da súa Presidencia, modificada pola Lei 11/1998 e pola Lei 2/2007, </p>
    <h2>DISPOÑO:</h2>
    <p>Artigo 1</p>
    <p>Primeiro. Os prezos privados exixibles polos servizos prestados pola Consellería do Medio Rural referente ao servizo de matadoiro móbil en Galicia son os que figuran no anexo desta orde.</p>
    <p>Segundo. Os referidos prezos entenderanse co correspondente IVE.</p>
    <p>Artigo 2</p>
    <p>Os prezos privados regulados nesta orde actualizaranse anualmente na mesma proporción que o coeficiente de actualización establecido para os tipos de taxas de contía fixa na Lei de acompañamento á Lei de orzamentos da Comunidade Autónoma de Galicia mediante resolución da persoa titular da Secretaría Xeral Técnica da Consellería do Medio Rural.</p>
    <p>Artigo 3</p>
    <p>A presente orde adecuarase:</p>
    <p>1. Ao Decreto 61/2005, do 7 de abril, polo que se ditan as normas para a aplicación das taxas e prezos da Comunidade Autónoma de Galicia.</p>
    <p>2. Á Orde da Consellería de Economía e Facenda do 29 de xuño de 1994 pola que se regula o procedemento de recadación voluntaria das taxas e prezos da Comunidade Autónoma de Galicia.</p>
    <p>Disposición derradeira</p>
    <p>A presente orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 7 de setembro de 2022</p>
    <footer><p>José González Vázquez<br>Conselleiro do Medio Rural</p></footer>
    <h2>ANEXO</h2>
    <h2>Prezos privados do servizo de matadoiro móbil en Galicia</h2>
    <table>
     <thead>
      <tr>
       <td>Servizo</td>
       <td>Animais ovino e cabrún menores dun ano</td>
       <td>Animais ovino e cabrún maiores dun ano</td>
       <td>Animais<br>porcino</td>
      </tr>
     </thead>
     <tbody>
      <tr>
       <td>Prezo sacrificio e maquía (prezo/animal)</td>
       <td>10 €</td>
       <td>15 €</td>
       <td>40 €</td>
      </tr>
      <tr>
       <td>Prezo sacrificio, maquía e almacenamento (prezo/animal)</td>
       <td>15 €</td>
       <td>20 €</td>
       <td>45 €</td>
      </tr>
      <tr>
       <td>Prezo sacrificio, maquía, almacenamento e transporte a punto de distribución (prezo/animal)</td>
       <td>20 €</td>
       <td>25 €</td>
       <td>50 €</td>
      </tr>
     </tbody>
    </table>

