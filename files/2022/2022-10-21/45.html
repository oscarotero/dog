---
date: '2022-10-21'
id: L257-290922-0002
page: 56078
number: 201
agency: Concello de Vigo
section: VI. Anuncios. b) Administración local.
title: >-
  ANUNCIO do 1 de setembro de 2022 de notificacións de resolucións de execución
  forzosa de xestión da biomasa.
range: Anuncio
url: >-
  https://www.xunta.gal/dog/Publicados/2022/20221021/AnuncioL257-290922-0002_gl.html
---
<p>De conformidade co disposto no artigo 44 da Lei 39/2015, do 1 de outubro, do procedemento administrativo común das administracións públicas, en relación co artigo 22.3 da Lei 3/2007, do 9 de abril, de prevención e defensa contra os incendios forestais de Galicia, notifícanselles por medio deste anuncio no Boletín Oficial del Estado, Diario Oficial de Galicia e taboleiro de edictos do Concello de Vigo aos interesados que resultan descoñecidos, dos cales se ignora o lugar da notificación ou ben, intentada a notificación persoal, non se puido efectuar, as resolucións dos procedementos que se citan a continuación.</p>
    <p>Para os efectos do cómputo de prazos nos correspondentes procedementos administrativos que se citan, computaranse desde o día seguinte ao da publicación deste anuncio no Boletín Oficial del Estado.</p>
    <p>As resolucións que se notifican cos datos que figuran no anexo teñen o seguinte texto íntegro:</p>
    <p>En cumprimento da Lei do Parlamento de Galicia 3/2007, do 9 de abril, de prevención e defensa contra os incendios forestais de Galicia (LPDIFG), particípolle que o concelleiro da Área de Parques, Xardíns, Comercio, Distritos e Festas Especiais, por delegación de competencias do alcalde, do 4 de setembro de 2020, ditou con data do (véxase o anexo), a seguinte resolución:</p>
    <p>«Número de expediente: (véxase o anexo).</p>
    <p>Resolución de execución forzosa de forma subsidiaria da xestión da biomasa e a retirada de especies arbóreas prohibidas.</p>
    <p>Datos da parcela:</p>
    <p>– Referencia catastral: (véxase o anexo).</p>
    <p>– Superficie: (véxase o anexo).</p>
    <p>– Enderezo: (véxase o anexo).</p>
    <p>Datos do/dos responsable/s:</p>
    <p>Titular/es do predio: (véxase o anexo).</p>
    <p>I. Antecedentes.</p>
    <p>1. O Concello de Vigo constatou neste ano, con posterioridade ao 31 de maio, que na parcela sinalada no encabezamento está sen xestionar a biomasa –maleza– e sen retirar as especies arbóreas, tales como piñeiros, mimosas, acacia e eucalipto.</p>
    <p>2. A Administración municipal ditou resolución en que se lle requiría que procedese á xestión da biomasa vexetal e á retirada das especies arbóreas prohibidas nos prazos establecidos, a cal se lle notificou na forma prevista legalmente.</p>
    <p>3. Transcorrido o prazo concedido, constatouse en visita de comprobación á parcela citada que segue sen xestionarse a biomasa –maleza– e sen retirarse as especies arbóreas prohibidas, tales como piñeiros, mimosas, acacia e eucalipto.</p>
    <p>II. Fundamentos de dereito.</p>
    <p>Primeiro. O Plan municipal de prevención e defensa contra os incendios forestais do Concello de Vigo –PMPDIF– aprobado definitivamente pola Xunta de Goberno Local (XGL) en sesión do 2 de abril de 2020 e publicado no BOPPO do 24 de abril de 2020 (ligazón http://www.vigo.org/faixas) determina que a parcela de referencia catastral sinalada no encabezamento está incluída total ou parcialmente na rede secundaria de faixa de xestión da biomasa, de xeito que a persoa responsable, entendendo como tal a persoa física ou xurídica titular do dereito de aproveitamento na dita parcela, está obrigada á xestión da biomasa vexetal antes do 31 de maio de cada ano nos termos sinalados nos artigos 21, 21.ter, 22, disposición adicional terceira, disposición transitoria terceira e demais determinacións da Lei 3/2007, do 9 de abril, de prevención e defensa contra os incendios forestais de Galicia (LPDIFG), e na súa norma de desenvolvemento (Orde do 31 de xullo de 2007, criterios de xestión da biomasa; DOG do 7 de agosto).</p>
    <p>Tamén, con carácter xeral, a persoa responsable ten a obriga de retirar as seguintes especies arbóreas prohibidas: piñeiros, mimosa, acacia e eucalipto, sen prexuízo do establecido na disposición transitoria terceira 2 da dita lei.</p>
    <p>Segundo datos catastrais, figura como titular do predio a persoa sinalada no encabezamento.</p>
    <p>Segundo. Tal e como comprobou a Administración municipal, non cumpriu coas referidas obrigas de xestión da biomasa e retirada de especies arbóreas prohibidas no prazo establecido.</p>
    <p>Terceiro. O concelleiro da Área de Parques e Xardíns, Comercio, Distritos e Festas Especiais, mediante a Resolución de delegación de competencias do alcalde, do 13 de agosto de 2019 (BOPPO do 2 de setembro), ditou resolución o (véxase o anexo) en que lle requiría, como titular catastral da parcela, que procedese á xestión da biomasa vexetal e á retirada das especies arbóreas prohibidas no prazo de quince días naturais desde o seguinte ao da notificación da resolución (artigo 22.2 da Lei 3/2007, do 9 de abril, de prevención e defensa contra os incendios forestais de Galicia (en diante, LPDIFG).</p>
    <p>Na citada resolución foi apercibido de que, transcorrido o citado prazo sen que levase a cabo a xestión da biomasa vexetal e a retirada das especiais arbóreas prohibidas, o Concello de Vigo procedería á execución forzosa de forma subsidiaria da referida actuación, por si ou por persoa que determine e á custa do obrigado, ao cal repercutirían os custos na forma legalmente establecida (artigo 22.4 da LPDIFG) e, de ser o caso, ao comiso das especies arbóreas prohibidas retiradas pola Administración nas condicións legalmente establecidas. Tamén, ante a falta de atención a este requirimento, as obrigas de xestión para os anos seguintes deberán estar completadas antes do primeiro día de abril e, transcorrida esta data e comprobado polos servizos técnicos da Administración competente a falta de xestión, poderase proceder de modo inmediato, sen máis trámite, á execución subsidiaria desta.</p>
    <p>Tamén se lle advertía que, de persistir no incumprimento, era constitutivo dunha infracción administrativa de carácter leve, e que o órgano competente para incoar e resolver o procedemento sancionador é o titular da Xefatura Territorial de Pontevedra da Consellería do Medio Rural da Xunta Galicia. Na resolución de incoación do procedemento sancionador adoptarase a medida cautelar de comiso das especies arbóreas prohibidas cuxo destino será o seu alleamento pola Administración municipal (artigos 22.4, 50 a 54 da LPDIFG e 67 a 80 da Lei 43/2003, do 21 de novembro, de montes).</p>
    <p>Por último, outorgábaselle un trámite de audiencia polo prazo de dez días hábiles para que presentase as alegacións, documentos, xustificacións que considerase procedente en defensa dos seus dereitos.</p>
    <p>Cuarto. A dita resolución notificóuselle na forma legalmente prevista e, a pesar do tempo transcorrido, constatouse en visita de comprobación á parcela que segue sen xestionar a biomasa vexetal e sen retirar as especies arbóreas prohibidas.</p>
    <p>Quinto. O parágrafo terceiro do artigo 22.2 da LPDIFG, segundo a redacción dada por Lei 18/2021, do 27 de decembro, sinala que:</p>
    <p>“Naqueles casos en que as persoas responsables non atendesen á advertencia que se lles efectuase o ano anterior para o cumprimento das súas obrigas de xestión da biomasa e retirada de especies, a antedita xestión deberá estar finalizada con anterioridade ao primeiro día de abril de cada ano. Transcorrida esta data e comprobado polos servizos técnicos da Administración competente a falta de xestión, poderase proceder de modo inmediato, sen máis trámite, á execución subsidiaria desta”.</p>
    <p>Sexto. O artigo 22.4 da LPDIFG, aprobada polo Parlamento de Galicia, establece que:</p>
    <p>“Transcorridos os prazos sinalados no artigo sen que a persoa responsable xestione a biomasa ou retire as especies arbóreas prohibidas, a Administración pública competente poderá proceder á execución subsidiaria atendendo ás necesidades de defensa contra os incendios forestais, especialmente respecto da seguridade nas zonas de interface urbano-forestal, conforme o establecido no artigo 44 da Lei 43/2003, do 21 de novembro, de montes, ou norma que a substitúa, sen prexuízo da repercusión dos custos da xestión da biomasa á persoa responsable.</p>
    <p>Os custos que se repercutirán poderanse liquidar provisionalmente de maneira anticipada, mesmo na comunicación a que se refire o número 2, e poderase realizar a súa exacción desde o momento en que se verifique o incumprimento da obriga de xestión da biomasa nos prazos sinalados neste artigo, sen prexuízo da súa liquidación definitiva unha vez finalizados os traballos de execución subsidiaria.</p>
    <p>Para a liquidación dos custos correspondentes a cada parcela, a Administración terá en conta a cantidade resultante de aplicar a parte proporcional á cabida da parcela do importe do correspondente contrato, encomenda ou custo dos traballos realizados na zona de actuación.</p>
    <p>Cando a identidade da persoa responsable non sexa coñecida no momento de proceder á execución subsidiaria, a repercusión dos custos aprazarase ao momento en que, de ser o caso, chegue a ser coñecida, sempre que non prescribisen os correspondentes dereitos de cobranza a favor da Facenda pública.</p>
    <p>Se a execución subsidiaria inclúe a retirada de especies arbóreas prohibidas, daráselle traslado da resolución en que se acorde a dita execución subsidiaria ao órgano competente para a incoación do correspondente procedemento sancionador (Xefatura Territorial de Pontevedra da Consellería do Medio Rural da Xunta Galicia), o cal deberá proceder de inmediato á adopción do acordo de incoación do expediente sancionador e da medida cautelar de comiso das indicadas especies. O destino das especies obxecto de comiso será o seu alleamento, o cal será efectuado, nos termos regulados nesta lei, pola Administración que realizase a execución subsidiaria.</p>
    <p>No caso de venda das especies obxecto de comiso, a Administración que realice tales vendas (neste caso, o Concello de Vigo), deberá aplicar os importes obtidos a sufragar os gastos derivados das execucións subsidiarias da súa competencia”.</p>
    <p>Sétimo. Segundo os artigos 99 e 102 da Lei 39/2015, do 1 de outubro, do procedemento administrativo común das administracións públicas, a “execución forzosa de forma subsidiaria” supón que a Administración municipal realizará o acto, por si ou a través das persoas que determine, á custa do obrigado.</p>
    <p>O importe dos gastos, danos e perdas exixiránselle ao obrigado seguindo o procedemento legalmente previsto nas normas reguladoras do procedemento de constrinximento.</p>
    <p>Oitavo. Neste caso, concorren os presupostos de feito previstos nos artigos 21, 21.ter, 22, disposición adicional terceira, disposición transitoria terceira 1, da LPDIFG, 99 e 102 da LPACAP e normativa de concordante aplicación, para acordar a execución forzosa de forma subsidiaria da xestión da biomasa vexetal e a retirada das especies arbóreas prohibidas.</p>
    <p>Noveno. É competente para ditar esta resolución o alcalde, ao abeiro dos artigos 7, 16.4 e 22.7 da LPDIFG. Non obstante, a dita competencia delegouna no concelleiro delegado da Área de Parques, Xardíns, Comercio, Distritos e Festas especiais segundo a Resolución do 4 de setembro de 2020.</p>
    <p>Polo exposto, e co obxecto de dar cumprimento á Lei do Parlamento de Galicia 3/2007, do 9 de abril, de prevención e defensa contra os incendios forestais de Galicia (LPDIFG),</p>
    <h2>RESOLVO:</h2>
    <p>Primeiro. Acordar a execución forzosa de forma subsidiaria, por parte do Concello de Vigo ou da persoa que se determine e á custa do obrigado (titular no anexo), da xestión da biomasa vexetal e da retirada das especies arbóreas prohibidas na parcela situada en (véxase o anexo), Vigo, con referencia catastral (véxase o anexo), ao incumprir as obrigas previstas nos artigos 21, 21.ter, 22, disposición adicional terceira, disposición transitoria terceira 1, da LPDIFG.</p>
    <p>Segundo. Informar o/a obrigado/a, titular da parcela, de que, tras a notificación desta resolución, se procederá á execución forzosa de forma subsidiaria sen máis trámite e de que obrigado/a a facilitar os accesos necesarios para realizar os traballos de xestión da biomasa e/ou retirada das especies arbóreas prohibidas, sen que sexa preciso o seu consentimento, salvo naqueles supostos excepcionais en que o acceso afecte, dentro da parcela, espazos físicos susceptibles de merecer a cualificación de domicilio para os efectos do artigo 18.2 da Constitución, caso en que se deberá pedir a correspondente autorización xudicial para a entrada neles se non se conta coa súa autorización (artigo 22.6 da LPDIFG).</p>
    <p>Terceiro. Dar traslado desta resolución á Xefatura Territorial de Pontevedra da Consellería do Medio Rural da Xunta Galicia en que se insta á incoación do procedemento sancionador e da medida cautelar de comiso das especies arbóreas prohibidas que poidan existir na parcela, ao abeiro do establecido no artigo 22.4, parágrafo quinto, da LPDIFG.</p>
    <p>Cuarto. Unha vez executados os traballos de xestión da biomasa vexetal e a retirada das especies arbóreas prohibidas, liquidar o importe dos gastos ocasionados, que se exixirán ao obrigado seguindo o procedemento legalmente previsto nas normas reguladoras do procedemento de constrinximento.</p>
    <p>Quinto. Informalo/a tamén de que, conforme o artigo 22.9 da LPDIFG, o incumprimento das obrigas que esta lei establece por parte da persoa propietaria do terreo implicará o incumprimento da función social da propiedade e será causa de expropiación forzosa por interese social, en caso de que os custos acumulados da execución subsidiaria dos traballos de xestión da biomasa que a Administración actuante asumise con cargo ao seu orzamento, e que non lle poida repercutir a aquela por descoñecerse a súa identidade, superen o valor catastral da parcela. A entidade xestora do Banco de Terras de Galicia ou a Administración que asumise eses custos con cargo ao seu orzamento terá a condición de beneficiaria da expropiación forzosa e compensará, no momento de aboamento do prezo xusto expropiatorio, as cantidades debidas pola persoa propietaria por este concepto, sempre que non prescribisen os correspondentes dereitos de cobramento a favor da Facenda pública. No suposto de que a beneficiaria da expropiación for a Administración local, poderá ceder eses terreos ao Banco de Terras de Galicia.</p>
    <p>Sexto. Informar o/ interesado/a, titular da parcela, de que contra esta resolución, consonte os artigos 123 e 124 da Lei 39/2015, do 1 de outubro, do procedemento administrativo común das administracións públicas, e os artigos 8, 46.1 e 46.4 da Lei 29/1998, do 13 de xullo, reguladora da xurisdición contencioso-administrativa, poderá interpoñer recurso potestativo de reposición, ante o mesmo órgano que a ditou, no prazo dun mes, ou ben directamente recurso contencioso-administrativo, ante o Xulgado do Contencioso Administrativo de Vigo, no prazo de dous meses, ambos os dous prazos contados desde o día seguinte a aquel en que se notifique a resolución expresa. Porén, interposto o recurso de reposición non poderá interpoñer recurso contencioso-administrativo ata que sexa resolto expresamente o primeiro ou se produza a súa desestimación presunta polo transcurso do prazo máximo dun mes establecido para ditar e notificar a resolución».</p>
    <p>Vigo, 1 de setembro de 2022</p>
    <footer><p>O alcalde<br>P.D. (Resolución do 4.9.2020)<br>Ángel Rivas González<br>Concelleiro delegado da Área de Parques, Xardíns, Comercio,<br>Distritos e Festas Especiais</p></footer>
    <p>Información adicional:</p>
    <p>– Os datos indicados sobre a parcela son os que resultan da información contida no Catastro de bens inmobles do Ministerio de Facenda; tal e como establece a lexislación aplicada. Para calquera aclaración ou rectificación de erro sobre os datos da parcela deberase dirixir á correspondente delegación do Catastro (Oficina do Catastro en Vigo; rúa Lalín, 2, CP 36271), sen prexuízo da posterior comunicación ao Concello de Vigo no enderezo de correo abaixo indicado, achegando copia do documento presentado na oficina catastral.</p>
    <p>– Para calquera consulta, aclaración, información complementaria ou cita poderase dirixir ao Servizo de Montes, Parques e Xardíns do Concello de Vigo a través do seguinte enderezo de correo electrónico: faixassecundarias@vigo.org</p>
    <h2>ANEXO</h2>
    <p>O anexo cos datos catastrais das parcelas pódese consultar na seguinte ligazón:</p>
    <p>https://www.boe.es/boe_n/dias/2022/08/25/not.php?id=BOE-N-2022-951438</p>

