---
date: '2022-02-16'
id: G0595-090222-0001
page: 11393
number: 32
agency: 'Vicepresidencia primeira e Consellería de Presidencia, Xustiza e Turismo'
section: III. Outras disposicións.
title: >-
  DECRETO 15/2022, do 27 de xaneiro, polo que se declara a urxente ocupación,
  para efectos de expropiación forzosa, dos bens e dereitos necesarios para a
  realización das obras do proxecto de alarga e mellora do camiño público
  Arufe-Churío, no termo municipal de Irixoa (A Coruña).
range: Decreto
url: >-
  https://www.xunta.gal/dog/Publicados/2022/20220216/AnuncioG0595-090222-0001_gl.html
---
<p>O Concello de Irixoa (A Coruña), en sesión do día 13 de decembro de 2019, acordou solicitar á Xunta de Galicia a declaración de urxente ocupación dos bens e dereitos afectados pola expropiación forzosa do proxecto de alarga e mellora do camiño público Arufe-Churío, ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu á información pública.</p>
    <p>Con data do 5 de abril de 2021 tivo entrada no rexistro da Dirección Xeral de Administración Local da Xunta de Galicia a solicitude do Concello de Irixoa e o expediente. Con data do 4 de maio, 3 de novembro e 22 de decembro de 2021, o Concello achegou a documentación complementaria á súa solicitude inicial. O expediente contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 52 da Lei de expropiación forzosa.</p>
    <p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, consistente no alargamento e na mellora do camiño público Arufe-Churío, xa que é absolutamente necesaria para repoñer o seu estado de correcto e apropiado uso público aos actuais requirimentos, e lograr deste xeito a adecuada funcionalidade e mellora da seguridade viaria da que agora non dispón a devandita vía. Asemade, permitiría a intercomunicación para dar servizo aos dous núcleos e á propia área forestal, agora incomunicada, o que pode provocar importantes danos ás propiedades forestais, tales como os incendios.</p>
    <p>A competencia para a declaración da urxente ocupación corresponde ao Consello da Xunta de Galicia segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do vicepresidente primeiro e conselleiro de Presidencia, Xustiza e Turismo e logo de deliberación do Consello da Xunta de Galicia na súa reunión do día vinte e sete de xaneiro de dous mil vinte e dous,</p>
    <p class="dog-titulo">DISPOÑO:</p>
    <p>Artigo único</p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de alarga e mellora do camiño público Arufe-Churío, no termo municipal de Irixoa (A Coruña), polo cal se deben, de ser o caso, unha vez ocupados os terreos necesarios, obter as autorizacións que fosen necesarias dos organismos competentes, con carácter previo ao inicio das obras.</p>
    <p>Ferrol, vinte e sete de xaneiro de dous mil vinte e dous</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente primeiro e conselleiro de Presidencia, Xustiza e Turismo</p>

