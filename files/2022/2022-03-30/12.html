---
date: '2022-03-30'
id: G0426-280322-0007
page: 20600
number: 62
agency: Consellería do Medio Rural
section: III. Outras disposicións.
title: >-
  EXTRACTO da Orde do 29  de marzo de 2022 pola que se establecen as bases
  reguladoras das axudas á reestruturación e reconversión da viña en Galicia e
  se convocan para o ano 2022 (código de procedemento MR446A).
range: Orde
url: >-
  https://www.xunta.gal/dog/Publicados/2022/20220330/AnuncioG0426-280322-0007_gl.html
---
<p>BDNS (Identif.): 617891.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. <em>Persoas beneficiarias</em></p>
    <p>1. Poderán ser beneficiarios destas axudas as persoas viticultoras e futuros viticultores cuxos viñedos se destinen á produción de uva para vinificación.</p>
    <p>2. Non poderán ser beneficiarios:</p>
    <p>a) Aquelas persoas viticultoras que contraveñan a normativa vixente en materia de plantacións de viña, para calquera das superficies de viña da súa explotación.</p>
    <p>b) Aquelas persoas viticultoras que renunciasen á axuda dunha operación solicitada en convocatorias anteriores no marco do PASVE 2019-2023, unha vez aprobada, excepto que comunicasen a súa renuncia no prazo de 10 días desde a súa notificación.</p>
    <p>c) Aquelas persoas viticultoras que non solicitasen o pagamento dunha operación, unha vez finalizado o prazo para presentar a solicitude de pagamento dentro do segundo exercicio financeiro posterior ao que se solicitou a axuda, salvo causas de forza maior e circunstancias excepcionais que poden recoñecerse conforme os casos previstos no punto 2 do artigo 2 do Regulamento (UE) nº 1306/2013 do Parlamento Europeo e do Consello do 17 de decembro de 2013.</p>
    <p>Segundo. <em>Obxecto</em></p>
    <p>1. Establecer as bases reguladoras das axudas á reestruturación e reconversión da viña en Galicia e realizar a súa convocatoria para 2022, en réxime de concorrencia competitiva.</p>
    <p>2. O apoio para esta medida aplicarase ás viñas de Galicia destinadas á produción de uva para vinificación cuxas persoas viticultoras non contradigan a normativa vixente en materia de plantacións para calquera das superficies de viña das súas explotacións.</p>
    <p>Terceiro. <em>Bases reguladoras</em></p>
    <p>Orde do 29 de marzo de 2022 pola que se establecen as bases reguladoras das axudas á reestruturación e reconversión da viña en Galicia e se convocan para o ano 2022 (código de procedemento MR446A).</p>
    <p>Esta medida de reestruturación e reconversión das viñas levarase a cabo a través de solicitudes colectivas (mínimo de cinco persoas viticultoras) e/ou individuais.</p>
    <p>Poderá subvencionarse unha ou varias das seguintes actuacións:</p>
    <p>a) Reimplantación de viñas.</p>
    <p>b) Reconversión varietal.</p>
    <p>c) Mellora das técnicas de xestión de viñas.</p>
    <p>Cuarto. <em>Importe</em></p>
    <p>Estas axudas finánciaas a Unión Europea, na súa totalidade, a través do Fondo Europeo Agrícola de Garantía (Feaga 100 %): 3.000.000 €.</p>
    <p>As axudas poderán ser de:</p>
    <p>a) Compensación pola perda de ingresos (2.226 euros/ha e campaña, de ser o caso).</p>
    <p>b) Custos de reestruturación e reconversión da viña (50 % dos custos subvencionables).</p>
    <p>Quinto. <em>Prazo para presentar as solicitudes</em></p>
    <p>O prazo para presentar as solicitudes será dun mes, que se contará desde o día seguinte ao de publicación da orde no <em>Diario Oficial de Galicia</em>.</p>
    <p>Santiago de Compostela, 29 de marzo de 2022</p>
    <footer><p>José González Vázquez<br>Conselleiro do Medio Rural</p></footer>

