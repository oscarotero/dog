---
date: '2022-02-11'
id: G0596-260122-0004
page: 10644
number: 29
agency: 'Vicepresidencia segunda e Consellería de Economía, Empresa e Innovación'
section: III. Outras disposicións.
title: >-
  EXTRACTO da Orde do 25 de xaneiro de 2022 pola que se establecen as bases
  reguladoras para a concesión de subvencións a empresas privadas, en réxime de
  concorrencia non competitiva, para o fomento da sustentabilidade no
  desenvolvemento da actividade industrial do sector dos recursos naturais en
  Galicia, e se convocan para o ano 2022 (liñas de axuda 2, 3 e 5) (código de
  procedemento IN308D).
range: Orde
url: >-
  https://www.xunta.gal/dog/Publicados/2022/20220211/AnuncioG0596-260122-0004_gl.html
---
<p>BDNS (Identif.): 609596.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.hacienda.gob.es/bdnstrans/index).</p>
    <p>Primeiro. Persoas beneficiarias</p>
    <p>a) Empresas privadas que, dentro do territorio da Comunidade Autónoma de Galicia, realicen actividades reguladas pola Lei 22/1973, do 21 de xullo, de minas, e conten co título de carácter administrativo que resulte preceptivo para o desenvolvemento das ditas actividades ou, cando proceda, coa conformidade do órgano administrativo correspondente, todo o cal poderá ser comprobado de oficio pola Administración (liña 2 e liña 5).</p>
    <p>b) Empresas privadas con centros de traballo de elaboración de rocha ornamental localizados na Comunidade Autónoma de Galicia.</p>
    <p>En calquera caso, para os efectos desta orde, considéranse actividades de elaboración de rocha ornamental aquelas actividades incluídas na sección C e, en concreto, na clase 23.70 do CNAE (liña 3).</p>
    <p>Considerarase empresa toda entidade, independentemente da súa forma xurídica e do seu modo de financiamento, que exerza unha actividade económica. En particular, consideraranse empresas aos empresarios persoas físicas que exerzan actividades a título individual ou familiar, así como as sociedades de persoas que exerzan unha actividade económica de forma regular.</p>
    <p>Segundo. Obxecto</p>
    <p>Aprobar as bases polas que se rexerá a concesión de axudas da Vicepresidencia Segunda e Consellería de Economía, Empresa e Innovación para fomentar e incentivar a sostibilidade, nas súas dimensións económica, social e ambiental, no desenvolvemento da actividade industrial do sector dos recursos naturais en Galicia, así como a súa convocatoria para o ano 2022, a través de cinco liñas de actuación.</p>
    <p>As axudas que correspondan a actuacións encadradas na liña 2 serán para o financiamento dos investimentos destinados a mellorar as condicións laborais, en especial a redución da exposición ao po e ao ruído das persoas traballadoras nos seus postos de traballo nas explotacións mineiras.</p>
    <p>As axudas que correspondan a actuacións encadradas na liña 3 serán para o financiamento dos investimentos destinados a mellorar as condicións laborais, especificamente a redución da exposición ao po das persoas traballadoras nos seus postos de traballo nos centros de traballo de elaboración de rocha ornamental.</p>
    <p>As axudas que correspondan a actuacións encadradas na liña 5 serán para o financiamento dos investimentos destinados aos procesos de implantación e certificación das normas UNE 22480: 2019 «Sistema de xestión mineira sustentable. Requisistos» e UNE 22470: 2019 «Sistema de xestión mineiro-mineralúrxica-metalúrxica sustentable. Indicadores», as cales acreditan a implantación dun Sistema de xestión mineira sustentable nas empresas do sector mineiro.</p>
    <p>Terceiro. Bases reguladoras</p>
    <p>Inclúense no anexo I da Orde do 25 de xaneiro de 2022.</p>
    <p>Cuarto. Contía</p>
    <p>O crédito destinado para estas axudas é de 700.000,00 euros para as axudas da liña 2, 400.000,00 euros para as axudas da liña 3 e 40.000,00 euros para as axudas da liña 5.</p>
    <p>Quinto. Prazo de presentación de solicitudes</p>
    <p>O prazo de presentación de solicitudes será dun mes e comezará o décimo quinto día hábil posterior a aquel no que se publique esta orde no DOG, e concluirá no mes de vencemento o día ordinal anterior ao día no que comezou o prazo</p>
    <p>Santiago de Compostela, 25 de xaneiro de 2022</p>
    <footer><p>Francisco José Conde López<br>Vicepresidente segundo e conselleiro de Economía,<br>Empresa e Innovación</p></footer>

