---
date: '2022-09-29'
id: G0532-230922-0001
page: 51720
number: 186
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 28 de setembro de 2022 pola que se modifica a Orde do 21 de decembro
  de 2021 pola que se establecen as bases reguladoras e a convocatoria para o
  ano 2022 das axudas a investimentos non produtivos vinculadas á realización de
  obxectivos agroambientais e climáticos no ámbito dos parques naturais de
  Galicia, cofinanciadas co Fondo Europeo Agrícola de Desenvolvemento Rural
  (Feader) no marco do Programa de desenvolvemento rural (PDR) de Galicia
  2014-2020 (código de procedemento MT819A).
range: Orde
url: >-
  https://www.xunta.gal/dog/Publicados/2022/20220929/AnuncioG0532-230922-0001_gl.html
---
<p>O día 13 de xaneiro de 2022 publicouse no <em>Diario Oficial de Galicia</em> a Orde do 21 de decembro de 2021 pola que se establecen as bases reguladoras e a convocatoria para o ano 2022 das axudas a investimentos non produtivos vinculadas á realización de obxectivos agroambientais e climáticos no ámbito dos parques naturais de Galicia, cofinanciadas co Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020 (código de procedemento MT819A).</p>
    <p>No seu artigo 1 disponse que a orde ten por obxecto regular as bases do réxime de axudas dirixidas a restaurar, preservar e mellorar a biodiversidade nas zonas Natura 2000, os sistemas agrarios de alto valor natural, así como mellorar o estado das paisaxes agrarias galegas dentro dos espazos protexidos ou nas súas áreas de influencia socioeconómica por medio de proxectos que contribúan á mellora da paisaxe rural tradicional e dos seus elementos representativos, e para o mantemento das condicións ambientais necesarias dirixidas á conservación ou recuperación de especies relacionadas co medio agrario e os seus hábitats. Incluiranse axudas destinadas a investimentos non produtivos necesarias para conseguir obxectivos ambientais, é dicir, investimentos que non dean lugar a un aumento significativo do valor ou da rendibilidade das explotacións agrícolas ou que contribúan á mellora do carácter de utilidade pública das zonas Rede Natura 2000 pertencentes aos parques naturais.</p>
    <p>Así mesmo, convócanse as axudas correspondentes ao exercicio orzamentario do ano 2022 en réxime de concorrencia competitiva (código de procedemento MT819A).</p>
    <p>A orde establece no seu artigo 8 un prazo de presentación de solicitudes dun mes, contado a partir do día seguinte da súa publicación no <em>Diario Oficial de Galicia</em>. O dito prazo comeza o día 14 de xaneiro de 2022 e finaliza o día 14 febreiro de 2022.</p>
    <p>O artigo 22.7 establecía inicialmente que a notificación do remate das accións (total ou parcial) e a solicitude de pagamento das axudas deberán xustificarse con data límite do 1 de setembro de 2022 para a anualidade do ano 2022 e do 31 de marzo de 2023 para a anualidade do ano 2023. Ademais, a orde recollía que estes prazos serán, en todo caso, improrrogables.</p>
    <p>Como consecuencia da sobrecarga administrativa dos departamentos responsables da tramitación destes expedientes, derivada do elevado número de disposicións publicadas con carácter de axuda e o elevado número de solicitudes recibidas, así como a dificultade material de executalos nos prazos previstos na orde de axudas, con data do 18 de agosto publicouse a Orde do 8 de agosto de 2022 pola que se modifica a Orde do 21 de decembro de 2021 pola que se establecen as bases reguladoras e a convocatoria para o ano 2022 das axudas a investimentos non produtivos vinculadas á realización de obxectivos agroambientais e climáticos no ámbito dos parques naturais de Galicia, cofinanciadas co Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020 (código de procedemento MT819A), e estableceuse o 30 de setembro de 2022 como data límite para a xustificación da anualidade do ano 2022.</p>
    <p>Porén, atendendo a que as axudas dirixidas a concellos e empresas foron adxudicadas o día 25 de agosto, as dirixidas a particulares o día 26 de agosto e as dirixidas a asociacións están actualmente en fase de proposta de adxudicación, faise necesaria unha nova ampliación que garanta a posibilidade de execución dos proxectos aprobados por parte dos beneficiarios das axudas.</p>
    <p>En virtude do exposto, e en uso das facultades que teño conferidas pola Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo único. Modificación do artigo 22.7 da Orde do 21 de decembro de 2021 pola que se establecen as bases reguladoras e a convocatoria para o ano 2022 das axudas a investimentos non produtivos vinculadas á realización de obxectivos agroambientais e climáticos no ámbito dos parques naturais de Galicia, cofinanciadas co Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, nos seguintes termos:</p>
    <p>1. Modificase o artigo 22.7, que queda redactado como segue: «A notificación do remate das accións (total ou parcial) e a solicitude de pagamento das axudas deberán xustificarse con data límite do 1 de novembro de 2022 para a anualidade do ano 2022 e do 31 de marzo de 2023 para a anualidade do ano 2023. Para estes efectos, considérase gasto realizado o que foi efectivamente aboado con anterioridade á finalización do período de xustificación».</p>
    <p>Disposición derradeira única</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 28 de setembro de 2022</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

