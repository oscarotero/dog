---
date: '2022-01-04'
id: G0599-221221-0005
page: 187
number: 2
agency: Consellería de Emprego e Igualdade
section: III. Outras disposicións.
title: >-
  EXTRACTO da Resolución do 21 de decembro de 2021, da Secretaría Xeral da
  Igualdade, pola que se regulan as bases para a concesión das axudas
  establecidas no artigo 27 da Lei orgánica 1/2004, do 28 de decembro, de
  medidas de protección integral contra a violencia de xénero, e no artigo 43 da
  Lei 11/2007, do 27 de xullo, galega para a prevención e o tratamento integral
  da violencia de xénero, e se procede á súa convocatoria para o ano 2022
  (código de procedemento SI434B) (axudas de indemnización establecidas no
  artigo 43 da Lei 11/2007, do 27 de xullo, galega para a prevención e o
  tratamento integral da violencia de xénero).
range: Resolución
url: >-
  https://www.xunta.gal/dog/Publicados/2022/20220104/AnuncioG0599-221221-0005_gl.html
---
<p>BDNS (Identif.): 602748.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publicase o extracto da convocatoria cuxo texto completo pode consultarse na Base de datos nacional de subvencións (BDNS) (http://www.pap.minhap.gob.es/bdnstrans/index):</p>
    <p>Primeiro. Persoas beneficiarias</p>
    <p>1. Poderán ser beneficiarias destas axudas de indemnización as mulleres maiores de idade ou emancipadas, vítimas de violencia de xénero e todas as persoas que dependan económica e/ou asistencialmente dunha muller que sofra violencia de xénero.</p>
    <p>2. Ademais, entre outros, deberán cumprir os seguintes requisitos: a) non convivir co agresor; b) estar empadroada e ter residencia efectiva na Comunidade Autónoma de Galicia e, no caso das mulleres estranxeiras, ter permiso de residencia; c) ter dereito á percepción dunha indemnización por danos e perdas derivados dunha situación de violencia de xénero, recoñecida nunha resolución xudicial firme ditada por un xulgado ou tribunal con sede na Comunidade Autónoma de Galicia; d) que exista constatación xudicial do incumprimento do deber de satisfacer a indemnización por insolvencia do obrigado ao pagamento; e) que a persoa beneficiaria se atope nunha situación de precariedade económica como consecuencia da falta de pagamento da indemnización xudicialmente recoñecida.</p>
    <p>Segundo. Obxecto</p>
    <p>Estas axudas concédense en réxime de concorrencia non competitiva e a súa finalidade é facer valer o dereito recoñecido por sentenza xudicial ditada por xulgados e tribunais con sede no territorio galego.</p>
    <p>Terceiro. Bases reguladoras</p>
    <p>Resolución do 21 de decembro de 2021, da Secretaría Xeral da Igualdade, pola que se regulan as bases para a concesión das axudas establecidas no artigo 27 da Lei orgánica 1/2004, do 28 de decembro, de medidas de protección integral contra a violencia de xénero, e no artigo 43 da Lei 11/2007, do 27 de xullo, galega para a prevención e o tratamento integral da violencia de xénero, e se procede á súa convocatoria para o ano 2022 (código de procedemento SI434B).</p>
    <p>Cuarto. Importe</p>
    <p>Para a concesión destas axudas destínase crédito por un importe total de cincuenta e cinco mil euros (55.000,00 €).</p>
    <p>A contía destas axudas de indemnización será a fixada pola resolución xudicial correspondente que quede pendente de pagamento logo da declaración de insolvencia do obrigado a esta, ata o máximo de 6.000 euros, por cada persoa beneficiaria, excluídos xuros de mora.</p>
    <p>Quinto. Prazo de presentación de solicitudes</p>
    <p>O prazo de presentación de solicitudes comeza o día seguinte ao da publicación desta convocatoria no <em>Diario Oficial de Galicia</em> e rematará o 30 de novembro de 2022.</p>
    <p>Santiago de Compostela, 21 de decembro de 2021</p>
    <footer><p>Susana López Abella<br>Secretaria xeral da Igualdade</p></footer>

