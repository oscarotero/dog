---
date: '2022-08-25'
id: V0653-020822-0001
page: 45861
number: 161
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 28 de xullo de 2022, da Dirección Xeral de Planificación
  Enerxética e Recursos Naturais, pola que se outorgan, a UFD Distribución
  Electricidad, S.A., as autorizacións administrativas previa e de construción
  para a instalación dun parque de 132 kV e un transformador 132/20 kV de 30 MVA
  na subestación Lalín 66/20 kV, no concello de Lalín (expediente IN407A
  2021/228-4).
range: Resolución
url: >-
  https://www.xunta.gal/dog/Publicados/2022/20220825/AnuncioV0653-020822-0001_gl.html
---
<p>Feitos.</p>
    <p>1. O 7.10.2021, UFD Distribución Electricidad, S.A. (en diante, UFD) presentou, ante a Xefatura Territorial de Pontevedra desta consellería (en diante, xefatura territorial), a solicitude de autorización administrativa previa e autorización administrativa de construción para a instalación dun parque, de 132 kV, e un transformador de potencia, de 132/20 kV e 30 MVA, na subestación Lalín 66/20 kV, no termo municipal de Lalín (Pontevedra), á cal se lle asignou o número de expediente IN407A 2021/228-4.</p>
    <p>Esta solicitude acompañouse, ou completouse posteriormente, coa seguinte documentación técnica:</p>
    <p>• Proxecto de execución denominado Subestación Lalín-novo parque 132 kV e T-III 132/20 kV 30 MVA, asinado pola enxeñeira industrial María Isabel López Ferrer (colexiada nº 17566 do Colexio Oficial de Enxeñeiros Industriais de Madrid) e visado por este colexio, co nº 202102033 e con data do 9.6.2021, e en que figura un orzamento de execución material de 1.621.529,27 euros.</p>
    <p>• Declaración responsable do técnico proxectista (incorporada no proxecto e asinada con data do 30.4.2021), segundo o exixido no artigo 53.1.b) da Lei 24/2013, do 26 de decembro, do sector eléctrico.</p>
    <p>A UFD é propietaria da subestación Lalín 66/20 kV, situada no termo municipal de Lalín (Pontevedra), con autorización administrativa obtida en 1968, e composta actualmente polos seguintes parques e transformadores de potencia:</p>
    <p>• Un parque de intemperie con aparellaxe convencional de 66 kV, con 4 posicións (2 de liña e 2 de primario de trafo).</p>
    <p>• Un parque de 20 kV realizado con tecnoloxía GIS, en configuración dobre barra, con 14 posicións (8 de liña, 2 de protección de secundario de trafo, 1 de acoplamento transversal, 1 de medida de tensión de barras e 2 de servizos auxiliares).</p>
    <p>• Dous transformadores trifásicos de potencia montados en intemperie: T-I e T-II (con relación de transformación 66/20 kV e potencia aparente 25 MVA).</p>
    <p>Segundo se desprende do proxecto de execución, a infraestrutura eléctrica proxectada consiste na instalación de novas celas de 132 kV nun edificio de nova construción (para a súa instalación será preciso demoler parte do edificio existente), a instalación dun transformador de potencia 132/20 kV 30 MVA en intemperie e a instalación dunha nova cela de protección de secundario de transformador de 20 kV no edificio existente de celas de 20 kV:</p>
    <p>• O parque de 132 kV terá unha configuración de dobre barra, realizado mediante celas con envolvente metálica e illamento en gas SF6 para interior, constituído por unha posición de liña, unha posición de trafo, unha posición de medida de barras e unha posición de acoplamento transversal.</p>
    <p>• O transformador 132/20 kV de 30 MVA será trifásico apto para montaxe en intemperie.</p>
    <p>• No parque de 20 kV instalarase unha nova cela de protección de secundario de transformador en configuración de dobre barra, realizado mediante unha cela con envolvente metálica e illamento en gas SF6 para interior.</p>
    <p>2. O 27.7.2022, a xefatura territorial, logo de rematada a instrución do expediente IN407A 2021/228-4, deu traslado deste á Dirección Xeral de Planificación Enerxética e Recursos Naturais (en diante, DXPERN) para os efectos da súa resolución. A xefatura territorial incorporou ao expediente o informe dos seus servizos técnicos, con data do 27.7.2022, en que se conclúe que non se presentan obxeccións técnicas para continuar coa tramitación do referido proxecto.</p>
    <p>Consideracións legais e técnicas.</p>
    <p>1. A DXPERN é competente para resolver este expediente, de conformidade co disposto no artigo 28 do Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación (DOG nº 126, do 4 de xullo), no artigo 45 da Lei 9/2021, do 25 de febreiro, de simplificación administrativa e de apoio á reactivación económica de Galicia, e no artigo único 1.b).2º do Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG nº 22, do 1 de febreiro).</p>
    <p>2. A lexislación de aplicación ao presente expediente é a seguinte:</p>
    <p>• Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>• Lei 24/2013, do 26 de decembro, do sector eléctrico.</p>
    <p>• Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>• Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09.</p>
    <p>• Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>• Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG nº 22, do 1 de febreiro).</p>
    <p>• Resolución do 19 de febreiro de 2014, da Dirección Xeral de Enerxía e Minas, pola que se aproba o procedemento de autorización administrativa de construción, de acordo co previsto na Lei 24/2013, do 26 de decembro, do sector eléctrico (DOG nº 54, do 19 de marzo).</p>
    <p>3. Informe emitido o 27.7.2022 polos servizos técnicos da xefatura territorial, en que se conclúe que non se poñen obxeccións técnicas para continuar coa tramitación do proxecto de execución denominado Subestación Lalín-novo parque 132 kV e T-III 132/20 kV 30 MVA.</p>
    <p>4. Oficio da xefatura territorial do 27.7.2022, polo que dá traslado do expediente á DXPERN logo de rematada a súa instrución, en que se fai constar o seguinte:</p>
    <p>• Non hai organismos afectados conforme o disposto no artigo 131 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>• Visto o expediente, os servizos técnicos desta xefatura non observan inconvenientes para a realización das obras correspondentes ao proxecto Subestación Lalín-novo parque 132 kV e T-III 132/20 kV 30 MVA.</p>
    <p>5. A instrución do expediente realizouse conforme o disposto no artigo 47 da Lei 9/2021, do 25 de febreiro. Así mesmo, respecto ao expediente cómpre indicar o seguinte:</p>
    <p>• Está exento do trámite de información pública, por tratarse dunha modificación dunha instalación de distribución de enerxía eléctrica, conforme o disposto no artigo 50 da Lei 9/2021, do 25 de febreiro.</p>
    <p>• A DXPERN é o órgano competente para resolvelo, por tratarse da modificación dunha subestación que supón o aumento da súa potencia por riba dos 75 MVA (pasa de 50 a 80 MVA), conforme o disposto no artigo único 1.b).2º do Decreto 9/2017, do 12 de xaneiro, da Consellería de Economía, Emprego e Industria.</p>
    <p>De acordo con todo o anterior,</p>
    <h2>RESOLVO:</h2>
    <p>1. Outorgar a UFD Distribución Electricidad, S.A. as autorizacións administrativas previa e de construción para a instalación dun parque de 132 kV e un transformador 132/20 kV de 30 MVA na subestación Lalín 66/20 kV, no termo municipal de Lalín (Pontevedra).</p>
    <p>Todo isto de acordo coas condicións seguintes:</p>
    <p>1. As instalacións que se autorizan terán que realizarse de acordo coas especificacións e planos que figuran no proxecto de execución denominado Subestación Lalín-novo parque 132 kV e T-III 132/20 kV 30 MVA, asinado pola enxeñeira industrial María Isabel López Ferrer (colexiada nº 17566 do Colexio Oficial de Enxeñeiros Industriais de Madrid) e visado por este colexio, co nº 202102033 e con data do 9.6.2021, e en que figura un orzamento de execución material de 1.621.529,27 euros.</p>
    <p>2. A empresa promotora (UFD Distribución Electricidad, S.A.) asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manteñan as condicións regulamentarias de seguridade. En todo momento deberanse cumprir as normas e directrices vixentes que resulten de aplicación, en particular, canto establece o Regulamento sobre condicións técnicas e garantías de seguridade nas instalacións eléctricas de alta tensión e as súas instrucións técnicas complementarias ITC-RAT 01 a 23, aprobado polo Real decreto 337/2014, do 9 de maio, e o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, aprobado polo Real decreto 223/2008, do 15 de febreiro.</p>
    <p>3. Para introducir modificacións nas instalacións que afecten datos básicos do proxecto será necesaria a autorización previa da DXPERN; non obstante, a xefatura territorial poderá autorizar as modificacións de detalle do proxecto que resulten procedentes, e deberá comunicar á dita dirección xeral todas as resolucións que se diten en aplicación da citada facultade.</p>
    <p>4. O prazo para a posta en marcha das instalacións que se autorizan será de trece meses (conforme o cronograma que figura no proxecto), contados a partir da data da última autorización administrativa necesaria para a súa execución. Unha vez construídas estas instalacións, a empresa promotora deberá presentar a solicitude de autorización de explotación ante a xefatura territorial, quen deberá estendela tras as comprobacións técnicas que considere oportunas.</p>
    <p>5. O incumprimento das condicións e requisitos establecidos nesta resolución ou a variación substancial dos orzamentos que determinaron a súa adopción poderán dar lugar á súa revogación, logo de audiencia ao promotor, de conformidade co disposto no artigo 53.10 da Lei 24/2013, do 26 de decembro.</p>
    <p>6. Estas autorizacións outórganse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da referida infraestrutura eléctrica, en especial as relativas á ordenación do territorio e ao ambiente, tal e como dispón o título VII do Real decreto 1955/2000, do 1 de decembro.</p>
    <p>7. Esta resolución publicarase no <em>Diario Oficial de Galicia</em>, de acordo co establecido no artigo 48.2 da Lei 9/2021, do 25 de febreiro.</p>
    <p>Contra esta presente resolución, que non é definitiva en vía administrativa, poderase interpoñer recurso de alzada ante o vicepresidente primeiro e conselleiro de Economía, Industria e Innovación da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que xulgen pertinente.</p>
    <p>Santiago de Compostela, 28 de xullo de 2022</p>
    <footer><p>Pablo Fernández Vila<br>Director xeral de Planificación Enerxética e Recursos Naturais</p></footer>

