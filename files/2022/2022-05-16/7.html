---
date: '2022-05-16'
id: G0533-060522-0001
page: 28672
number: 94
agency: Consellería de Infraestruturas e Mobilidade
section: III. Outras disposicións.
title: >-
  DECRETO 62/2022, do 5 de maio, polo que se declara, en concreto, a utilidade
  pública e se dispón a urxente ocupación dos bens e dereitos afectados polo 
  proxecto  de  construcción  da  primeira  fase  do  acondicionamento  da 
  estrada PO-546, entre os puntos quilométricos 4+400 e o 4+890, de clave
  PO/21/120.10, no concello de Pontevedra.
range: Decreto
url: >-
  https://www.xunta.gal/dog/Publicados/2022/20220516/AnuncioG0533-060522-0001_gl.html
---
<p>Antecedentes:</p>
    <p>Primeiro. Con data do 20 de setembro de 2021 publicouse no <em>Diario Oficial de Galicia</em> núm. 181 o anuncio do 31 de agosto de 2021 polo que se somete ao trámite de información pública o proxecto de construción da primeira fase do acondicionamento da estrada PO-546, entre os p.q. 4+400 e o 4+890, de clave PO/21/120.10, así como a relación individual de bens, dereitos e propietarios afectados polo referido proxecto.</p>
    <p>Segundo. Logo da análise dos informes e certificados presentados, o 22 de abril de 2022 aprobouse o expediente de información pública e o proxecto de construción da primeira fase do acondicionamento da estrada PO-546, entre os p.q. 4+400 e 4+890, de clave PO/21/120.10.</p>
    <p>O obxecto do proxecto é o acondicionamento da estrada PO-546, entre os p.q. 4+400 e 4+890, que consistirá na realización das seguintes actuacións: remodelación da sección transversal da estrada, ampliando o largo das actuais beirarrúas, fresadura e reposición do firme e execución de pasos de peóns sobreelevados, mellora da iluminación do treito, substitución de refuxios nas paradas do autobús, reposición dos elementos de drenaxe e servizos afectados e reposición da sinalización, tanto das marcas viais como da sinalización vertical.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, corresponde á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Corresponde ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Mobilidade en funcións e logo da deliberación do Consello da Xunta de Galicia na súa reunión do día cinco de maio de dous mil vinte e dous,</p>
    <h2>DISPOÑO:</h2>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación, para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción da primeira fase do acondicionamento da estrada PO-546, entre os p.q. 4+400 e 4+890, de clave PO/21/120.10.</p>
    <p>Santiago de Compostela, cinco de maio de dous mil vinte e dous</p>
    <footer><p>Alberto Núñez Feijóo<br>Presidente en funcións</p><p>Ethel María Vázquez Mourelle<br>Conselleira de Infraestruturas e Mobilidade en funcións</p></footer>

