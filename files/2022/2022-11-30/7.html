---
date: '2022-11-30'
id: O3C2-211122-0001
page: 61678
number: 228
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 21 de novembro de 2022 pola que convoca o curso Subsolo:
  actuacións policiais en espazos confinados, en colaboración co Sindicato
  Unificado de Policía, para o persoal das forzas e corpos de seguridade que
  traballa en Galicia.
range: Resolución
url: >-
  https://www.xunta.gal/dog/Publicados/2022/20221130/AnuncioO3C2-211122-0001_gl.html
---
<p>Dentro do acordo de colaboración subscrito entre o Sindicato Unificado de Policía e a Agasp para a colaboración en materia de formación e actualización do persoal dos corpos de seguridade do Estado destinado na Comunidade Autónoma de Galicia, convócase o curso que continuación se indica para a súa realización durante o segundo semestre do ano 2022:</p>
    <p>– Denominación: Subsolo: actuacións policiais en espazos confinados.</p>
    <p>– Modalidade: presencial.</p>
    <p>– Número de horas: 6.</p>
    <p>– Prazas: 50.</p>
    <p>– Data: 13 de decembro.</p>
    <p>– Horario: das 9.00 ás 15.00 horas.</p>
    <p>A Estrada, 21 de novembro de 2022</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>
    <h2>ANEXO</h2>
    <h2>Bases</h2>
    <p>Primeira. <em>Destinatarios</em></p>
    <p>Persoal das forzas e corpos de seguridade que traballan na Comunidade Autónoma de Galicia.</p>
    <p>As prazas serán repartidas en condicións de igualdade entre o persoal de Policía Local, Corpo Nacional de Policía, Garda Civil e Unidade da Policía Adscrita á Comunidade Autónoma:</p>
    <p>A baixa laboral por incapacidade temporal impide a participación nas accións formativas e non dará lugar á penalización estipulada na base quinta desta resolución.</p>
    <p>Será revisable a admisión de persoas en baixa laboral por incapacidade temporal cando esta estea producida por accidente de traballo recoñecido como tal e a asistencia ao curso non interfira na recuperación. </p>
    <p>No caso de se cosiderar oportuno, poderá acceder aos cursos persoal das forzas e corpos de seguridade pública que traballen en Galicia con competencias directas na materia que se vai desenvolver, e reservaranse expresamente prazas para eles.</p>
    <p>Se as solicitudes para participar nun curso non superan as dez (10) persoas, a Agasp reserva para si a facultade de anular a actividade formativa.</p>
    <p>Segunda. <em>Solicitudes </em></p>
    <p>1. O persoal que desexe participar no curso convocado nesta resolución deberá cubrir o formulario de matrícula telemática dispoñible na páxina web da Agasp (htpp://agasp.xunta.gal), pois non se admitirá ningunha outra forma ou modelo de solicitude.</p>
    <p>É preciso que todas as persoas que desexen participar manteñan actualizados os seus datos persoais, especialmente a conta de correo electrónico e o número de teléfono móbil, co obxecto de posibles comunicacións. No suposto de non seren correctos ou exactos os ditos datos, a Agasp non é responsable dos posibles prexuízos causados aos interesados.</p>
    <p>2. A falsidade ou ocultación de datos esenciais para a selección das persoas solicitantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano contado desde o momento en que se detecte o feito.</p>
    <p>3. Serán excluídas automaticamente aquelas solicitudes que non teñan cubertos correctamente todos os datos para realizar a selección do alumnado, non se axusten ao modelo normativizado ou sexan presentadas fóra de prazo.</p>
    <p>4. No caso de encontrarse nalgún dos supostos que a continuación se indican, o/a solicitante deberá remitir á Agasp, no mesmo prazo establecido para o envío da solicitude de inscrición, a certificación orixinal ou fotocopia legalizada que acredite tal situación (non será preciso se tal documentación xa consta en poder da Agasp; neste caso, deberá comunicalo na propia solicitude).</p>
    <p>a) Profesionais que estean a desfrutar ou desfrutasen nos dous últimos anos, dunha licenza de maternidade, dun permiso de paternidade, dunha redución de xornada ou dunha excedencia por coidado de familiares.</p>
    <p>5. O prazo de presentación de solicitudes será desde as 8.00 horas do día seguinte ao da publicación desta resolución no DOG ata as 14.00 horas do día 5 de decembro de 2022. </p>
    <p>Terceira. <em>Solicitudes </em></p>
    <p>Os criterios xerais de selección son os que a continuación se indican:</p>
    <p>1. Menor número de cursos realizados na Agasp nos dous últimos anos.</p>
    <p>2. Por orde de inscrición.</p>
    <p>O 50 % das prazas ofertadas, mediante esta resolución, ao Corpo Nacional de Policía e á Unidade de Policía Adscrita á Comunidade Autónoma estará reservado aos afiliados ao Sindicato Unificado de Policía.</p>
    <p>Cuarta. <em>Lugar e datas</em></p>
    <p>O curso desenvolverase nas instalacións da Agasp.</p>
    <p>A data do curso é o día 13 de decembro. Esta data poderá sufrir variacións, que se comunicarán a todas as unidades de destino dos corpos afectados para coñecemento de todos/as os/as interesados/as.</p>
    <p>Quinta. <em>Asistencia </em></p>
    <p>1. É obrigatoria a asistencia con puntualidade ao curso.</p>
    <p>Durante a realización deste levarase un control permanente da asistencia a través dos sistemas que se establezan para o efecto, e poderanse realizar controis de asistencia extraordinarios.</p>
    <p>Só se autorizará a ausencia por causas xustificadas e debidamente acreditadas, e en ningún caso poderá superar o 10 % das horas lectivas. </p>
    <p>A ausencia xustificada superior ao 10 % do total das horas lectivas supoñerá a perda do dereito á expedición do diploma. No caso de haber unha segunda edición do curso en cuestión, o Servizo de Formación en Seguridade Pública poderá valorar a posibilidade de que o/a alumno/a poida recuperar as horas non realizadas na edición anterior; en todo caso, para poder valorar esta posibilidade non poden transcorrer máis de doce meses entre unha edición e a seguinte.</p>
    <p>A falta de asistencia dun número superior ao 10 % das horas lectivas sen xustificación ou a falta de acreditación documental da causa alegada non só dará lugar á perda do dereito ao diploma do curso, senón tamén á penalización coa non participación en cursos da Agasp durante un ano, contado desde o día seguinte ao da finalización do curso.</p>
    <p>2. O alumnado asistirá ao curso co uniforme regulamentario. No caso de non o facer, e de non existir causa suficientemente xustificada, a Agasp poderá impedir a asistencia ao curso e non emitirá diploma nin certificado acreditativo ningún.</p>
    <p>3. As unidades de destino do persoal seleccionado en cada acción formativa facilitarán, na medida do posible, a súa participación nela.</p>
    <p>Quinta. <em>Certificación </em></p>
    <p>Para poder superar o curso, o alumnado deberá superar unha proba de avaliación que levará a cabo ao final deste.</p>
    <p>Sexta. <em>Desenvolvemento </em></p>
    <p>1. A Agasp poderá suspender a realización de actividades formativas convocadas cando sexa necesario por motivos técnicos ou insuficiencia de solicitudes de participación. </p>
    <p>2. A Agasp poderá modificar as datas, horarios, contidos e desenvolvemento do curso, así como resolver todas as continxencias e incidentes que poidan xurdir, sen necesidade dunha nova publicación no DOG.</p>
    <p>3. A Agasp poderá programar cursos diferentes cando así o exixan por circunstancias que afecten a organización, xestión e docencia.</p>

