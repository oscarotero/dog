---
date: '2022-03-07'
id: G0532-170222-0001
page: 15540
number: 45
agency: 'Consellería de Medio Ambiente, Territorio e Vivenda'
section: I. Disposicións xerais.
title: >-
  DECRETO 24/2022, do 3 de febreiro, polo que se modifica o Decreto 64/2009, do
  19 de febreiro, polo que se aproba o Plan de ordenación dos recursos naturais
  do parque natural Baixa Limia-Serra do Xurés e polo que se aproba o Plan
  reitor de uso e xestión do parque natural Baixa Limia-Serra do Xurés.
range: Decreto
url: >-
  https://www.xunta.gal/dog/Publicados/2022/20220307/AnuncioG0532-170222-0001_gl.html
---
<p>O artigo 149.1.23 da Constitución española atribúe competencia exclusiva ao Estado para aprobar a lexislación básica sobre protección do ambiente, sen prexuízo das facultades das comunidades autónomas de estableceren normas adicionais de protección. Así mesmo, o seu artigo 148.1.9 dispón que as comunidades autónomas poderán asumir competencias na xestión en materia de protección do ambiente.</p>
    <p>O artigo 27.30 do Estatuto de autonomía de Galicia establece a competencia para aprobar normas adicionais sobre a protección do ambiente e da paisaxe nos termos do artigo 149.1.23.</p>
    <p>A Lei 42/2007, do 13 de decembro, do patrimonio natural e da biodiversidade, sinala no seu artigo 31: «Os parques son áreas naturais que, en razón da beleza das súas paisaxes, a representatividade dos seus ecosistemas ou a singularidade da súa flora, da súa fauna ou da súa diversidade xeolóxica, incluídas as súas formacións xeomorfolóxicas, posúen uns valores ecolóxicos, estéticos, educativos e científicos cuxa conservación merece unha atención preferente».</p>
    <p>Na Comunidade Autónoma de Galicia aprobouse a Lei 9/2001, do 21 de agosto, de conservación da natureza, que tiña entre os seus obxectivos a protección, restauración e mellora dos recursos naturais e a adecuada xestión dos espazos naturais e da flora e fauna silvestre. Nesta lei tamén aparece a figura de parque natural entre as categorías de espazos naturais protexidos. A Lei 5/2019, do 2 de agosto, do patrimonio natural e da biodiversidade de Galicia, derroga a Lei 9/2001, do 21 de agosto, ben que na súa disposición transitoria sétima recolle no seu punto 2 que o resto dos procedementos administrativos en tramitación na entrada en vigor desta lei se tramitará pola normativa vixente ao se iniciar a tramitación.</p>
    <p>O parque natural Baixa Limia-Serra do Xurés declarouse como parque natural mediante o Decreto 29/1993, do 11 de febreiro, publicado no Diario Oficial de Galicia núm. 35, do 22 de febreiro.</p>
    <p>Este parque natural dispón dun plan de ordenación dos recursos naturais aprobado polo Decreto 64/2009, do 19 de febreiro (DOG nº 61, do 30 de marzo), que, de conformidade coa normativa de aplicación, establece as directrices que desenvolverá o plan reitor de uso e xestión que se elaborará segundo o disposto da Lei 9/2001, do 21 de agosto, de conservación da natureza, e na Lei 4/1989, de conservación dos espazos naturais e da flora e fauna silvestre (normas derrogadas polas leis 5/2019, do 2 de agosto e 42/2007, do 13 de decembro, respectivamente).</p>
    <p>Pola súa banda, o artigo 31 da Lei 9/2001, do 21 de agosto, de conservación da natureza, enumeraba os distintos instrumentos de planificación dos espazos naturais protexidos e establecía que nos parques a xestión se levará a cabo mediante plans reitores de uso e xestión.</p>
    <p>Na actualidade, a Lei 5/2019, do 2 de agosto, de patrimonio natural e da biodiversidade de Galicia, norma que derroga a Lei 9/2001, do 21 de agosto, establece o requirimento dun plan reitor de uso e xestión (PRUX) para os parques naturais e as reservas naturais e marca os contidos básicos do plan. Non obstante, este decreto xa estaba en tramitación no momento da aprobación da Lei 5/2019, do 2 de agosto, polo que se continuou a súa tramitación conforme a Lei 9/2001, do 21 de agosto, de acordo co disposto na disposición transitoria sétima da Lei 5/2019, do 2 de agosto.</p>
    <p>Este decreto contén tres artigos, unha disposición derrogatoria única, tres disposicións derradeiras e tres anexos.</p>
    <p>O artigo 1 refire a modificación da zonificación do Plan de ordenación dos recursos naturais do parque natural da Baixa Limia-Serra de Xurés, aprobado polo Decreto 64/2009, do 19 de febreiro, en concreto dos artigos 11 e 12 do plan de ordenación. Esta modificación ten por obxecto harmonizar as denominacións da zonificación dos distintos parques naturais e delimitar as ditas zonas (sen alterar de ningún modo os límites do espazo protexido) e así garantir unha correspondencia directa coas unidades de zonificación establecidas no Plan director da Rede Natura 2000 de Galicia, aprobado polo Decreto 37/2014, do 27 de marzo, no cal se opta por un sistema xerarquizado de zonas, como ferramenta básica para a planificación e xestión dos compoñentes da biodiversidade co fin de asegurar os obxectivos de conservación e uso sustentable dos recursos naturais en cada espazo protexido e no conxunto da Rede Natura 2000.</p>
    <p>O artigo 2 aproba o Plan reitor de uso e xestión do parque natural da Baixa Limia-Serra de Xurés como instrumento de planificación específico que desenvolve o Plan de ordenación dos recursos naturais deste parque natural.</p>
    <p>O artigo 3 deste decreto sinala o réxime sancionador de aplicación derivado do incumprimento das premisas establecidas neste instrumento de planificación.</p>
    <p>A disposición derrogatoria única contén unha derrogación xenérica de cantas disposicións de igual ou inferior rango se opoñan ao disposto nesta disposición.</p>
    <p>No relativo ás disposicións derradeiras, as disposicións derradeiras primeira, segunda e terceira prevén unha habilitación normativa para o desenvolvemento das disposicións precisas mediante orde deste decreto, o prazo de vixencia deste plan reitor que, como mínimo, será de dez anos, e a entrada en vigor desta disposición.</p>
    <p>Canto ao procedemento de elaboración, este decreto someteuse á participación do público conforme o establecido no artigo 16 da Lei 27/2006, do 18 de xullo, pola que se regulan os dereitos de acceso á información, de participación pública e de acceso ao ambiente.</p>
    <p>Neste sentido, o 21 de marzo de 2018 publícase no Diario Oficial de Galicia núm. 57 o Anuncio do 14 de marzo de 2018, da Dirección Xeral de Patrimonio Natural, polo que se acorda someter a participación pública o documento de inicio do Plan reitor de uso e xestión do parque natural Baixa Limia-Serra do Xurés.</p>
    <p>Igualmente, conforme o establecido no artigo 42 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, previamente á aprobación do Plan reitor de uso e xestión, o día 1 de decembro de 2021 publícase no Diario Oficial de Galicia núm. 231 o Anuncio do 29 de novembro de 2021 (corrección de erros DOG núm. 239, do 15 de decembro de 2021), da Dirección Xeral de Patrimonio Natural, pola que se acorda someter ao procedemento de información pública o proxecto de decreto polo que se modifica o Decreto 64/2009, do 19 de febreiro, polo que se aproba o Plan de ordenación dos recursos naturais do parque natural Baixa Limia-Serra do Xurés e polo que se aproba o Plan reitor de uso e xestión do parque natural Baixa Limia-Serra do Xurés.</p>
    <p>Con posterioridade ao trámite de información pública solicitáronse os informes sectoriais preceptivos exixidos pola normativa vixente de aplicación.</p>
    <p>Igualmente incorporáronse ao expediente os informes emitidos pola Dirección Xeral de Ordenación do Territorio e Urbanismo, polo Consello Galego de Medio Ambiente e Desenvolvemento Sostible e pola Xunta Consultiva do parque natural Baixa Limia-Serra do Xurés.</p>
    <p>Polo exposto, e en uso das atribucións conferidas pola Lei 1/1983, do 22 de febreiro, de normas reguladoras da Xunta de Galicia e da súa Presidencia, por proposta da conselleira de Medio Ambiente, Territorio e Vivenda, e logo de deliberación do Consello da Xunta de Galicia, na súa reunión do tres de febreiro de dous mil vinte e dous,</p>
    <h2>DISPOÑO:</h2>
    <p>Artigo 1. Modificación da zonificación do Plan de ordenación dos recursos naturais da Baixa Limia-Serra do Xurés</p>
    <p>Un. Modifícase o artigo 11 do anexo I (Plan de ordenación dos recursos naturais Baixa Limia-Serra do Xurés) do Decreto 64/2009, do 19 de febreiro, polo que se aproba o Plan de ordenación dos recursos naturais do parque natural Baixa Limia-Serra do Xurés, que queda redactado:</p>
    <p>«Artigo 11. Xustificación</p>
    <p>1. Os terreos incluídos no ámbito do plan clasifícanse en catro categorías, en función do estado de conservación dos recursos naturais e da presenza e fraxilidade de elementos físicos e bióticos singulares: zona I de reserva, zona II de uso limitado, zona III de uso compatible e zona IV de uso xeral.</p>
    <p>11.1. Zona I de reserva: son aquelas áreas que requiren un alto grao de protección por albergaren os maiores valores naturais, científicos e paisaxísticos, así como pola singularidade dos seus hábitats, especies e comunidades.</p>
    <p>11.2. Zona II de uso limitado: está constituída por áreas que presentan un elevado grao de naturalidade e que poden soportar un certo nivel de uso público, orientado á investigación, educación e interpretación ambiental e á contemplación da natureza de forma controlada. Garantirase a conservación íntegra dos seus recursos e valores ao mesmo tempo que se permitirán determinados aproveitamentos primarios.</p>
    <p>11.3. Zona III de uso compatible: esta categoría inclúe os terreos en que as formacións naturais, xeralmente de mediana calidade e singularidade, soportaron un maior grao de humanización, ou ben presentan boa capacidade para soportaren un uso público máis intenso. Nestas zonas permitirase a práctica de usos agropecuarios e aproveitamentos tradicionais.</p>
    <p>11.4. Zona IV de uso xeral: son aquelas áreas que presentan menor calidade dentro do espazo natural protexido. Poderán utilizarse para a localización de instalacións de uso público».</p>
    <p>2. Todas as referencias contidas no Decreto 64/2009, do 19 de febreiro, relativas á zona de interese prioritario para a conservación (ZPDG-A1) entenderanse referidas á zona I de reserva. Do mesmo xeito todas as referencias relativas á zona de interese prioritario para a conservación (ZPDG-A2) e á zona de uso restrinxido (ZPDG-B) entenderanse referidas á zona II de uso limitado. No caso das referencias á zona de uso moderado (ZPDG-C) e da zona de uso xeral (ZPDG-D), entenderanse referidas á zona III de uso compatible e á zona IV de uso xeral, respectivamente.</p>
    <p>Dous. Modifícase o artigo 12 do anexo I do Decreto 64/2009, do 19 de febreiro, polo que se aproba o Plan de ordenación dos recursos naturais do parque natural Baixa Limia-Serra do Xurés, que queda redactado así:</p>
    <p>«Artigo 12. Delimitación das zonas</p>
    <p>1. Zona I de reserva. Inclúe aquelas áreas que requiren dun alto grao de protección por albergaren elevados valores naturais, científicos e paisaxísticos, así como pola singularidade dos seus hábitats, especies e comunidades.</p>
    <p>Abrangue 2.067,63 ha (o 7,04 % do parque natural), correspondente aos seguintes enclaves: Alta Serra do Xurés en Lobios e Muíños, o Barranco de Cruz do Touro en Lobios e o Barranco de Olelas en Entrimo.</p>
    <p>2. Zona II de uso limitado. Constituída por áreas que requiren dunha maior protección por albergaren valores naturais de excepcional rareza, de interese pola súa escaseza e/ou diversidade, ou ben por albergaren valores naturais de especial fraxilidade.</p>
    <p>Engloba os territorios que se expoñen a seguir: unha franxa de protección de lonxitude variable nas ladeiras da Serra do Xurés en Lobios e Muíños, Serra de Santa Eufemia en Lobios, zonas altas da Serra do Quinxo e Serra de Queguas en Entrimo, as zonas boscosas de Calvos de Randín, así como nas dúas áreas conformadas por hábitats prioritarios de matogueiras húmidas pertencentes aos concellos de Bande e Calvos de Randín. Correspóndese coa zona de rexeneración forestal, cunha superficie de 17.233,81 ha, o que representa o 58,66 % do espazo.</p>
    <p>3. Zona III de uso compatible. Abrangue aqueles ámbitos do parque que presentan un valor de conservación medio por integraren no territorio certo nivel de humanización, principalmente por actividades tradicionais agrícolas na contorna dos núcleos de poboación e por plantacións forestais tamén tradicionais.</p>
    <p>Ocupa unha superficie de 9.825,51 ha, o que supón o 33,44 % do parque natural.</p>
    <p>4. Zona IV de uso xeral. Formada por zonas cun importante nivel de urbanización, así como as grandes áreas destinadas a uso público. Inclúe todos os núcleos rurais e as vías asfaltadas.</p>
    <p>Abrangue un total de 252,45 ha, o que representa o 0,86 % do parque natural e é a zona que menor superficie ocupa dentro da delimitación do parque natural».</p>
    <p>Tres. O mapa de zonificación do parque natural Baixa Limia-Serra do Xurés queda establecido no anexo I.</p>
    <p>Artigo 2. Aprobación do Plan reitor de uso e xestión do parque natural Baixa Limia-Serra do Xurés</p>
    <p>1. Apróbase o Plan reitor de uso e xestión do parque natural Baixa Limia-Serra do Xurés.</p>
    <p>2. No anexo II deste decreto recóllese o Plan reitor de uso e xestión do parque natural Baixa Limia-Serra do Xurés.</p>
    <p>3. No anexo III deste decreto recóllese a cartografía correspondente ao Plan reitor de uso e xestión do parque natural Baixa Limia-Serra do Xurés.</p>
    <p>4. A consellería con competencias en materia de conservación da natureza deberá garantir o acceso permanente na súa web á información contida no plan, incluída a cartografía, e manter actualizada a dita información cando se produzan modificacións ou revisións.</p>
    <p>Artigo 3. Réxime de infraccións e sancións</p>
    <p>O réxime sancionador aplicable será o recollido na Lei 42/2007, do 13 de decembro, do patrimonio natural e da biodiversidade e, con carácter complementario, o establecido na Lei 5/2019, do 2 de agosto, do patrimonio natural e da biodiversidade de Galicia.</p>
    <p>Disposición derrogatoria única. Derrogacións</p>
    <p>Queda derrogado o Decreto 155/1998, do 28 de maio, polo que se aproba o Plan reitor de uso e xestión do parque natural Baixa Limia-Serra do Xurés así como as disposicións de igual ou inferior rango que se opoñan ou contradigan ao disposto no presente decreto.</p>
    <p>Disposición derradeira primeira. Habilitación normativa</p>
    <p>Habilítase a persoa titular da consellería competente en materia de conservación da natureza para aprobar mediante orde, no ámbito das súas competencias, as disposicións precisas para o desenvolvemento deste decreto.</p>
    <p>As ditas ordes respectarán o establecido no título III da Lei 27/2006, do 18 de xullo, pola que se regulan os dereitos de acceso á información, de participación pública e de acceso á xustiza en materia de ambiente.</p>
    <p>Disposición derradeira segunda. Vixencia</p>
    <p>O Plan reitor de uso e de xestión do parque natural Baixa Limia-Serra do Xurés terá unha vixencia de dez anos e deberase revisar ao termo do prazo de vixencia establecido ou antes, se for necesario, conforme o estado da ciencia e da técnica ou da aplicación das medidas de seguimento que correspondan.</p>
    <p>Disposición derradeira terceira. Entrada en vigor</p>
    <p>Este decreto entrará en vigor aos vinte días naturais da súa publicación no Diario Oficial de Galicia.</p>
    <p>Santiago de Compostela, tres de febreiro de dous mil vinte e dous</p>
    <footer><p>Alberto Núñez Feijóo<br>Presidente</p><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

