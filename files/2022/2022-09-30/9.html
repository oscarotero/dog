---
date: '2022-09-30'
id: G0426-270922-0007
page: 51994
number: 187
agency: Consellería do Medio Rural
section: III. Outras disposicións.
title: >-
  ORDE do 27 de setembro de 2022 pola que se amplían o prazo de xustificación
  dos investimentos e a dotación orzamentaria establecidos na Orde do 30 de
  decembro de 2021 pola que se establecen as bases reguladoras das axudas para
  os investimentos en transformación e comercialización de produtos agrarios do
  período 2014-2020, cofinanciadas polo Fondo Europeo Agrícola de
  Desenvolvemento Rural (Feader), e se convocan  para o exercicio orzamentario
  de 2022 (código de procedemento MR340A).
range: Resolución
url: >-
  https://www.xunta.gal/dog/Publicados/2022/20220930/AnuncioG0426-270922-0007_gl.html
---
<p>A Orde do 30 de decembro de 2021 (publicada no DOG do 7 de febreiro de 2022) establece as bases reguladoras das axudas para os investimentos en transformación e comercialización de produtos agrarios do período 2014-2020 cofinanciadas polo Fondo Europeo Agrícola de Desenvolvemento Rural (Feader), e se convocan para o exercicio orzamentario de 2022.</p>
    <p>No seu artigo 14 (resolución), indícase que a data máxima para xustificar o investimento, incluídos a súa facturación e pagamento efectivo, así como a presentación da documentación necesaria para tramitar o cobramento da subvención correspondente, non poderá superar en cada anualidade a data do 10 de outubro.</p>
    <p>A crise de subministracións industriais existente a nivel mundial causada pola inestabilidade do comercio internacional, condicionado pola saída da pandemia da COVID-19 e o recente conflito no leste de Europa, está afectando os prazos de entrega de maquinaria e bens de equipo contratados polas industrias agroalimentarias. Esta circunstancia dificulta o cumprimento dos prazos de execución de investimentos declarados polas empresas que solicitaron axudas, en particular para a execución dos investimentos previstos para a anualidade de 2022.</p>
    <p>Debido ao indicado, considerase conveniente na convocatoria de axudas para 2022 ampliar o prazo de xustificación dos investimentos da anualidade 2022. </p>
    <p>Por outra parte, no artigo 34 «Financiamento» da referida orde, relativo ao financiamento destas axudas, detállase no seu punto 1 a aplicación orzamentaria destinada a financiar as subvencións da convocatoria, así como o importe económico previsto para cada un dos exercicios orzamentarios establecidas. Neste artigo sinálase ademais que os importes indicados poderanse incrementar nos supostos previstos no artigo 31.2 da Lei 9/2007, do 13 de xuño, de subvencións de Galicia.</p>
    <p>A xeración do crédito correspondente permite a ampliación dos fondos inicialmente previstos, ademais esta ampliación é necesaria á vista das solicitudes de subvención presentadas.</p>
    <p>En consecuencia, de conformidade co previsto no artigo 30.1.3 do Estatuto de autonomía de Galicia, e en uso das facultades que me confire a Lei 9/2007, do 13 de xuño, de subvencións de Galicia, e en uso das competencias que me confire a Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1. Ampliación do prazo de xustificación de investimentos da anualidade 2022</p>
    <p>A data máxima para xustificar os investimentos subvencionados mediante a Orde do 30 de decembro de 2021 pola que se establecen as bases reguladoras das axudas para os investimentos en transformación e comercialización de produtos agrarios do período 2014-2020 cofinanciadas polo Fondo Europeo Agrícola de Desenvolvemento Rural (Feader), e se convocan para o exercicio orzamentario de 2022 (código de procedemento MR340A), correspondentes á anualidade 2022, incluídos a súa facturación e pagamento efectivo, así como a presentación da documentación necesaria para tramitar o cobramento da subvención correspondente, será o día 10 de novembro de 2022.</p>
    <p>Artigo 2. Ampliación da dotación orzamentaria</p>
    <p>Amplíase a dotación orzamentaria destinada a financiar as subvencións que se establece na Orde do 30 de decembro de 2021 pola que se establecen as bases reguladoras das axudas para os investimentos en transformación e comercialización de produtos agrarios do período 2014-2020 cofinanciadas polo Fondo Europeo Agrícola de Desenvolvemento Rural (Feader), e se convocan para o exercicio orzamentario de 2022 (código de procedemento MR340A), nos seguintes importes:</p>
    <table>
     <tbody>
      <tr>
       <td>Concepto orzamentario</td>
       <td>Código de&amp;nbsp;proxecto</td>
       <td>Anualidade 2022 (€)</td>
       <td>Anualidade 2023 (€)</td>
       <td>Anualidade 2024 (€)</td>
      </tr>
      <tr>
       <td>14.04.741A.770.0</td>
       <td>201600195</td>
       <td>3.332.784</td>
       <td>5.393.882</td>
       <td>2.841.490</td>
      </tr>
     </tbody>
    </table>
    <p>Conforme iso, a dotación orzamentaria para as anualidades 2022, 2023 e 2024 do proxecto 201600195 destinado a financiar as subvencións desta orde é a seguinte:</p>
    <table>
     <tbody>
      <tr>
       <td>Concepto orzamentario</td>
       <td>Código de&amp;nbsp;proxecto</td>
       <td>Anualidade 2022 (€)</td>
       <td>Anualidade 2023 (€)</td>
       <td>Anualidade 2024 (€)</td>
      </tr>
      <tr>
       <td>14.04.741A.770.0</td>
       <td>201600195</td>
       <td>14.332.784</td>
       <td>17.893.882</td>
       <td>6.341.490</td>
      </tr>
     </tbody>
    </table>
    <p> Artigo 3. Prazo de solicitude</p>
    <p>As modificacións introducidas nesta orde non afectan o prazo de presentación de solicitudes establecido na Orde do 30 de decembro de 2021 citada.</p>
    <p>Disposición derradeira única. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 27 de setembro de 2022</p>
    <footer><p>José González Vázquez<br>Conselleiro do Medio Rural</p></footer>

