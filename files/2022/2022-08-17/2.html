---
date: '2022-08-17'
id: G0532-280722-0005
page: 44113
number: 155
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 20 de xullo de 2022 de aprobación definitiva da modificación puntual
  número 1 do Plan xeral de ordenación municipal de Camariñas.
range: Orde
url: >-
  https://www.xunta.gal/dog/Publicados/2022/20220817/AnuncioG0532-280722-0005_gl.html
---
<p>O Concello de Camariñas remite a modificación puntual referida para os efectos da súa aprobación definitiva, conforme o previsto no artigo 85.7 da Lei 9/2002, de ordenación urbanística e protección do medio rural de Galicia (LOUG), e na disposición transitoria 2ª.2 da Lei 2/2016, do solo de Galicia (LSG).</p>
    <p>Analizada a documentación subscrita polo avogado Calixto Escariz Vázquez e o arquitecto Diego Rodríguez Vázquez (Calixto Escariz, S.L.U.); e, vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Camariñas conta cun plan xeral de ordenación municipal aprobado definitivamente pola Orde da Consellería de Medio Ambiente, Territorio e Infraestruturas do 26 de decembro de 2012 (DOG do 17 de xaneiro de 2013), ao abeiro da LOUG.</p>
    <p>2. A Secretaría Xeral de Calidade e Avaliación Ambiental decidiu o 5 de maio de 2014 (DOG do 27 de maio) non someter a modificación ao procedemento de avaliación ambiental estratéxica previsto na Lei 9/2006, sobre avaliación dos efectos de determinados plans e programas no ambiente.</p>
    <p>3. No expediente constan informes: da arquitecta municipal do 8 de outubro de 2014, sen obxeccións á aprobación inicial; da Secretaría Municipal, do 31 de outubro de 2014, con indicacións sobre o contido e tramitación da modificación, e do 19 de novembro de 2014, sobre a suspensión de licenzas.</p>
    <p>4. O Pleno do Concello aprobou inicialmente a modificación en sesión do 28 de novembro de 2014. Sometida a información pública polo prazo de dous meses (<em>La Voz de Galicia</em> do 5 e 6 de decembro de 2014 e <em>El Correo Gallego</em> do 5 de decembro de 2014 e <em>Diario Oficial de Galicia</em> do 24 de decembro de 2014), non foron presentadas alegacións, segundo o certificado do 7 de maio de 2019.</p>
    <p>5. No que afecta os informes sectoriais autonómicos e audiencia aos concellos limítrofes, segundo a regulación do artigo 85, números 2 e 3, da LOUG, no expediente consta:</p>
    <p>a) Foron emitidos os seguintes informes sectoriais:</p>
    <p>• Axencia Galega de Infraestruturas: informe do 30 de xaneiro de 2015, desfavorable, reiterado o 14 de decembro de 2016. Remitido polo Concello un novo proxecto, de xullo de 2018, a AXI emitiu informe o 21 de setembro de 2018, favorable con condicións.</p>
    <p>• Deputación Provincial da Coruña: informe do 18 de decembro de 2014, favorable.</p>
    <p>• Secretaría Xeral de Ordenación do Territorio e Urbanismo: informe do 7 de xaneiro de 2015, en materia de costas, favorable.</p>
    <p>• Dirección Xeral de Costas: informe do 4 de marzo de 2015, en que se sinala que non se afecta de forma directa as determinacións da Lei de costas.</p>
    <p>• Instituto de Estudos do Territorio: oficio do 17 de decembro de 2014.</p>
    <p>Foi solicitado o informe da Secretaría Xeral do Medio Rural e de Montes o 3 de decembro de 2014, que non foi recibido no concello conforme o informe municipal do 7 de maio de 2019. </p>
    <p>b) Deuse audiencia aos concellos limítrofes de Laxe, Vimianzo e Muxía, que non contestaron conforme o informe da Secretaría Municipal do 7 de maio de 2019.</p>
    <p>6. Constan informes: da arquitecta municipal, do 22 de abrild de 2019, sen obxeccións á aprobación provisional; da secretaría municipal do 7 de maio de 2019, con indicacións sobre o contido e tramitación da modificación; e da interventora municipal, do 8 de maio de 2019.</p>
    <p>7. A modificación foi aprobada provisionalmente polo Pleno do Concello do 21 de maio de 2019.</p>
    <p>8. Tras a aprobación provisional, o Concello solicitou novos informes sectoriais en materia de estradas autonómicas e estatal de costas:</p>
    <p>a) Axencia Galega de Infraestruturas: informe do 17 de xuño de 2019, favorable.</p>
    <p>b) Dirección Xeral da Costa e do Mar do Ministerio para a Transición Ecolóxica e o Reto Demográfico: informe do 11 de febreiro de 2020, favorable con consideracións.</p>
    <p>9. Constan informes: da arquitecta municipal, do 9 de marzo de 2020, sen obxeccións á unha nova aprobación provisional; da Secretaría Municipal do 13 de marzo de 2020, con indicacións sobre o contido e tramitación; e da interventora municipal, do 15 de maio de 2020, con indicacións.</p>
    <p>10. A modificación foi aprobada provisionalmente por segunda vez polo Pleno do Concello do 29 de maio de 2020.</p>
    <p>11. O Concello solicitou a aprobación definitiva da modificación con documentación achegada o 22 de xullo de 2020 e o 10 de agosto de 2020. A Dirección Xeral de Ordenación do Territorio e Urbanismo requiriu a emenda de deficiencias o 9 de setembro de 2020. O Concello presentou documentación adicional o 28 de abril de 2022, consistente en:</p>
    <p>a) Augas de Galicia: informe do 29 de outubro de 2020.</p>
    <p>b) Dirección Xeral de Política Enerxética e Minas do Ministerio para a Transición Ecolóxica e o Reto Demográfico: informe do 17 de novembro de 2020.</p>
    <p>c) Dirección Xeral de Telecomunicacións e Ordenación dos Servizos de Comunicación Audiovisual: informe do 10 de novembro de 2020.</p>
    <p>d) Subdirección Xeral de Planificación e Protección Civil da Xunta de Galicia: informe do 19 de outubro de 2020, sobre innecesariedade do informe da Comisión Galega de Protección Civil.</p>
    <p>e) Dirección Xeral de Ordenación do Territorio e Urbanismo: informe do 14 de outubro de 2020, en materia de costas, favorable.</p>
    <p>f) Dirección Xeral de Patrimonio Cultural: informe do 21 de outubro de 2020, favorable.</p>
    <p>g) Subdirección Xeral de Patrimonio do Ministerio de Defensa: informe do 12 de novembro de 2020, favorable.</p>
    <p>h) Subdirección Xeral de Planificación, Rede Transeuropea e Loxística do Ministerio de Transportes, Mobilidade e Axenda Urbana: oficio do 9 de outubro de 2020.</p>
    <p>i) Área de Fomento da Subdelegación do Goberno na Coruña: escrito do 2 de decembro de 2020.</p>
    <p>j) Instituto de Estudos do Territorio: informe do 7 de abril de 2022, favorable.</p>
    <p>O Concello solicitou o informe en materia de residuos da Subdirección Xeral de Avaliación Ambiental o 8 de novembro de 2021, sen que se achegue documentación sobre a contestación desta.</p>
    <p>12. O Servizo de Urbanismo da Coruña fixo un segundo requirimento sobre deficiencias o 26 de maio de 2022. O Concello presentou documentación adicional o 30 de maio de 2022.</p>
    <p>II. Obxecto e descrición do proxecto.</p>
    <p>A modificación ten por obxecto corrixir certos erros detectados na normativa do documento vixente. Afecta os seguintes puntos:</p>
    <p>a) Regular con máis flexibilidade o parámetro fondo mínimo de parcela na ordenanza 1.</p>
    <p>b) Permitir o uso residencial de categoría 1ª na ordenanza 1.</p>
    <p>c) Resolver o erro detectado a respecto da unidade de medida da pendente de cuberta nos núcleos rurais do 40 % a 40º.</p>
    <p>d) Adaptar as condicións dos pechamentos en solo rústico.</p>
    <p>e) Aclarar a independencia do espazo baixo cuberta a respecto da planta inferior.</p>
    <p>f) Resolver os erros detectados no cadro resumo de usos.</p>
    <p>g) Actualizar a normativa sectorial de referencia en materia de costas á vixente.</p>
    <p>III. Análise e consideracións.</p>
    <p>1. Razóns de interese público da modificación puntual.</p>
    <p>De conformidade co artigo 83.1 da Lei do solo de Galicia, as modificacións de planeamento urbanístico deberán fundamentarse en razóns de interese público debidamente xustificadas. A aclaración de aspectos normativos do plan xeral pode ser acollida, en termos xerais, como unha razón de interese público para a presente modificación da normativa do plan.</p>
    <p>2. En canto ás modificacións concretas propostas, advírtese que no punto 2.1.7 do proxecto, a referencia que se fai ao punto 4.8.7 da normativa debe entenderse feita ao punto 4.4.7.</p>
    <p>A competencia para resolver a aprobación definitiva do planeamento xeral corresponde á Conselleira de Medio Ambiente, Territorio e Vivenda, de conformidade co disposto nos artigos 60.16, 61.1, 83.5 da Lei do solo de Galicia, e no artigo 146.1 e 200.5 do Reglamento da Lei do solo de Galicia, en relación co Decreto 42/2019, do 28 de marzo, polo que se establece a estrutura orgánica da Consellería.</p>
    <p>IV. Resolución.</p>
    <p>En consecuencia, e visto o que antecede,</p>
    <p class="dog-titulo">RESOLVO:</p>
    <p>1. Outorgar a aprobación definitiva á modificación puntual nº 1 do PXOM do Concello de Camariñas; e deixar constancia expresa de que no que se refire ao punto 2.1.7 do proxecto, a referencia que se fai ao punto 4.8.7 da normativa debe entenderse feita ao punto 4.4.7.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación puntual no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e ordenanzas da modificación puntual aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao Concello.</p>
    <p>5. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 20 de xullo de 2022</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

