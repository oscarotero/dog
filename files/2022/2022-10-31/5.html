---
date: '2022-10-31'
id: G0655-251022-0006
page: 57105
number: 207
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 25 de outubro de 2022 pola que se amplía o prazo de xustificación da
  Orde do 16 de xuño de 2022 pola que se establecen as bases reguladoras para a
  concesión das axudas para o sector editorial galego, relativas a gastos de
  edición, distribución e comercialización das publicacións editoriais no ano
  2022, e se procede á súa convocatoria para o ano 2022 (código de procedemento
  CT238A).
range: Orde
url: >-
  https://www.xunta.gal/dog/Publicados/2022/20221031/AnuncioG0655-251022-0006_gl.html
---
<p>O 1 de xullo de 2022, publicouse no <em>Diario Oficial de Galicia </em>número 125 a Orde do 16 de xuño de 2022 pola que se establecen as bases reguladoras para a concesión das axudas para o sector editorial galego, relativas a gastos de edición, distribución e comercialización das publicacións editoriais no ano 2022, e se procede á súa convocatoria para o ano 2022 (código de procedemento CT238A).</p>
    <p>O artigo 19 das bases regula a xustificación. No parágrafo 2 establécese que para o pagamento os beneficiarios deben presentar a documentación indicada ata o 31 de outubro de 2022 (incluído).</p>
    <p>O artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, establece a posibilidade de que o órgano concedente das subvencións outorgue, salvo precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste e sempre que con iso non se prexudiquen dereitos de terceiros. O artigo 32 da Lei 39/2015, do 1 de outubro, do procedemento administrativo común das administracións públicas, indica que a ampliación se poderá acordar de oficio ou por instancia de parte antes do vencemento do prazo de que se trate e se as circunstancias así o aconsellan.</p>
    <p>Tendo en conta que a convocatoria de subvencións se resolveu con data do 18 de outubro, debido á gran cantidade de solicitudes presentadas, e que deberá ser publicada no <em>Diario Oficial de Galicia</em> para coñecemento dos beneficiarios, e dada a proximidade do prazo de xustificación establecido na Orde da convocatoria, o 31 de outubro de 2022, considérase necesario introducir modificacións no artigo 19.2 da Orde do 16 de xuño de 2022 e ampliar o prazo de xustificación de tal xeito que os beneficiarios das axudas poidan presentar a xustificación dos gastos ata o 30 de novembro de 2022, sen que con iso se cause prexuízos a terceiros.</p>
    <p>En consecuencia, procede levar a cabo a modificación da orde no sentido de ampliar o prazo de xustificación sinalado no artigo 19.2 das bases da convocatoria ata o 30 de novembro de 2022, e os restantes artigos quedan sen variacións.</p>
    <p>Polas razóns expostas,</p>
    <h2>RESOLVO:</h2>
    <p>Modificar a data límite de xustificación establecida no artigo 19.2 das bases da convocatoria ampliando o prazo ata o 30 de novembro de 2022.</p>
    <p>En consecuencia, o artigo 19.2 das bases da convocatoria quedaría redactado do seguinte xeito:</p>
    <p>2. Para a xustificación das axudas deberá presentar a seguinte documentación ata o 30 de novembro de 2022 (incluído).</p>
    <p>O resto do artigo queda sen variacións.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 25 de outubro de 2022</p>
    <footer><p>Román Rodríguez González<br>Conselleiro de Cultura, Educación, <br>Formación Profesional e Universidades</p></footer>

