---
date: '2022-03-17'
id: O150-100322-0001
page: 18000
number: 53
agency: Escola Galega de Administración Pública
section: III. Outras disposicións.
title: >-
  RESOLUCIÓN do 8 de marzo de 2022 pola que se convocan cursos de prevención de
  riscos laborais, nivel básico, para persoal empregado público, traballador por
  conta allea ou autónomo, empresario e persoa con inquietudes no ámbito da
  prevención de riscos laborais.
range: Resolución
url: >-
  https://www.xunta.gal/dog/Publicados/2022/20220317/AnuncioO150-100322-0001_gl.html
---
<p>De acordo co convenio de colaboración subscrito entre a Escola Galega de Administración Pública (en diante, EGAP) e o Instituto Galego de Seguridade e Saúde Laboral (Issga) para o desenvolvemento de actividades de formación, divulgación e investigación,</p>
    <h2>RESOLVO:</h2>
    <p>Convocar os cursos de prevención de riscos laborais que figuran no anexo II, que deberán desenvolverse segundo as bases detalladas no anexo I.</p>
    <p>Santiago de Compostela, 8 de marzo de 2022</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. Requisitos do persoal participante</p>
    <p>1. Poderán participar nesta actividade formativa: os/as empregados/as públicos/as, traballadores/as por conta allea ou autónomos/as, empresarios/as e aquelas persoas con inquietudes no ámbito da prevención de riscos laborais.</p>
    <p>2. Ao tratarse de actividades impartidas na modalidade de teleformación, as persoas interesadas deberán dispor dun equipamento informático que cumpra os seguintes requisitos técnicos:</p>
    <p>– Un ordenador con conexión á internet.</p>
    <p>– Un navegador web actualizado.</p>
    <p>Segunda. Desenvolvemento das actividades de formación</p>
    <p>As actividades formativas realizaranse cos requirimentos, a duración e as condicións que para estas actividades se indiquen na convocatoria. A información relativa ao desenvolvemento das actividades, así como as súas posibles modificacións, será actualizada e ampliada na páxina web &lt;https://egap.xunta.gal&gt;.</p>
    <p>Terceira. Solicitudes e prazos</p>
    <p>1. O prazo para a inscrición estará aberto desde as 9.00 horas do día seguinte ao da publicación desta resolución no Diario Oficial de Galicia ata as 23.55 horas do día 27 de marzo de 2022.</p>
    <p>2. As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo &lt;https://egap.xunta.gal/matricula&gt;. As solicitudes entenderanse presentadas unha vez que se complete correctamente o proceso de matriculación.</p>
    <p>3. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>4. As persoas que oculten ou falseen datos esenciais para a selección serán automaticamente excluídas das actividade solicitada e pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito.</p>
    <p>5. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil.</p>
    <p>6. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través dos números de teléfono 981 54 62 53, 981 54 63 35 e 981 54 62 57 en horario de atención ao público (das 9.00 ás 14.00 horas) e do enderezo de correo electrónico &lt;xestion.egap@xunta.gal&gt;.</p>
    <p>Cuarta. Criterios de selección</p>
    <p>1. Unha vez recibidas as solicitudes correctamente, asignaranse as prazas no curso solicitado por orde de inscrición ata esgotar o total de prazas, terán prioridade aquelas persoas que posúan a condición de delegado/a de prevención, traballador/a designado/a e/ou empresario/a que asuma as funcións de prevención de riscos laborais na súa empresa (deberán achegar a documentación que o acredite no enderezo &lt;issga.cursoprl@xunta.gal&gt; dentro do prazo de presentación de solicitudes) e reservarase o 50 % das prazas do curso ao persoal empregado público.</p>
    <p>2. No caso de que non haxa un suficiente número de solicitantes que cumpra os requisitos do curso, poderá completarse o número de participantes asignado mediante a apertura dun novo prazo público na páxina web da EGAP.</p>
    <p>Quinta. Publicación das relacións do alumnado seleccionado</p>
    <p>1. A EGAP publicará no enderezo &lt;https://egap.xunta.gal&gt; unha relación das persoas seleccionadas para participar no dito curso, así como un número adecuado de reservas de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>O prazo de presentación de alegacións será de dez días desde a súa publicación, de acordo co artigo 68.1 da Lei 39/2015, do 1 de outubro, do procedemento administrativo común das administracións públicas.</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda.</p>
    <p>2. Logo de transcorrer o prazo de alegacións, a EGAP publicará no enderezo &lt;https://egap.xunta.gal&gt; a listaxe definitiva de persoas admitidas no curso. Contra esta listaxe poderase interpoñer recurso de alzada no prazo dun mes desde a dita publicación, de acordo co disposto polos artigos 112.1, 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Sexta. Cambios ou substitucións na selección. A renuncia. O seguimento das actividades formativas e o desenvolvemento das probas de avaliación</p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>Non obstante, aqueles/as alumnos/as que non superen a actividade do módulo 1 no prazo establecido non poderán continuar o curso e serán substituídos/as por novos/as alumnos/as de acordo coa orde da lista de agarda.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>• Por causa de forza maior suficientemente acreditada.</p>
    <p>• Por necesidades do servizo debidamente motivadas por parte dos/as responsables dos centros directivos.</p>
    <p>• Por outras causas xustificadas documentalmente.</p>
    <p>• Por razóns de conciliación familiar.</p>
    <p>b) A renuncia debe ser comunicada por escrito á EGAP cunha antelación de tres días ao inicio da actividade formativa. Na páxina web da Escola está dispoñible un modelo de renuncia.</p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), o enderezo de correo electrónico &lt;xestion.egap@xunta.gal&gt;.</p>
    <p>c) As persoas que incumpran o previsto nas letras a) e b) pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. Seguimento das actividades formativas:</p>
    <p>As persoas que non completen o 50 % das actividades e tarefas propostas pola titoría pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>4. Desenvolvemento das probas de avaliación:</p>
    <p>a) É obrigatoria a asistencia con puntualidade ás probas de avaliación. Para estes efectos, realizarase un único chamamento por orde alfabética. En ningún caso se admitirán cambios na asignación de quendas das probas.</p>
    <p>b) As persoas participantes deberán asistir provistas de DNI ou dun documento fidedigno acreditativo da súa identidade.</p>
    <p>c) Para poder facer a proba de avaliación, cada participante debe lembrar o contrasinal que lle permite entrar na aula virtual, que coincide co que lle dá acceso á zona de matrícula.</p>
    <p>d) Non se permitirá o uso de dispositivos electrónicos durante o desenvolvemento das probas.</p>
    <p>e) A proba final do curso realizarase ben de xeito telemático a través da aula virtual ou ben de forma presencial descentralizada nos centros territoriais do Issga nas localidades da Coruña, Lugo, Ourense e Pontevedra, e en Santiago de Compostela na sede da EGAP, rúa Madrid, 2-4, polígono das Fontiñas. A elección dunha ou outra forma de realización das probas dependerá da evolución da situación derivada da COVID-19 e será comunicada a través das canles de comunicación do curso coa debida antelación.</p>
    <p>Sétima. Superación da actividade formativa</p>
    <p>Para poder superar a actividade de teleformación é necesario cumprir unha serie de requisitos obrigatorios na súa totalidade:</p>
    <p>– A adecuada realización de todas as actividades que o/a titor/a propoña. Estas deben constar debidamente presentadas nos prazos estipulados na programación didáctica do curso. A non superación das actividades obrigatorias suporá a perda automática do dereito a participar no exame final.</p>
    <p>– A superación das probas de avaliación que para os efectos se establezan. Para superaren as probas de avaliación, os/as alumnos/as deberán responder de forma correcta a un 50 % das preguntas da proba. As respostas incorrectas non descontarán acertos. As datas e o horario de realización destas serán o indicado no anexo II.</p>
    <p>Oitava. Certificados</p>
    <p>Para a obtención do certificado de aproveitamento o alumnado deberá obter a avaliación positiva do seu profesorado, o cal emitirá un informe en que declare apto/a ou non apto/a cada alumno/a en función do resultado da proba de avaliación.</p>
    <p>Novena. Facultades da EGAP e do Issga</p>
    <p>1. A EGAP e o Issga poderán modificar o desenvolvemento, as datas e os lugares da actividade formativa, así como resolver todas as continxencias que poidan xurdir.</p>
    <p>2. No suposto de que o número de admitidos/as sexa inferior ao 50 % das prazas convocadas, a EGAP e o Issga reservan para si o dereito a suspender ou cancelar a actividade, caso en que empregarán os medios de notificación ás persoas interesadas previstos na normativa vixente.</p>
    <p>3. A EGAP e o Issga garantirán nas actividades derivadas desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <p>Código: CV22041.</p>
    <p>Área de coñecemento: coñecementos transversais.</p>
    <p>Nome do curso: prevención de riscos laborais. Nivel básico. Issga.</p>
    <p>1. Obxectivos.</p>
    <p>Proporcionar a formación que establece o anexo IV do Regulamento dos servizos de prevención (Real decreto 39/1997, do 17 de xaneiro), que capacita para o desenvolvemento das funcións de nivel básico en prevención de riscos laborais.</p>
    <p>2. Destinatarios/as.</p>
    <p>Poderán participar nesta actividade formativa os/as empregados/as públicos/as, traballadores/as por conta allea ou autónomos/as, empresarios/as e aquelas persoas con inquietudes no ámbito da prevención de riscos laborais.</p>
    <p>3. Desenvolvemento.</p>
    <p>Modalidade: teleformación.</p>
    <p>Duración: 60 horas por edición.</p>
    <p>Edicións: tres.</p>
    <p>Datas: do 19 de abril ao 17 de xuño de 2022.</p>
    <p>Proba final: o día 17 de xuño ás 10.00 horas.</p>
    <p>A proba final do curso realizarase ben de xeito telemático a través da aula virtual ou ben de forma presencial descentralizada nos centros territoriais do Issga nas localidades da Coruña, Lugo, Ourense e Pontevedra, e en Santiago de Compostela na sede da EGAP, rúa Madrid, 2-4, polígono das Fontiñas, en función da evolución da situación derivada da COVID-19, o cal será comunicado a través das canles de comunicación do curso coa debida antelación.</p>
    <p>Prazas: 100 por edición.</p>
    <p>4. Contido.</p>
    <p>1. Conceptos básicos sobre seguridade e saúde no traballo.</p>
    <p>2. Riscos xerais e a súa prevención.</p>
    <p>3. Riscos específicos do sector da actividade da empresa e a súa prevención.</p>
    <p>4. Elementos básicos da xestión da prevención de riscos.</p>
    <p>5. Primeiros auxilios.</p>
    <p>6. Prevención de riscos laborais desde a perspectiva de xénero.</p>

