---
date: '2022-10-18'
id: C3K1-071022-0001
page: 55365
number: 198
agency: Consellería de Sanidade
section: III. Outras disposicións.
title: >-
  ORDE do 6 de outubro de 2022 pola que se ratifica o acordo de extinción da
  Fundación para la Investigación en Enfermedades del Aparato Digestivo e se
  dispón a súa inscrición no Rexistro de Fundacións de Interese Galego.
range: Orde
url: >-
  https://www.xunta.gal/dog/Publicados/2022/20221018/AnuncioC3K1-071022-0001_gl.html
---
<p>Unha vez examinado o expediente de extinción da Fundación para la Investigación en Enfermedades del Aparato Digestivo, adscrita ao protectorado da Consellería de Sanidade, dítase esta orde baseada nos feitos e fundamentos de dereito que se expoñen a seguir:</p>
    <p>Feitos:</p>
    <p>Primeiro. O 23 de xuño de 2022 presentouse ante este protectorado de fundacións a solicitude de ratificación do acordo de extinción da Fundación para la Investigación en Enfermedades del Aparato Digestivo, adoptada por acordo do seu padroado.</p>
    <p>Segundo. A Fundación para la Investigación en Enfermedades del Aparato Digestivo foi constituída en escritura pública outorgada o 10 de marzo de 2004 en Santiago de Compostela, ante o notario José Antonio Cortizo Nieto, co número 280 do seu protocolo. Foi clasificada de interese científico sanitario pola Orde da Consellería de Presidencia, Relacións Institucionais e Administración Pública do 14 de abril de 2004 (DOG número 80, do 27 de abril) e declarada de interese galego pola Orde da Consellería de Sanidade do 14 de maio de 2004 (DOG número 108, do 7 de xuño). A fundación foi adscrita ao protectorado da Consellería de Sanidade e figura inscrita na sección correspondente do Rexistro de Fundacións de Interese Galego co número 2004/3.</p>
    <p>Terceiro. Segundo consta no artigo 6 dos seus estatutos, a fundación ten por obxecto fomentar e promover o avance do coñecemento sobre as enfermidades do aparello dixestivo, fomentar a divulgación dos avances e dos resultados obtidos e contribuír á mellora da saúde e da calidade de vida das persoas que sufran enfermidades do aparello dixestivo.</p>
    <p>Cuarto. O Padroado da fundación, na súa reunión do 2 de maio de 2022, adoptou, por unanimidade dos seus membros, o acordo de extinción da fundación motivado na imposibilidade de realizar o fin fundacional.</p>
    <p>Quinto. No expediente tramitado consta a documentación prevista nos artigos 44 e 45 da Lei 12/2006, do 1 de decembro, de fundacións de interese galego, e no artigo 48 do Decreto 14/2009, do 2 de xaneiro, polo que se aproba o Regulamento de fundacións de interese galego:</p>
    <p>• Certificación do acordo de extinción adoptado polo Padroado na reunión do 2 de maio de 2022.</p>
    <p>• Memoria xustificativa da concorrencia da causa de extinción.</p>
    <p>• As contas da fundación na data de adopción do acordo de extinción.</p>
    <p>• Proxecto de distribución dos bens e dereitos resultantes da liquidación.</p>
    <p>• Informe-proposta do protectorado.</p>
    <p>Fundamentos de dereito:</p>
    <p>Primeiro. A Consellería de Sanidade é competente para o exercicio das funcións de protectorado sobre a Fundación para la Investigación en Enfermedades del Aparato Digestivo, de conformidade co disposto no Decreto 41/2013, do 21 de febreiro, polo que se establece a estrutura orgánica da Consellería de Sanidade, en relación co artigo 47 da Lei 12/2006, do 1 de decembro, de fundacións de interese galego.</p>
    <p>Así mesmo, de acordo co disposto no artigo 7.2.b) do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, corresponde á Consellería de Sanidade a inscrición na sección correspondente do Rexistro de Fundacións de Interese Galego de todos os actos relativos ás fundacións sobre as que exerza as funcións de protectorado.</p>
    <p>Segundo. O artigo 44.1.c) da Lei 12/2006 establece entre as causas de extinción das fundacións a imposibilidade de realizar o fin fundacional e, para tal efecto, é necesario o acordo favorable do Padroado, ratificado polo protectorado.</p>
    <p>Terceiro. Neste caso, o acordo de extinción adoptouse de conformidade cos requisitos establecidos na normativa de aplicación e nos estatutos da fundación e foi aprobado polo Padroado na súa reunión do 2 de maio de 2022. No expediente tramitado consta a memoria xustificativa das causas de extinción e demais documentación establecida nos artigos 44 e 45 da Lei 12/2006 e no artigo 48 do Decreto 14/2009.</p>
    <p>Cuarto. O acordo de extinción das fundacións está incluído entre os actos suxeitos á inscrición no Rexistro de Fundacións de Interese Galego, segundo os artigos 44.6 e 54.e) da Lei 12/2006 e 21.k) do Decreto 15/2009.</p>
    <p>De conformidade co establecido na Lei 12/2006, do 1 de decembro, de fundacións de interese galego, e nos decretos 14/2009, do 21 de xaneiro, polo que se aproba o Regulamento de fundacións de interese galego, e 15/2009, da mesma data, polo que se aproba o Regulamento do rexistro de fundacións de interese galego e demais normativa de xeral aplicación, resultan cumpridos os requisitos establecidos na normativa vixente, polo que</p>
    <h2>DISPOÑO:</h2>
    <p>Primeiro. Ratificar o acordo de extinción adoptado polo Padroado da Fundación para la Investigación en Enfermedades del Aparato Digestivo na súa reunión do 2 de maio de 2022.</p>
    <p>Segundo. Ordenar a inscrición do acordo de extinción da Fundación para la Investigación en Enfermedades del Aparato Digestivo no Rexistro de Fundacións de Interese Galego, sección da Consellería de Sanidade.</p>
    <p>Contra esta orde, que pon fin á vía administrativa, poderá interpoñerse recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da súa publicación, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa, sen prexuízo de que, con carácter potestativo, poida interpoñerse recurso de reposición ante o conselleiro de Sanidade, no prazo dun mes, contado desde o día seguinte ao da súa publicación, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 6 de outubro de 2022</p>
    <footer><p>O conselleiro de Sanidade<br>P.D. (Artigo 1.f) da Orde do 22.4.2020)<br>Alberto Fuentes Losada<br>Secretario xeral técnico da Consellería de Sanidade</p></footer>

