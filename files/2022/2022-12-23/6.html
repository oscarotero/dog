---
date: '2022-12-23'
id: V0654-151222-0003
page: 65439
number: 243
agency: 'Vicepresidencia Segunda e Consellería de Presidencia, Xustiza e Deportes'
section: III. Outras disposicións.
title: >-
  ORDE do 15 de decembro de 2022 pola que se establece a compensación económica
  aos colexios de avogados de Galicia polas actuacións dos seus colexiados no
  ámbito da asistencia xurídica gratuíta durante o cuarto trimestre de 2022 e o
  primeiro, segundo e terceiro trimestres de 2023.
range: Orde
url: >-
  https://www.xunta.gal/dog/Publicados/2022/20221223/AnuncioV0654-151222-0003_gl.html
---
<p>O artigo 24 da nosa Constitución garántelles o dereito fundamental a obteren a tutela efectiva dos xuíces e tribunais a todas as persoas no exercicio dos seus dereitos e intereses lexítimos e, así mesmo, á defensa e á asistencia de letrado. Este dereito fundamental compleméntase co disposto no artigo 119 da Carta Magna, onde se establece que a xustiza será gratuíta cando así o dispoña a lei e, en todo caso, respecto de quen acredite insuficiencia de recursos para litigar. </p>
    <p>Coa entrada en vigor da Lei 1/1996, do 10 de xaneiro, de asistencia xurídica gratuíta, esta materia foi obxecto dunha fonda reforma, e como consecuencia do Real decreto 2166/1994, do 4 de novembro, polo que lle foron transferidos pola Administración do Estado a Galicia os medios materiais e económicos para o funcionamento da Administración de xustiza, entre os cales se atopa o aboamento da compensación económica aos colexios de avogados e de procuradores dos tribunais polas actuacións dos seus colexiados no ámbito da asistencia xurídica gratuíta, a Comunidade Autónoma galega realizou o desenvolvemento normativo da dita Lei 1/1996, nun primeiro momento a través do Decreto 146/1997 e, posteriormente, coa pertinente reforma deste para a súa necesaria adaptación ao contexto actual, mediante o vixente Decreto 269/2008, do 6 de novembro, polo que se aproba o Regulamento de asistencia xurídica gratuíta de Galicia, modificado polo Decreto 138/2012, do 21 de xuño, e mais polo Decreto 134/2017, do 7 de decembro.</p>
    <p>Por outra banda, con data do 23 de decembro de 2021 deuse conta ao Consello da Xunta de Galicia do acordo alcanzado co Consello da Avogacía Galega para establecer o baremo da compensación económica pola asistencia xurídica gratuíta levada a cabo por avogados colexiados, cun ámbito temporal que abrangue desde o 1 de outubro de 2021 ata o 30 de setembro de 2025.</p>
    <p>Así mesmo, o Decreto 134/2017, do 7 de decembro, desenvolve a regulación das certificacións e xustificacións trimestrais establecidas no Regulamento de asistencia xurídica gratuíta de Galicia. </p>
    <p>En consecuencia co anteriormente exposto,</p>
    <h2>DISPOÑO:</h2>
    <p>Primeiro. Durante o cuarto trimestre do ano 2022 e durante o primeiro, segundo e terceiro trimestres de 2023, as cantidades do baremo da compensación económica da asistencia xurídica gratuíta serán as especificadas no anexo da presente orde.</p>
    <p>Estas cantidades deberán ser certificadas trimestralmente polos colexios de avogados, seguindo estritamente a ordenación de tipoloxías recollidas no modelo que figura no anexo da presente orde, de acordo cos artigos 38.3 e 44 do Regulamento de asistencia xurídica gratuíta de Galicia. </p>
    <p>Segundo. Os avogados percibirán o 100 % da compensación económica correspondente á súa actuación profesional cando acrediten a realización dalgún dos seguintes trámites procesuais:</p>
    <p>a) Intervención profesional en materia de asistencia letrada ao detido ou preso, unha vez finalizada esta e tras presentar o avogado o parte selado polo órgano xudicial ou policial onde se levou a cabo a asistencia e en que se recollan os seguintes datos como mínimo:</p>
    <p>– Nome e número de colexiado do avogado.</p>
    <p>– Nome e DNI do asistido ou asistidos. No caso de estranxeiros, nome e número de pasaporte ou de tarxeta de residencia.</p>
    <p>– Motivo polo cal o asiste e, se for o caso, da detención, e número de dilixencias policiais ou xudiciais.</p>
    <p>Cando o colexio de avogados teña establecida unha quenda de garda, pagarase unha única compensación por cada quenda de garda. Se o número de asistencias realizadas a persoas diferentes é superior a cinco dentro dunha mesma garda, o avogado percibirá unha compensación equivalente ao dobre do módulo establecido, sexa cal sexa o número de asistencias realizadas.</p>
    <p>b) Nos procesos penais, a presentación da copia da dilixencia ou solicitude da actuación procesual na que interveña o letrado, ou a apertura do xuízo oral.</p>
    <p>c) Nos procesos civís, a presentación da copia da resolución xudicial de admisión da demanda ou de ter por formulada a súa contestación.</p>
    <p>d) Nos demais procesos, a presentación da copia da dilixencia xudicial acreditativa da intervención do avogado.</p>
    <p>e) Nas apelacións civís, a presentación da copia da resolución xudicial pola que se admite a trámite o recurso ou, se procede, a comparecencia ante a sala.</p>
    <p>f) Nas apelacións penais, a presentación da copia da resolución xudicial en que se teña por formalizado ou impugnado o recurso ou o sinalamento para a vista.</p>
    <p>g) Nos recursos de casación formalizados, a presentación da copia da resolución xudicial pola que se teña por interposto o recurso.</p>
    <p>h) Nos anuncios de recurso de casación que non chegan a ser formalizados, a presentación da copia do anuncio do recurso, debidamente xustificada.</p>
    <p>i) Nas transaccións extraxudiciais e nos casos de informe de insostibilidade da pretensión, a presentación do documento de transacción subscrito polos interesados ou do informe da insostibilidade dirixido ao colexio.</p>
    <p>j) Nas desistencias extraxudiciais por pasividade do interesado, a presentación de xustificación escrita do letrado.</p>
    <p>k) Nas execucións de sentenzas que se produzan transcorridos máis de dous anos despois de recaída resolución xudicial, a presentación da copia de petición de execución, debidamente acreditada.</p>
    <p>Os documentos referidos poderán ser substituídos por copia selada polo órgano xudicial da primeira folla do escrito presentado.</p>
    <p>Terceiro. En cumprimento do establecido no artigo 44.1 do Regulamento de asistencia xurídica gratuíta de Galicia, dentro do mes natural seguinte ao da finalización de cada trimestre o colexio de avogados remitirá á Dirección Xeral de Xustiza unha certificación, acompañada dos ficheiros electrónicos a que fan referencia as letras a) e b) do dito artigo e que deberá ser expedida polo secretario ou secretaria do colexio co visto e prace do decano ou decana, que conteña os datos relativos ás actuacións realizadas polos profesionais durante ese período nas cales exista recoñecemento expreso do dereito á asistencia xurídica gratuíta (así como tamén, se for o caso, os datos relativos ás actuacións realizadas en períodos anteriores cuxo recoñecemento expreso á asistencia xurídica gratuíta tivera lugar durante ese último trimestre). Na referida certificación observaranse as condicións recollidas nas letras a), b), c) e d) do citado artigo 44.1.</p>
    <p>Cuarto. Consonte o establecido no artigo 44.3 do Regulamento de asistencia xurídica gratuíta de Galicia, os datos contidos na certificación e ficheiros informáticos referidos no punto anterior serán contrastados cos que consten nas correspondentes comisións de xustiza gratuíta, e no suposto de se detectaren discrepancias concedéraselle ao colexio de avogados un prazo máximo de cinco días hábiles para, se for o caso, proceder á rectificación daqueles e expedir unha nova certificación.</p>
    <p>Quinto. Consonte o disposto no artigo 44.4 do Regulamento de asistencia xurídica gratuíta de Galicia, a Dirección Xeral de Xustiza efectuará, unha vez recibidas as certificacións a que se fai referencia nos puntos anteriores, os libramentos trimestrais que correspondan.</p>
    <p>Sexto. Cando un procedemento xudicial teña carácter excepcional e extraordinario, en que a actuación do avogado supere notablemente a carga de traballo que se pode considerar ordinaria para cada tipo de procedemento, a Vicepresidencia Segunda e Consellería de Presidencia, Xustiza e Deportes e o correspondente colexio de avogados poderán formalizar un convenio cuxa finalidade sexa articular os medios técnicos, materiais, humanos ou económicos precisos para facer posible en óptimas condicións a defensa xurídica de quen teña recoñecido o dereito de asistencia xurídica gratuíta, de modo que se garanta a tutela xudicial efectiva de acordo co establecido no artigo 24 da Constitución española. </p>
    <p>Disposición adicional</p>
    <p>A presente orde tramítase ao abeiro do disposto na Orde da Consellería de Economía e Facenda, do 11 de febreiro de 1998, pola que se regula a tramitación anticipada de expedientes de gasto (modificada polas ordes do 27 de novembro de 2000 e do 25 de outubro de 2001), e a súa eficacia queda sometida á condición suspensiva da existencia de crédito suficiente para financiar as obrigas derivadas dela.</p>
    <p>Disposición derradeira</p>
    <p>Esta orde entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 15 de decembro de 2022</p>
    <footer><p>Diego Calvo Pouso<br>Vicepresidente segundo e conselleiro de Presidencia, Xustiza e Deportes</p></footer>
    <h2>ANEXO</h2>
    <h2>Módulos e bases da indemnización pola prestación do servizo</h2>
    <h2>Baremos para o cuarto trimestre do ano 2022 e o primeiro,<br>segundo e terceiro trimestres de 2023</h2>
    <h2>Avogados/tipoloxía</h2>
    <p>Asistencia ao detido ou preso.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>101</td>
       <td>Asistencia individualizada, incluída a presenza inmediata solicitada polo detido ou preso sen declaración posterior, por requirimento xudicial ou do centro de detención</td>
       <td>127,58 €</td>
      </tr>
     </tbody>
    </table>
    <p>Xurisdición penal.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>201</td>
       <td>Procedemento ante o tribunal do xurado</td>
       <td>528,91 €</td>
      </tr>
      <tr>
       <td>202</td>
       <td>Asistencia diaria á vista ante o tribunal do xurado a partir do segundo día</td>
       <td>125,81 €</td>
      </tr>
      <tr>
       <td>203</td>
       <td>Procedemento ordinario por delito</td>
       <td>502,22 €</td>
      </tr>
      <tr>
       <td>204</td>
       <td>Procedemento abreviado de especial complexidade (causa de máis de 1.000 folios)</td>
       <td>502,22 €</td>
      </tr>
      <tr>
       <td>206</td>
       <td>Procedemento penal abreviado</td>
       <td>402,18 €</td>
      </tr>
      <tr>
       <td>207</td>
       <td>Procedemento de axuizamento rápido de delitos sen conformidade</td>
       <td>404,21 €</td>
      </tr>
      <tr>
       <td>208</td>
       <td>Procedemento de axuizamento rápido de delitos con conformidade</td>
       <td>267,80 €</td>
      </tr>
      <tr>
       <td>209</td>
       <td>Procedemento para o xuízo sobre delito leve</td>
       <td>164,33 €</td>
      </tr>
      <tr>
       <td>2010</td>
       <td>Menores. Proceso terminado con sentenza</td>
       <td>273,62 €</td>
      </tr>
      <tr>
       <td>2011</td>
       <td>Menores. Proceso con outras formas de terminación</td>
       <td>190,21 €</td>
      </tr>
      <tr>
       <td>2012</td>
       <td>Recurso ante o xulgado de vixilancia penitenciaria con intervención preceptiva ou designación de avogado por requirimento xudicial, conforme o artigo&amp;nbsp;21 da Lei de asistencia xurídica gratuíta</td>
       <td>182,15 €</td>
      </tr>
      <tr>
       <td>2015</td>
       <td>Recursos de apelación de sentenzas e autos finais ou admitidos en ambos os efectos. Proceso por delito</td>
       <td>182,15 €</td>
      </tr>
      <tr>
       <td>2016</td>
       <td>Recursos de apelación. Procedemento sobre delitos leves</td>
       <td>137,64 €</td>
      </tr>
      <tr>
       <td>2017</td>
       <td>Defensa xurídica inmediata da muller en dilixencias policiais, aínda que non presente denuncia, e procedementos administrativos que traian causa directa ou indirecta da violencia de xénero</td>
       <td>127,58 €</td>
      </tr>
      <tr>
       <td>2018</td>
       <td>Comparecencia xudicial da orde de protección</td>
       <td>127,58 €</td>
      </tr>
      <tr>
       <td>2019</td>
       <td>Por cada beneficiario do dereito á asistencia xurídica gratuíta adicional no mesmo procedemento, a partir de tres investigados</td>
       <td>10 % (1)</td>
      </tr>
      <tr>
       <td>2020</td>
       <td>Saídas para entradas e rexistros domiciliarios</td>
       <td>20,00 €</td>
      </tr>
     </tbody>
    </table>
    <p>Xurisdición civil.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>301</td>
       <td>Procedemento ordinario</td>
       <td>380,43 €</td>
      </tr>
      <tr>
       <td>302</td>
       <td>Xuízo verbal</td>
       <td>253,62 €</td>
      </tr>
      <tr>
       <td>303</td>
       <td>Proceso contencioso de familia completo</td>
       <td>404,21 €</td>
      </tr>
      <tr>
       <td>304</td>
       <td>Proceso de familia de mutuo acordo</td>
       <td>253,62 €</td>
      </tr>
      <tr>
       <td>305</td>
       <td>Medidas provisionais previas e coetáneas en procesos de familia</td>
       <td>127,54 €</td>
      </tr>
      <tr>
       <td>306</td>
       <td>Modificación de medidas definitivas en procesos de familia</td>
       <td>399,13 €</td>
      </tr>
      <tr>
       <td>307</td>
       <td>Proceso sobre filiación ou sobre a adopción de medidas xudiciais de apoio a persoas con discapacidade, agás os internamentos do artigo 763 da Lei&amp;nbsp;de axuizamento civil</td>
       <td>322,22 €</td>
      </tr>
      <tr>
       <td>308</td>
       <td>Monitorio</td>
       <td>125,81 €</td>
      </tr>
      <tr>
       <td>309</td>
       <td>Actuación nun proceso como contador partidor</td>
       <td>275,29 €</td>
      </tr>
      <tr>
       <td>3010</td>
       <td>Proceso de división xudicial de patrimonios</td>
       <td>253,62 €</td>
      </tr>
      <tr>
       <td>3011</td>
       <td>Execucións de títulos xudiciais con oposición (2) e as posteriores a dous anos</td>
       <td>205,41€</td>
      </tr>
      <tr>
       <td>3012</td>
       <td>Cambiario e execución de títulos non xudiciais</td>
       <td>190,21 €</td>
      </tr>
      <tr>
       <td>3013</td>
       <td>Expedientes de xurisdición voluntaria e internamento non voluntario por razón de trastorno psíquico</td>
       <td>190,21 €</td>
      </tr>
      <tr>
       <td>3014</td>
       <td>Recursos de apelación de sentenzas e autos finais ou admitidos en ambos os efectos</td>
       <td>182,15 €</td>
      </tr>
      <tr>
       <td>3015</td>
       <td>Ampliación da demanda en execucións de familia (máximo 1 por ano)</td>
       <td>30 % (3)</td>
      </tr>
     </tbody>
    </table>
    <p>Xurisdición contencioso-administrativa.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>401</td>
       <td>Recurso contencioso-administrativo. Procedemento ordinario</td>
       <td>380,43 €</td>
      </tr>
      <tr>
       <td>402</td>
       <td>Recurso contencioso-administrativo. Procedemento abreviado</td>
       <td>253,62 €</td>
      </tr>
      <tr>
       <td>403</td>
       <td>Vía administrativa (estranxeiría e asilo)</td>
       <td>125,81 €</td>
      </tr>
      <tr>
       <td>404</td>
       <td>Recursos de apelación de sentenzas e autos finais ou admitidos en ambos os efectos</td>
       <td>182,15 €</td>
      </tr>
      <tr>
       <td>405</td>
       <td>Entrada en domicilio</td>
       <td>118,78 €</td>
      </tr>
     </tbody>
    </table>
    <p>Xurisdición social.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>501</td>
       <td>Procesos da xurisdición social (ordinarios e especiais)</td>
       <td>301,90 €</td>
      </tr>
      <tr>
       <td>502</td>
       <td>Recursos de suplicación</td>
       <td>182,15 €</td>
      </tr>
     </tbody>
    </table>
    <p>Xurisdición militar.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>601</td>
       <td>Proceso íntegro</td>
       <td>237,77 €</td>
      </tr>
     </tbody>
    </table>
    <p>Recursos de casación e amparo.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>701</td>
       <td>Recurso de casación</td>
       <td>380,43 €</td>
      </tr>
      <tr>
       <td>702</td>
       <td>Recurso de casación cando non se formaliza e hai só anuncio</td>
       <td>115,98 €</td>
      </tr>
      <tr>
       <td>703</td>
       <td>Recurso de amparo</td>
       <td>380,43 €</td>
      </tr>
     </tbody>
    </table>
    <p>Actuacións extraprocesuais.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>801</td>
       <td>Transaccións extraxudiciais</td>
       <td>75 % (4)</td>
      </tr>
      <tr>
       <td>802</td>
       <td>Informe motivado da insostibilidade da pretensión</td>
       <td>84,27 €</td>
      </tr>
      <tr>
       <td>803</td>
       <td>Desistencia previa ao proceso por pasividade da persoa axuizable, estudo e preparación do asunto previos á presentación da demanda</td>
       <td>30 % (4)</td>
      </tr>
     </tbody>
    </table>
    <p>Normas xerais.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>901</td>
       <td>Achantamento</td>
       <td>30 % (4)</td>
      </tr>
      <tr>
       <td>902</td>
       <td>Execución de sentenza posterior aos dous anos de ditada a resolución xudicial, agás na xurisdición civil</td>
       <td>30 % (4)</td>
      </tr>
      <tr>
       <td>903</td>
       <td>Saídas a centros de prisión e centros de internamento de menores en réxime pechado (máximo de dúas saídas por proceso)</td>
       <td>31,70 €</td>
      </tr>
      <tr>
       <td>904</td>
       <td>Desprazamentos para a asistencia a xuízo oral (avogados con despacho oficial nun partido xudicial distinto ao da sede do xulgado do penal ou da audiencia provincial)</td>
       <td>46,74 €</td>
      </tr>
      <tr>
       <td>905</td>
       <td>Medidas cautelares e dilixencias preliminares</td>
       <td>105,94 €</td>
      </tr>
      <tr>
       <td>906</td>
       <td>Reconvención</td>
       <td>125,81 €</td>
      </tr>
     </tbody>
    </table>
    <p>(1) Sobre o módulo do procedemento, ata o límite do 50 % do dito módulo.</p>
    <p>(2) Para execucións con oposición presentadas con data posterior ao 1 de outubro de 2021.</p>
    <p>(3) Sobre o módulo da execución.</p>
    <p>(4) Sobre o módulo aplicable ao procedemento.</p>

