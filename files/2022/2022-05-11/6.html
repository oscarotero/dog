---
date: '2022-05-11'
id: O3C2-030522-0002
page: 27999
number: 91
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 3 de maio de 2022 pola que se convoca un curso selectivo de
  formación para vixilantes municipais.
range: Resolución
url: >-
  https://www.xunta.gal/dog/Publicados/2022/20220511/AnuncioO3C2-030522-0002_gl.html
---
<p>Dentro das actividades programadas para o ano 2022, e conforme as funcións atribuídas pola Lei 1/2007, do 15 de xaneiro, da Academia Galega de Seguridade Pública, anúnciase a realización dun curso selectivo de formación para vixilantes municipais, segundo o previsto no artigo 92.4 da Lei 4/2007, do 20 de abril, de coordinación das policías locais, e no artigo 49 do Decreto 243/2008, do 16 de outubro, que se deberá desenvolver de acordo coas seguintes bases:</p>
    <p>1. Obxectivos.</p>
    <p>Dotar os vixilantes municipais dunha formación específica que se lles facilite a competencia e a capacitación necesarias para o posterior desempeño da súa actividade profesional.</p>
    <p>2. Destinatarios/as.</p>
    <p>O curso vai dirixido a todas aquelas persoas que superasen as correspondentes probas de acceso ás prazas de vixilantes municipais dos diferentes concellos de Galicia.</p>
    <p>3. Inscrición.</p>
    <p>A inscrición é gratuíta.</p>
    <p>A Academia reservará definitivamente a correspondente praza segundo a comunicación da inscrición por parte do concello de procedencia. </p>
    <p>4. Prazas.</p>
    <p>Sen límite.</p>
    <p>O curso terá unha duración de 100 horas lectivas e desenvolverase de modo presencial.</p>
    <p>O deseño deste curso inclúe os seguintes módulos:</p>
    <p> – Módulo I: módulo xurídico.</p>
    <p>– Módulo II: módulo técnico.</p>
    <p> – Módulo III: módulo operativo.</p>
    <p> – Módulo IV: módulo transversal.</p>
    <p>A Academia poderá, ademais, homologar materias ou módulos do curso cando, logo de solicitude do/da alumno/a e a oportuna xustificación documental, se acredite ter desenvolvido ou superado esas materias ou módulos en cursos ou actividades de centros ou institucións dependentes das administracións públicas, ou de recoñecido prestixio e solvencia, noutro caso.</p>
    <p>5. Datas.</p>
    <p>A data de inicio do curso será o día 30 de maio de 2022, ás 9.30, horas e rematará o día 30 de xuño de 2022.</p>
    <p>O curso desenvolverase, de luns a venres, na sede da Agasp.</p>
    <p>6. Desenvolvemento do curso.</p>
    <p>O alumnado da Academia Galega de Seguridade Pública, durante o seu período de permanencia nesta, rexerase polo seu regulamento de réxime interior, publicado pola Orde do 4 de febreiro de 2009, da Consellería de Presidencia, Administracións Públicas e Xustiza, no DOG número 30, do 12 de febreiro.</p>
    <p>7. Certificado.</p>
    <p>De acordo co previsto no artigo 19 do Decreto 243/2008, do 16 de outubro, de desenvolvemento da Lei 4/2007, unha vez superado o curso, a Agasp emitirá un informe en que certifique a dita superación, de modo que o concello de pertenza poida proceder ao nomeamento como persoal funcionario de carreira e á toma de posesión como vixilante municipal.</p>
    <p>8. Modificacións.</p>
    <p>A Academia Galega de Seguridade Pública poderá modificar o desenvolvemento normal do curso para adaptalo ás necesidades da Administración e ás continxencias que poidan xurdir.</p>
    <p>A Estrada, 3 de maio de 2022</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>

