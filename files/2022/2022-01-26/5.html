---
date: '2022-01-26'
id: G0596-301221-0010
page: 4716
number: 17
agency: 'Vicepresidencia segunda e Consellería de Economía, Empresa e Innovación'
section: III. Outras disposicións.
title: >-
  ORDE do 27 de decembro de 2021 pola que se establecen as bases reguladoras
  para a concesión, en réxime de concorrencia competitiva, de subvencións
  destinadas á creación de viveiros industriais de empresas en parques
  empresariais da Comunidade Autónoma de Galicia, e se convocan para o ano 2022
  (código de procedemento IN541A).
range: Orde
url: >-
  https://www.xunta.gal/dog/Publicados/2022/20220126/AnuncioG0596-301221-0010_gl.html
---
<p>O emprendemento de novas actividades de carácter industrial é fundamental para o desenvolvemento e a consolidación do tecido empresarial galego. Non obstante, os novos emprendedores encóntranse con moitas dificultades ao inicio da súa actividade, que fan fracasar o proxecto en moitas ocasións.</p>
    <p>Crear unha empresa require, a miúdo, dunha serie de recursos difíciles de acadar e que un viveiro pode facilitar, tales como oficinas a prezo alcanzable, salas de reunións e incluso servizos de asesoramento empresarial. En definitiva, unha serie de servizos que achegan valor engadido e permiten a implantación e fixación de novas empresas.</p>
    <p>Os viveiros industriais de empresas, entendidos como espazos físicos para o nacemento de novas empresas de carácter industrial, nos cales se ofrecen as condicións e os servizos precisos para a implantación inicial e a consolidación das empresas por un tempo limitado, son un apoio moi importante para os novos empresarios nas súas primeiras etapas de actividade e contribúen ao éxito final do proxecto.</p>
    <p>Dentro das competencias en materia de fomento empresarial que lle son propias á Comunidade Autónoma de Galicia, a Vicepresidencia Segunda e Consellería de Economía, Empresa e Innovación considera necesario establecer medidas de apoio á actividade económica a través de proxectos que fomenten a creación de novas empresas de carácter industrial.</p>
    <p>Como medio e instrumento para favorecer as actuacións indicadas, a Vicepresidencia Segunda e Consellería de Economía, Empresa e Innovación considera necesario establecer un programa de axudas encamiñadas á creación de viveiros industriais de empresas nos parques empresariais da Comunidade Autónoma de Galicia, e realizar a convocatoria destas axudas para o ano 2022.</p>
    <p>De acordo co establecido no Protocolo xeral de actuación entre a Xunta de Galicia e a Federación Galega de Municipios e Provincias para fomentar a implantación e fixación de empresas en Galicia mediante a creación da iniciativa Concellos Doing Business Galicia, asinado con data 10 de outubro de 2017, a presente orde de axudas prima cunha maior puntuación as solicitudes presentadas por concellos acollidos á dita iniciativa. Os viveiros industriais de empresas son unha infraestrutura esencial para os emprendedores e, en consecuencia, para a implantación e fixación de novas empresas. Se á creación de viveiros industriais de empresas lle sumamos as medidas incorporadas na iniciativa Concellos Doing Business Galicia, o seu conxunto contribuirá en maior medida ao obxectivo de implantación de novas empresas e, en consecuencia, terá incidencia na creación de emprego.</p>
    <p>En virtude do exposto, e en uso das facultades que me foron conferidas,</p>
    <h2>DISPOÑO:</h2>
    <p>Artigo 1. Convocatoria e bases reguladoras</p>
    <p>1. Esta orde ten por obxecto aprobar as bases, que se inclúen no anexo I, polas que se rexerá a concesión das subvencións da Vicepresidencia Segunda e Consellería de Economía, Empresa e Innovación para incentivar a creación de viveiros industriais de empresas en parques empresariais da Comunidade Autónoma de Galicia.</p>
    <p>2. Así mesmo, por medio desta orde convócase as ditas subvencións para o ano 2022.</p>
    <p>3. Este procedemento administrativo ten asignado o código IN541A.</p>
    <p>Artigo 2. Crédito orzamentario</p>
    <p>1. As subvencións outórganse con cargo aos orzamentos xerais da Comunidade Autónoma de Galicia para 2022 e 2023, de acordo coa seguinte distribución:</p>
    <table>
     <tbody>
      <tr>
       <td>Aplicación</td>
       <td>Denominación</td>
       <td>Anualidade 2022</td>
       <td>Anualidade 2023</td>
       <td>Total</td>
      </tr>
      <tr>
       <td>06.02.732A.760.1</td>
       <td>Axudas para a creación de viveiros industriais de empresas en parques empresariais da Comunidade Autónoma de Galicia</td>
       <td>750.000,00 €</td>
       <td>750.000,00 €</td>
       <td>1.500.000,00 €</td>
      </tr>
     </tbody>
    </table>
    <p>2. Estas axudas imputaranse á aplicación orzamentaria indicada, de conformidade co establecido no artigo 25 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, no cal se establece a tramitación anticipada de expedientes de gasto, e se condiciona a concesión destas axudas á existencia de crédito adecuado e suficiente no momento da resolución de adxudicación.</p>
    <p>3. Estas cantidades poderanse incrementar en función das solicitudes presentadas e de acordo coa dispoñibilidade de crédito, cando o aumento veña derivado:</p>
    <p>a) Dunha xeración, ampliación ou incorporación de crédito.</p>
    <p>b) Da existencia de remanentes doutras convocatorias financiadas con cargo ao mesmo crédito ou a créditos incluídos no mesmo programa ou en programas do mesmo servizo.</p>
    <p>4. O incremento do crédito quedará condicionado á declaración de dispoñibilidade do crédito como consecuencia das circunstancias antes sinaladas e, de ser o caso, logo de aprobación da modificación orzamentaria que proceda.</p>
    <p>5. Nestes casos publicarase a ampliación de crédito polos mesmos medios que esta convocatoria, sen que tal publicidade implique a apertura de prazo para presentar novas solicitudes nin o inicio dun novo cómputo de prazo para resolver.</p>
    <p>Artigo 3. Solicitudes</p>
    <p>Para poder ser beneficiario das subvencións deberá presentarse a solicitude axustada ao modelo normalizado que se inclúe como anexo II desta orde, que irá acompañada dos documentos que se especifican no artigo 6 das bases reguladoras.</p>
    <p>O modelo normalizado de solicitude inclúe a seguinte declaración:</p>
    <p>a) Declaración expresa do conxunto das axudas solicitadas, tanto as aprobadas ou concedidas como as pendentes de resolución destinadas ao financiamento do mesmo proxecto, das distintas administracións públicas, entes públicos ou privados, nacionais ou internacionais, con indicación da súa contía.</p>
    <p>A presentación da solicitude implica o coñecemento e a aceptación das bases reguladoras.</p>
    <p>Artigo 4. Lugar e prazo de presentación das solicitudes</p>
    <p>1. As solicitudes presentaranse obrigatoriamente por medios electrónicos a través do formulario normalizado (anexo II), dispoñible na sede electrónica da Xunta de Galicia, https://sede.xunta.gal</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, será requirida para que a emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda.</p>
    <p>Para a presentación electrónica poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>2. O prazo de presentación de solicitudes será dun mes contado desde o día seguinte ao da publicación desta orde. Entenderase como último día do prazo o correspondente ao mesmo ordinal do día da publicación. Se o último día for inhábil, entenderase prorrogado ao primeiro día hábil seguinte e, se no mes de vencemento non houber día equivalente ao inicial do cómputo, entenderase que o prazo expira o último día do mes.</p>
    <p>Artigo 5. Prazo de duración do procedemento de concesión</p>
    <p>Unha vez rematado o prazo para a presentación de solicitudes, estas serán tramitadas e valoradas de acordo co procedemento establecido nas bases reguladoras, que non poderá ter unha duración superior a 5 meses.</p>
    <p>Artigo 6. Notificacións</p>
    <p>1. As notificacións de resolucións e actos administrativos practicaranse só por medios electrónicos, nos termos previstos na normativa reguladora do procedemento administrativo común.</p>
    <p>2. De conformidade co artigo 45.2 da Lei 4/2019, do 17 de xullo, de administración dixital de Galicia, as notificacións electrónicas practicaranse mediante a comparecencia na sede electrónica da Xunta de Galicia e a través do sistema de notificacións electrónicas de Galicia-Notifica.gal. Este sistema remitiralles ás persoas interesadas avisos da posta á disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>3. De conformidade co artigo 47 da Lei 4/2019, do 17 de xullo, de administración dixital de Galicia, as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e as entidades instrumentais do sector público autonómico. En todo caso, a Administración xeral e as entidades instrumentais do sector público autonómico de Galicia poderán de oficio crear o indicado enderezo, para os efectos de asegurar o cumprimento por parte das persoas interesadas da súa obriga de relacionarse por medios electrónicos.</p>
    <p>4. As notificacións entenderanse practicadas no momento en que se produza o acceso ao seu contido, e entenderanse rexeitadas cando transcorran dez días naturais desde a posta á disposición da notificación sen que se acceda ao seu contido.</p>
    <p>5. Se o envío da notificación electrónica non for posible por problemas técnicos, practicarase a notificación polos medios previstos na normativa reguladora do procedemento administrativo común.</p>
    <p>Artigo 7  Base de datos nacional de subvencións</p>
    <p>En cumprimento do disposto no artigo 20 da Lei 38/2003, do 17 de novembro, xeral de subvencións, o texto da convocatoria e a información requirida no ordinal oitavo do devandito artigo serán comunicados á Base de datos nacional de subvencións (BDNS).</p>
    <p>Artigo 8. Información aos interesados</p>
    <p>1. Sobre este procedemento administrativo, que ten o código IN541A, poderase obter información adicional na Dirección Xeral de Planificación Enerxética e Recursos Naturais, a través dos seguintes medios:</p>
    <p>a) Páxina web oficial da consellería (http://ceei.xunta.gal).</p>
    <p>b) Nos teléfonos 981 95 71 86 e 981 54 55 72 de servizos centrais.</p>
    <p>c) Presencialmente.</p>
    <p>2. Así mesmo, para cuestións xerais sobre este ou outro procedemento, poderá facerse uso do teléfono de información xeral da Xunta de Galicia, que é o 012 (desde o resto do Estado: 981 90 06 43).</p>
    <p>Disposición derradeira primeira. Habilitación</p>
    <p>Facúltase a directora xeral de Planificación Enerxética e Recursos Naturais para que dite as resolucións que sexan precisas para o desenvolvemento e aplicación desta orde.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 27 de decembro de 2021</p>
    <footer><p>Francisco Conde López<br>Vicepresidente segundo e conselleiro de Economía,<br>Empresa e Innovación</p></footer>
    <h2>ANEXO I</h2>
    <h2>Bases reguladoras para a concesión, en réxime de concorrencia competitiva,<br>das subvencións destinadas á creación de viveiros industriais de empresas<br>en parques empresariais da Comunidade Autónoma de Galicia para o ano 2022</h2>
    <p>Artigo 1. Obxecto e réxime das subvencións</p>
    <p>1. Estas bases teñen por obxecto a creación de viveiros industriais de empresas en parques empresariais existentes ou en desenvolvemento da Comunidade Autónoma de Galicia ou en solo rústico de protección ordinaria con plan especial de dotacións.</p>
    <p>2. Os proxectos que se van subvencionar ao abeiro desta convocatoria deberán desenvolverse ao longo do ano 2022 e 2023.</p>
    <p>3. O procedemento de concesión destas subvencións tramitarase en réxime de concorrencia competitiva.</p>
    <p>Artigo 2. Beneficiarios</p>
    <p>1. Os beneficiarios das axudas serán os concellos que realicen investimentos, dentro do seu ámbito territorial, de acordo co obxecto desta orde, para a creación de viveiros industriais de empresas nos parques empresariais existentes, en desenvolvemento ou en solo rústico de protección ordinaria con plan especial de dotacións no seu termo municipal.</p>
    <p>2. Non poderán obter a condición de beneficiarias as persoas ou entidades en que concorra algunha das circunstancias previstas no artigo 13.2 da Lei 38/2003, do 17 de novembro, xeral de subvencións, e no artigo 10.2 e 10.3 da Lei 9/2007, do 13 de xuño, de subvencións de Galicia.</p>
    <p>3. Ademais, só poderán ser beneficiarios os concellos que cumprisen co deber de remisión ao Consello de Contas das contas xerais de cada exercicio, de acordo co disposto no artigo 4 do Decreto 193/2011, do 6 de outubro.</p>
    <p>Artigo 3. Actuacións e gastos subvencionables</p>
    <p>1. Constitúen o obxecto destas axudas as actuacións para a construción, reforma e/ou equipamento interior de naves industriais, co fin de crear un viveiro industrial de empresas. Enténdese por viveiro industrial de empresas, para os efectos desta orde, un espazo físico para o nacemento de novas empresas de carácter industrial no cal se ofrecen as condicións e os servizos precisos para a implantación inicial e a consolidación das empresas durante un tempo limitado.</p>
    <p>2. As instalacións do viveiro industrial serán de uso exclusivo para as empresas acollidas nel con base no procedemento de selección de empresas que se establece no artigo 7.8.</p>
    <p>3. O concello debe ser titular das naves industriais que conforman o viveiro industrial de empresas.</p>
    <p>4. Período de gasto subvencionable admitido: consideraranse subvencionables todos os gastos realizados desde o 1 de xaneiro de 2022 ata a data de xustificación do investimento.</p>
    <p>5. Non se valorarán para os efectos de investimento os gastos que se realicen en pagamento de taxas, de licenzas, gastos sometidos a aranceis ou os correspondentes a investimentos realizados con fórmulas de arrendamento financeiro. Os tributos son gasto subvencionables cando o beneficiario da subvención os aboa efectivamente. En ningún caso se considerarán gastos subvencionables os impostos indirectos, salvo que se acredite que non son susceptibles de recuperación ou compensación, nin os impostos persoais sobre a renda.</p>
    <p>6. Considerarase subvencionable o imposto sobre o valor engadido (IVE) cando non sexa recuperable polo solicitante.</p>
    <p>7. Tamén son subvencionables os gastos de redacción de proxecto, de dirección de obra e os gastos do cartel informativo e da placa explicativa permanente a que se refire o artigo 20.8 da presente orde.</p>
    <p>8. Para ser subvencionables, as actuacións deberán estar en condicións de ser utilizadas unha vez finalizado o prazo de xustificación.</p>
    <p>9. De acordo co artigo 29 da Lei 9/2007, do 13 de xuño, de subvencións de Galicia, consideraranse gastos realizados os efectivamente pagados con anterioridade á finalización do período de xustificación previsto nas bases reguladoras.</p>
    <p>10. Ademais, consideraranse gastos realizados, de acordo co disposto no Decreto 193/2011, do 6 de outubro, cando se teña contabilizado o recoñecemento da obriga polo órgano competente da entidade local.</p>
    <p>Artigo 4. Financiamento</p>
    <p>1. As axudas reguladas por esta orde teñen a natureza xurídica de subvencións.</p>
    <p>2. Con carácter xeral, a intensidade das axudas será dun 80 % do importe total considerado como subvencionable, e cun máximo de 240.000,00 euros por solicitude.</p>
    <p>3. As intensidades de axuda poderán ser inferiores ás sinaladas no caso de que un grupo de solicitudes valoradas coa mesma puntuación esgote o crédito disponible. Neste caso ratearase o crédito de xeito proporcional aos investimentos subvencionables das solicitudes implicadas.</p>
    <p>Artigo 5. Concorrencia con outras axudas ou subvencións públicas</p>
    <p>1. As axudas concedidas en virtude da presente orde serán compatibles con outras axudas para o mesmo fin, sempre e cando o importe das axudas e subvencións en ningún caso sexa de tal contía que, illada ou en concorrencia con outra supere o custo da actividade subvencionable.</p>
    <p>2. O peticionario deberá declarar as axudas que solicitase ou obtivese, tanto ao iniciarse o expediente administrativo como en calquera momento do procedemento en que isto se produza.</p>
    <p>3. O incumprimento do disposto neste artigo considerarase alteración das condicións tidas en conta para a concesión da axuda e poderá dar lugar á modificación da resolución da concesión.</p>
    <p>Artigo 6. Documentación complementaria</p>
    <p>1. As solicitudes para participar no procedemento de concesión da subvención presentaranse na forma e prazo que se indiquen na convocatoria.</p>
    <p>2. Só se poderá presentar unha solicitude por concello.</p>
    <p>3. As persoas interesadas deberán achegar coa solicitude a seguinte documentación:</p>
    <p>a) Documento actualizado acreditativo da capacidade con que actúa o representante do concello solicitante.</p>
    <p>b) Documento acreditativo da titularidade do concello sobre as naves xa existentes que van conformar o viveiro industrial de empresas.</p>
    <p>c) Acordo do Pleno do concello ou do órgano municipal que posúa a atribución competencial, onde se exprese a intención de acometer a actuación obxecto da solicitude de axuda.</p>
    <p>d) Memoria técnica xustificativa asinada da actuación que se vai desenvolver.</p>
    <p>Xunto coa memoria anterior, no caso de execución de obras ou instalacións que requiran legalmente proxecto para súa execución ou licenza, deberase presentar este ou un anteproxecto asinado por un técnico competente.</p>
    <p>e) Orzamento desagregado e asinado dos gastos.</p>
    <p>Con independencia do documento técnico achegado en aplicación da letra d) do presente artigo, o orzamento deberá estar desagregado a nivel de partidas e indicarase para cada unha delas medición, prezo unitario e importe. Tanto a desagregación como a descrición das partidas deberán permitir coñecer de maneira inequívoca o alcance e contido das actuacións, co fin de que o órgano instrutor poida determinar se son subvencionables.</p>
    <p>f) Planos asinados da actuación a escala axeitada, incluíndo un plano onde se representen os límites do parque empresarial e o conxunto das actuacións.</p>
    <p>g) Programa de acollemento de empresas (segundo se detalla no artigo 7).</p>
    <p>h) Documento acreditativo da remisión das contas ao Consello de Contas.</p>
    <p>i) De ser o caso, certificado conxunto da Fegamp e da Xunta de Galicia en que se acredite a proposta de habilitación do concello como concello emprendedor-concello Doing Business ou diploma en que se acredita como concello emprendedor-concello Doing Business, expedidos con anterioridade ao remate do prazo de presentación de solicitudes.</p>
    <p>4. A documentación complementaria deberá presentarse electronicamente.</p>
    <p>Se algunha das persoas interesadas presenta a documentación complementaria presencialmente, será requirida para que a emende a través da súa presentación electrónica. Para estes efectos, considerarase como data de presentación aquela na que fose realizada a emenda.</p>
    <p>As persoas interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de maneira motivada o cotexo das copias achegadas pola persoa interesada, para o que poderán requirir a exhibición do documento ou da información orixinal.</p>
    <p>5. Sempre que se realice a presentación de documentos separadamente da solicitude, deberanse indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>6. No caso de que algún dos documentos que se vaian presentar de forma electrónica supere os tamaños máximos establecidos ou teña un formato non admitido pola sede electrónica da Xunta de Galicia, permitirase a presentación deste de forma presencial dentro dos prazos previstos e na forma indicada no parágrafo anterior. A información actualizada sobre o tamaño máximo e os formatos admitidos pode consultarse na sede electrónica da Xunta de Galicia.</p>
    <p>Artigo 7. Programa de acollemento de empresas</p>
    <p>O programa de acollemento de empresas establece as condicións para o acollemento temporal das empresas no viveiro industrial. Nel deben especificarse, polo menos, as seguintes circunstancias:</p>
    <p>1. Modelo de xestión do viveiro. Os posibles modelos de xestión serán:</p>
    <p>a) Xestión directa polo concello. O xestor será o concello, que fará uso para iso dos seus propios medios, e asumirá nas súas contas os resultados da explotación do viveiro.</p>
    <p>b) Xestión indirecta polo concello. O concello delegará a xestión nun terceiro mediante a subcontratación dos servizos precisos, pero asumirá nas súas contas os resultados da explotación do viveiro.</p>
    <p>c) Xestión por terceiros. O xestor será un terceiro e adquirirá a súa condición por concurso público ou concesión administrativa, asumindo os resultados da explotación do viveiro.</p>
    <p>2. Descrición do viveiro industrial (número e superficie das naves para a implantación de empresas, número e superficie das naves dedicadas a servizos comúns).</p>
    <p>3. Relación dos servizos comúns que se prestan. Nesta relación ten que figurar polo menos o asesoramento empresarial.</p>
    <p>4. Normas de uso dos espazos cedidos a cada empresa e dos espazos comúns.</p>
    <p>5. Cotas que deberán pagar as empresas acollidas.</p>
    <p>6. Duración do acollemento: as empresas poderán estar acollidas no viveiro industrial por un período máximo de 12 meses, prorrogable por outros 12 máis logo de acordo por escrito do xestor do viveiro e da empresa.</p>
    <p>7. Descrición dos requisitos para ser acollido no viveiro:</p>
    <p>a) Poderán acollerse ao viveiro empresas aínda non constituídas, pero que prevean facelo no prazo máximo de tres meses desde a resolución de acollemento no viveiro, ou empresas constituídas hai menos de 6 meses desde a data de solicitude de acollemento.</p>
    <p>Poderán acollerse, ademais, empresas constituídas desde hai máis de 6 meses desde a data da solicitude de acollemento, sempre que en todo momento o número destas non supere o 25 % do número total de empresas acollidas, e que a superficie dedicada a estas non supere o 25 % do total da superficie.</p>
    <p>b) As empresas deberán ter domicilio social e fiscal no concello titular do viveiro.</p>
    <p>c) As empresas deberán desenvolver unha actividade empresarial de carácter industrial. Entenderase por actividade empresarial de carácter industrial a totalidade do ámbito de aplicación do Decreto 37/2015, do 12 de marzo, polo que se aproba o Regulamento do Rexistro Industrial de Galicia (artigo 3).</p>
    <p>d) As empresas deberán presentar un proxecto que avale a súa viabilidade económica e técnica.</p>
    <p>8. Procedemento de selección de empresas para ser acollidas no viveiro industrial:</p>
    <p>a) O procedemento de selección deberá ser desenvolvido polo xestor do viveiro.</p>
    <p>b) Deberá convocarse un primeiro procedemento de selección entre xaneiro e xuño de 2024.</p>
    <p>c) A resolución do primeiro procedemento de selección será anterior á data límite do 31 de outubro de 2024.</p>
    <p>d) O procedemento de selección terá carácter público.</p>
    <p>e) Deberán recollerse exclusivamente criterios de selección obxectivos.</p>
    <p>Artigo 8. Trámites administrativos posteriores á presentación da solicitude</p>
    <p>Todos os trámites administrativos que as persoas interesadas deban realizar tras a presentación da solicitude deberán ser efectuados electronicamente accedendo á Carpeta cidadá da persoa interesada, dispoñible na sede electrónica da Xunta de Galicia.</p>
    <p>Artigo 9. Comprobación de datos</p>
    <p>1. Para tramitar este procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas agás que a persoa interesada se opoña á súa consulta:</p>
    <p>a) NIF da entidade local solicitante.</p>
    <p>b) DNI/NIE da persoa representante.</p>
    <p>c) Certificado de estar ao día no pagamento coa Seguridade Social.</p>
    <p>d) Certificado de estar ao día no pagamento de obrigas tributarias coa AEAT.</p>
    <p>e) Certificado de estar ao día no pagamento das débedas coa Administración pública da Comunidade Autónoma.</p>
    <p>2. No caso de que as persoas interesadas se opoñan á consulta, deberán indicalo no cadro correspondente habilitado no formulario correspondente e achegar os documentos.</p>
    <p>Cando así o exixa a normativa aplicable, solicitarase o consentimento expreso da persoa interesada para realizar a consulta.</p>
    <p>3. Excepcionalmente, no caso de que algunha circunstancia imposibilite a obtención dos citados datos, poderáselles solicitar ás persoas interesadas que presenten os documentos correspondentes.</p>
    <p>Artigo 10. Transparencia e bo goberno</p>
    <p>1. Deberá darse cumprimento ás obrigas de transparencia contidas no artigo 17 da Lei 1/2016, do 18 de xaneiro, de transparencia e bo goberno, e no artigo 15 da Lei 9/2007, do 13 de xuño, de subvencións de Galicia.</p>
    <p>2. En virtude do disposto no artigo 4 da Lei 1/2016, do 18 de xaneiro, de transparencia e bo goberno, as persoas físicas e xurídicas beneficiarias de subvencións están obrigadas a lles subministrar á Administración, ao organismo ou á entidade das previstas no artigo 3.1 da Lei 1/2016, do 18 de xaneiro, a que estean vinculadas, logo de requirimento, toda a información necesaria para o cumprimento por aquela das obrigas previstas no título I da citada lei.</p>
    <p>Artigo 11. Órgano competente</p>
    <p>O Servizo de Administración Industrial da Dirección Xeral de Planificación Enerxética e Recursos Naturais será o órgano competente para a instrución do procedemento de concesión de subvencións, e corresponderalle ao vicepresidente segundo e conselleiro de Economía, Empresa e Innovación ditar a resolución da concesión.</p>
    <p>Artigo 12. Instrución dos procedementos</p>
    <p>1. De conformidade co establecido no artigo 68 da Lei 39/2015, se a solicitude non reúne algún dos requisitos exixidos nestas bases reguladoras ou na correspondente convocatoria, requirirase o interesado para que, nun prazo de dez días hábiles, emende a falta ou achegue os documentos preceptivos. Neste requirimento farase indicación expresa de que, se así non o fixer, terase por desistido na súa petición, logo da correspondente resolución.</p>
    <p>A documentación requirida presentarase electronicamente accedendo á Carpeta cidadá da persoa interesada, dispoñible na sede electrónica da Xunta de Galicia, de acordo co disposto no artigo 14 da Lei 39/2015.</p>
    <p>Por tratarse dun procedemento de concorrencia competitiva, e de conformidade co establecido no artigo 45 da Lei 39/2015, os requirimentos citados de emenda ou correccións poderanse facer mediante publicación no DOG, producindo os mesmos efectos que a notificación individualizada.</p>
    <p>2. Sen prexuízo do disposto no parágrafo anterior, poderáselle requirir ao solicitante que achegue cantos datos, documentos complementarios e aclaracións resulten necesarios para a tramitación e resolución do procedemento.</p>
    <p>3. Unha vez revisadas as solicitudes e as emendas feitas, aqueles expedientes administrativos que reúnan todos os requisitos e a documentación necesaria serán remitidos á comisión encargada da súa valoración, de acordo co establecido no artigo seguinte.</p>
    <p>4. Os expedientes que non cumpran as exixencias contidas nestas bases ou na normativa de aplicación, ou que non conteñan a documentación necesaria, quedarán á disposición do órgano instrutor para que formule a proposta de resolución de inadmisión, na cal se indicarán as causas desta.</p>
    <p>Artigo 13. Comisión de Valoración</p>
    <p>1. A Comisión de Valoración será o órgano colexiado encargado de valorar as solicitudes de acordo cos criterios obxectivos fixados no artigo seguinte.</p>
    <p>2. A composición da Comisión de Valoración será a seguinte:</p>
    <p>a) Presidente: o subdirector xeral de Administración Industrial ou persoa en quen delegue.</p>
    <p>b) Vogais: os responsables de cada unha das xefaturas territoriais da Vicepresidencia Segunda e Consellería de Economía, Empresa e Innovación ou un funcionario por eles designado.</p>
    <p>c) Secretario: o xefe de servizo de Administración Industrial ou un funcionario designado pola directora xeral de Planificación Enerxética e Recursos Naturais.</p>
    <p>d) Poderá estar asistida polo persoal técnico que se considere necesario.</p>
    <p>3. Na relación valorada de solicitudes figurará a avaliación que lle corresponde a cada proxecto segundo os criterios recollidos no artigo seguinte.</p>
    <p>Artigo 14. Criterios de valoración</p>
    <p>Os proxectos que se presenten serán técnica e economicamente viables; ademais, o procedemento de concesión será o de concorrencia competitiva, e estableceranse os seguintes criterios de valoración das solicitudes:</p>
    <p>1. Superficie do parque empresarial ou do solo rústico de protección ordinaria con plan especial de dotacións:</p>
    <p>a) Ata 500.000 m² (10 puntos).</p>
    <p>b) Máis de 500.000 m² (7 puntos).</p>
    <p>2. Nivel de ocupación do parque empresarial ou do solo rústico de protección ordinaria con plan especial de dotacións:</p>
    <p>a) Ata 300 empresas (10 puntos).</p>
    <p>b) Máis de 300 empresas (7 puntos).</p>
    <p>3. Poboación do concello en que se encontra o parque empresarial ou o solo rústico de protección ordinaria con plan especial de dotacións:</p>
    <p>a) Menos de 10.000 habitantes (6 puntos).</p>
    <p>b) Entre 10.000 e 20.000 habitantes (4 puntos).</p>
    <p>c) Máis de 20.000 habitantes (2 puntos).</p>
    <p>4. Maior superficie útil das naves para a implantación de empresas (máximo 10 puntos).</p>
    <p>5. Maior superficie útil das naves para a prestación de servizos comúns (máximo 10 puntos).</p>
    <p>6. Maior custo subvencionable (máximo 10 puntos).</p>
    <p>A asignación de puntos, nos criterios de valoración 4, 5 e 6, farase do seguinte modo: a solicitude co maior valor, dentro do seu parámetro, será valorada coa máxima puntuación e a solicitude co menor valor será valorada con cero puntos; as solicitudes con valores intermedios valoraranse linealmente tendo como extremos os valores anteriores.</p>
    <p>7. Modelo de xestión do viveiro:</p>
    <p>a) Xestión directa polo concello (10 puntos).</p>
    <p>b) Xestión indirecta polo concello (7 puntos).</p>
    <p>c) Xestión por terceiros (4 puntos).</p>
    <p>Avaliaranse coa mínima puntuación aquelas epígrafes que non queden xustificadas adecuadamente na memoria do proxecto presentada.</p>
    <p>8. Concello acollido á iniciativa Concellos Doing Business Galicia con anterioridade ao remate do prazo de presentación de solicitudes: 33 puntos.</p>
    <p>Artigo 15. Audiencia</p>
    <p>1. Instruído o procedemento, e inmediatamente antes de redactar a proposta de resolución, poráselles de manifesto aos interesados para que, nun prazo de dez días, poidan formular alegacións e presentar os documentos e xustificacións que consideren pertinentes.</p>
    <p>2. Porén, poderase prescindir do trámite a que se refire a epígrafe anterior cando non figuren no procedemento nin se vaian ter en conta na resolución outros feitos nin outras alegacións ou probas que as aducidas polo interesado.</p>
    <p>Artigo 16. Resolución e notificación</p>
    <p>1. Á vista da relación valorada das solicitudes e da relación de expedientes que derive do disposto no artigo 12.4 e unha vez concluído o trámite de audiencia, o órgano instrutor emitirá a proposta de resolución, que elevará ao vicepresidente segundo e conselleiro de Economía, Empresa e Innovación.</p>
    <p>2. Para os expedientes que, formando parte da listaxe de valoración, non resulten propostos para o seu financiamento por esgotamento do crédito dispoñible, proporanse para a súa incorporación nunha listaxe de agarda para seren atendidos, ben co crédito que quedase libre de producirse algunha renuncia ou modificación nos proxectos inicialmente subvencionados, ben co posible incremento dos créditos orzamentarios destinados a estas subvencións. Para estes efectos, poderanse realizar sucesivas propostas de resolución conforme o sinalado neste artigo.</p>
    <p>3. O vicepresidente segundo e conselleiro de Economía, Empresa e Innovación, á vista da proposta, ditará a correspondente resolución, que deberá estar debidamente motivada e expresará, cando menos, a actuación que se subvenciona e o seu custo, así como a subvención concedida e a súa contía ou, se é o caso, a causa de denegación.</p>
    <p>4. O prazo máximo para resolver e notificar a resolución ao interesado será de cinco meses, que se contará a partir do seguinte ao do remate do prazo de presentación de solicitudes. Se transcorrese o prazo máximo para resolver sen que se ditase resolución expresa, os interesados poderán entender desestimadas as súas solicitudes por silencio administrativo.</p>
    <p>5. Todas as resolucións serán notificadas de acordo co establecido na Lei 39/2015, do 1 de outubro. Non obstante, e de conformidade co establecido no artigo 45.1 da Lei 39/2015, poderase substituír a notificación individual pola publicación no Diario Oficial de Galicia e no taboleiro de anuncios da Vicepresidencia Segunda e Consellería de Economía, Empresa e Innovación. Nesta publicación especificarase a data da convocatoria, o beneficiario, a cantidade concedida e a finalidade da subvención outorgada. Para as solicitudes desestimadas, indicarase a causa de desestimación. Coa publicación no DOG poderáselles remitir aos beneficiarios e aos non beneficiarios para que consulten a información detallada da resolución no taboleiro de anuncios antes citado.</p>
    <p>Artigo 17. Modificación da resolución</p>
    <p>1. Toda alteración das condicións tidas en conta para a concesión da axuda e, en todo caso, a obtención concorrente de subvencións ou axudas outorgadas por outras administracións ou entes públicos ou privados poderán dar lugar á modificación da resolución de concesión.</p>
    <p>2. Poderase acordar a modificación da resolución por instancia do beneficiario, e deberán cumprirse os requisitos previstos no artigo 35 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>3. A modificación debe solicitarse cunha antelación mínima dun mes á data de finalización do prazo de realización da actuación subvencionable.</p>
    <p>Artigo 18. Réxime de recursos</p>
    <p>As resolucións ditadas ao abeiro da correspondente orde de convocatoria porán fin á vía administrativa e contra elas poderán interporse os seguintes recursos, sen prexuízo de que os interesados poidan exercer calquera outro que consideren procedente:</p>
    <p>1. Recurso potestativo de reposición ante o vicepresidente segundo e conselleiro de Economía, Empresa e Innovación, no prazo dun mes, que se contará a partir do día seguinte ao da notificación da resolución, se esta for expresa, ou en calquera momento a partir do día seguinte a aquel en que se produza o acto presunto.</p>
    <p>2. Recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses, que se contarán desde o día seguinte ao da notificación da resolución, se esta for expresa, ou de seis meses, que se contarán a partir do seguinte a aquel en que se produza o acto presunto.</p>
    <p>Artigo 19. Renuncia</p>
    <p>A renuncia á subvención poderase facer de acordo co establecido no artigo 94 da Lei 39/2015.</p>
    <p>Artigo 20. Obrigas dos beneficiarios</p>
    <p>O beneficiario da subvención queda obrigado a:</p>
    <p>1. Executar o proxecto que fundamente a concesión da subvención.</p>
    <p>2. Xustificar ante o órgano concedente a realización da actividade, así como o cumprimento dos requisitos e condicións que determinan a concesión e o gozo da subvención. O cumprimento desta obriga de xustificación realizarase nos termos previstos no artigo 28 da Lei 9/2007, do 13 de xuño, de subvencións de Galicia.</p>
    <p>3. As infraestruturas subvencionadas deberán permanecer destinadas ao fin concreto para o cal se concedeu a subvención por un período non inferior a cinco anos, tal como recolle o artigo 31.4.a) da Lei 38/2003, do 17 de novembro, xeral de subvencións, e o artigo 29.4.a) da Lei 9/2007, do 13 de xuño, de subvencións de Galicia. O incumprimento deste requisito dará lugar á revogación da subvención, co reintegro das cantidades percibidas, e á exixencia do interese de demora legalmente establecido desde o momento do pagamento da subvención, segundo o establecido no artigo 25 da presente orde.</p>
    <p>4. Someterse ás actuacións de comprobación, que efectuará o órgano concedente ou a entidade colaboradora, se é o caso, así como a calquera outra actuación, sexa de comprobación e control financeiro, que poidan realizar os órganos de control competentes, tanto autonómicos como estatais ou comunitarios, para o cal achegará canta información lle sexa requirida no exercicio das actuacións anteriores.</p>
    <p>5. Comunicarlle ao órgano concedente a obtención doutras subvencións, axudas, ingresos ou recursos que financien as actividades subvencionadas, así como a modificación das circunstancias que fundamentasen a concesión da subvención. Esta comunicación deberá efectuarse tan pronto como se coñeza e, en todo caso, con anterioridade á xustificación da aplicación dada aos fondos percibidos.</p>
    <p>6. Garantir o cumprimento da normativa de axudas de Estado no que atinxe ao destino que se lle dea ás infraestruturas obxecto das subvencións.</p>
    <p>7. Subministrar toda a información necesaria para que a consellería poida dar cumprimento ás obrigas previstas no título I da Lei 1/2016, do 18 de xaneiro, de transparencia e bo goberno. As consecuencias do incumprimento desta obriga serán as establecidas no artigo 4.4 da dita lei.</p>
    <p>8. Colocar un cartel informativo no lugar de execución da actuación subvencionada, conforme o modelo indicado no anexo IV, que deberá permanecer instalado durante todo o período de execución do proxecto. Unha vez finalizada a execución da actuación subvencionada, o cartel substituirase por unha placa explicativa permanente, conforme o modelo indicado no anexo V. A dita placa debe ser dun material resistente (aluminio, metacrilato ou similar) e cun tamaño mínimo A4.</p>
    <p>Artigo 21. Subcontratación polos beneficiarios das actividades subvencionadas</p>
    <p>Permítese a subcontratación total ou parcial ata o 100 % das actuacións, e estará suxeita ao disposto no artigo 27 da Lei 9/2007, do 13 de xuño, de subvencións de Galicia, e ao disposto no artigo 43 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, sen prexuízo de que, no caso de que os concellos precisen da contratación externa de determinados traballos incluídos no proxecto subvencionado, debe observarse o disposto na Lei 9/2017, do 8 de novembro, de contratos do sector público.</p>
    <p>Artigo 22. Xustificación da subvención</p>
    <p>1. Para cobrar a subvención os concellos beneficiarios terán os seguintes prazos para presentar a documentación xustificativa da subvención:</p>
    <p>– Ata o 31 de outubro de 2022 para a contía de subvención concedida con cargo á anualidade de 2022.</p>
    <p>– Ata o 31 de outubro de 2023 para a contía de subvención concedida con cargo á anualidade de 2023.</p>
    <p>Se por algún motivo o concello non pode xustificar no prazo indicado a subvención concedida con cargo á anualidade de 2022, deberá comunicar esta circunstancia á Dirección Xeral de Planificación Enerxética e Recursos Naturais, co fin de poder realizar un reaxuste de anualidades.</p>
    <p>A documentación xustificativa da subvención deberá presentarse electronicamente, accedendo á Carpeta cidadá da persoa interesada, dispoñible na sede electrónica da Xunta de Galicia, e para ambas as anualidades será a seguinte:</p>
    <p>a) Certificación expedida pola Secretaría do concello, co visto e prace do/a alcalde/sa, relativa á aprobación polo órgano competente da conta xustificativa da subvención en que se faga constar, como mínimo, de forma detallada:</p>
    <p>1º. O cumprimento da finalidade da subvención.</p>
    <p>2º. Os distintos conceptos e contías correspondentes aos gastos totais soportados pola entidade beneficiaria imputables á actuación subvencionada coa seguinte relación: identificación do/da acredor/a, número de factura ou documento equivalente, certificación da obra, importe, data de emisión e data do recoñecemento da obriga polo órgano competente.</p>
    <p>b) Facturas orixinais das actuacións realizadas. Cando o beneficiario non dispoña de facturas electrónicas, deberá achegar unha copia auténtica electrónica da factura orixinal en papel, de acordo cos procedementos que establece a normativa reguladora do procedemento administrativo común.</p>
    <p>No obstante, no presente procedemento admitiranse as facturas orixinais en papel ou copias debidamente compulsadas, no caso de imposibilidade funcional e/ou tecnolóxica por parte da Administración para emitir copias auténticas electrónicas.</p>
    <p>c) Xustificante de pagamento das facturas mediante transferencia bancaria, certificación bancaria ou extracto de pagamento comprendido entre a data de inicio e a data límite da xustificación. Nestes documentos deberán quedar claramente identificados o receptor e o emisor do pagamento. Non se admitirán os pagamentos en efectivo, así como os xustificantes obtidos a través da internet, se non están validados pola entidade bancaria ou dispoñen de códigos para a súa verificación por terceiros na sede electrónica da dita entidade bancaria.</p>
    <p>d) Certificación de obra cando se trate dun contrato de obras ou, no resto de contratos, documento equivalente coa desagregación da actuación realizada (con indicación de concepto, unidades e prezos unitarios).</p>
    <p>e) Certificado da Secretaría da entidade local en que se indique que o procedemento de contratación pública se realizou consonte a Lei 9/2017, do 8 de novembro, de contratos do sector público, e onde se indique, ademais, o adxudicatario do contrato e o importe de adxudicación.</p>
    <p>f) Certificado da Secretaría ou intervención onde se sinale que o IVE subvencionado non é recuperable por parte do concello beneficiario.</p>
    <p>g) Proxecto de execución. No caso de non dispor deste por tratarse dunha obra ou instalación que non o requira legalmente, achegarase a documentación técnica que serviu de base para levar a cabo a actuación.</p>
    <p>h) Informe técnico en que se describa a realización da actuación e os datos e incidencias máis significativas na súa execución, asinado por técnico municipal.</p>
    <p>i) Fotografía do cartel informativo e da placa explicativa permanente a que se refire o artigo 20.8 da presente orde de axudas.</p>
    <p>j) Anexo III: declaración actualizada do conxunto das axudas solicitadas, tanto as aprobadas ou concedidas como as pendentes de resolución destinadas ao financiamento do mesmo proxecto, das distintas administracións públicas, entes públicos ou privados, nacionais ou internacionais, con indicación da súa contía.</p>
    <p>2. Transcorrido o prazo establecido de xustificación sen ter presentado esta perante o órgano administrativo competente, este requirirá o beneficiario para que no prazo improrrogable de dez días a presente. A falta de presentación da xustificación no prazo establecido neste parágrafo comportará a perda do dereito ao cobramento total ou parcial da subvención, a exixencia do reintegro e demais responsabilidades establecidas na Lei de subvencións de Galicia. A presentación da xustificación no prazo adicional establecido neste parágrafo non eximirá o beneficiario das sancións que, conforme a lei, correspondan.</p>
    <p>3. Os órganos competentes da Vicepresidencia Segunda e Consellería de Economía, Empresa e Innovación poderán solicitar as aclaracións ou informes relativos á xustificación do investimento que consideren convenientes. No caso de que non fosen remitidos polo beneficiario dentro do prazo que se sinale, entenderase que renuncia á subvención.</p>
    <p>Artigo 23. Pagamento e anticipos</p>
    <p>1. Recibida a documentación xustificativa da subvención, os órganos competentes da consellería, antes de proceder ao seu pagamento, poderán realizar as actuacións de comprobación oportunas para verificar o cumprimento da actividade subvencionada.</p>
    <p>2. No caso de que o investimento realizado teña un custo inferior ao inicialmente previsto e sempre que isto non supoña unha realización deficiente do proxecto, a contía da subvención reducirase proporcionalmente, manténdose constante a porcentaxe da axuda respecto ao custo total do investimento.</p>
    <p>3. Poderán realizarse pagamentos anticipados das subvencións reguladas por estas bases, de acordo co establecido no artigo 31.6 da Lei 9/2007, do 13 de xuño, de subvencións de Galicia, nos artigos 63, 65 e 67 do Decreto 11/2009, do 8 de xaneiro, polo que se aproba o Regulamento da dita lei.</p>
    <p>Os pagamentos anticipados suporán entregas de fondos con carácter previo á xustificación, como financiamento necesario para poder levar a cabo as actuacións subvencionadas. Estes pagamentos deberán ser solicitados polo beneficiario, de ser o caso, logo da notificación ou publicación da resolución de concesión, e quedarán suxeitos ás seguintes condicións:</p>
    <p>a) Poderase anticipar ata o 25 % do importe da subvención concedida, sen que se supere a anulidade prevista en cada exercicio presupuestario.</p>
    <p>b) Os beneficiarios quedarán exonerados da constitución de garantía, conforme o establecido na letra c) do artigo 65.4 do Decreto 11/2009, do 8 de xaneiro.</p>
    <p>4. O beneficiario deberá achegar coa solicitude de anticipo a seguinte documentación:</p>
    <p>a) Declaración complementaria do conxunto das axudas solicitadas, tanto as aprobadas ou concedidas como as pendentes de resolución destinadas ao financiamento do mesmo proxecto, das distintas administracións públicas, entes públicos ou privados, nacionais ou internacionais, con indicación da súa contía (anexo III).</p>
    <p>Artigo 24. Comprobación de subvencións</p>
    <p>1. O órgano concedente comprobará a axeitada xustificación da subvención, así como a realización da actividade e o cumprimento da finalidade que determinen a concesión ou gozo da subvención.</p>
    <p>2. Nas subvencións de capital superiores a 60.000 euros, no seu cómputo individual, destinadas a investimentos en activos tanxibles, será requisito imprescindible a comprobación material do investimento polo órgano concedente, e quedará constancia no expediente mediante acta de conformidade asinada, tanto polo representante da Administración como polo beneficiario.</p>
    <p>Artigo 25. Incumprimentos, reintegros e sancións</p>
    <p>1. Producirase a perda do dereito ao cobramento total ou parcial da subvención no suposto de falta de xustificación do cumprimento do proxecto, das condicións impostas na resolución de concesión, das obrigas contidas nestas bases reguladoras, das obrigas contidas no artigo 33 da Lei 9/2007, de subvencións de Galicia, ou na demais normativa aplicable, o que dará lugar á obriga de devolver total ou parcialmente a subvención percibida, así como os xuros de demora correspondentes.</p>
    <p>2. Incumprimento parcial: sempre que se cumpran os requisitos ou condicións esenciais tomados en conta na concesión das axudas, a Dirección Xeral de Planificación Enerxética e Recursos Naturais poderá apreciar un incumprimento parcial, polo que deberá resolver sobre o seu alcance, aplicando a mesma ponderación que tivese a condición incumprida na resolución de concesión e, de ser o caso, establecendo a obriga de reintegro cos seguintes criterios:</p>
    <p>a) No caso de condicións referentes á contía ou conceptos de base subvencionable, o alcance do incumprimento determinarase proporcionalmente ao gasto deixado de practicar ou aplicado a conceptos distintos dos considerados subvencionables; de ser o caso, deberán reintegrarse as cantidades percibidas na dita proporción. Con carácter xeral, se o incumprimento supera o 50 % da base subvencionable do proxecto, entenderase que o dito incumprimento é total e deberán reintegrarse todas as cantidades percibidas e os seus xuros de demora.</p>
    <p>b) No caso de incumprimento doutras condicións, o seu alcance será determinado en función do grao e entidade da condición incumprida de acordo coa seguinte gradación:</p>
    <p>1º. Non lle comunicar á Dirección Xeral de Planificación Enerxética e Recursos Naturais a obtención doutras subvencións, axudas, ingresos ou recursos que financien as actuacións subvencionadas, así como a modificación das circunstancias que fundamentasen a concesión da subvención, suporán a perda dun 5 % da subvención unha vez recalculada e descontando o exceso obtido sobre os topes máximos legalmente establecidos.</p>
    <p>2º. Non dar publicidade do financiamento do proxecto, de acordo co establecido no artigo 20.8 destas bases, así como non axustarse as dimensións mínimas e/ou materiais recollidas nos anexos IV e V, suporán a perda dun 5 % da subvención concedida.</p>
    <p>3. Incumprimento total, coa revogación da axuda concedida e reintegro, se é o caso, das cantidades percibidas, nos seguintes casos:</p>
    <p>a) Obter a subvención sen reunir as condicións requiridas.</p>
    <p>b) Cando non se xustifique ante a Dirección Xeral de Planificación Enerxética e Recursos Naturais o cumprimento dos requisitos e condicións da subvención, así como a realización da actividade e o cumprimento da finalidade que determinen a concesión ou gozo da subvención.</p>
    <p>c) Cando non permitan someterse ás actuacións de comprobación que efectúe a Dirección Xeral de Planificación Enerxética e Recursos Naturais, así coma calquera outra actuación, sexa de comprobación e control financeiro, que poidan realizar os órganos de control competentes, concretamente a Intervención Xeral da Comunidade Autónoma, o Tribunal de Contas, o Consello de Contas, con achega de canta información lle sexa requirida no exercicio das actuacións anteriores.</p>
    <p>d) Cando non se teña convocado e resolto nos prazos establecidos no artigo 7 o primeiro procedemento de selección de empresas para seren acollidas no viveiro industrial.</p>
    <p>4. Para facer efectiva a devolución a que se refiren os puntos anteriores tramitarase o oportuno procedemento de reintegro, que se axustará ao previsto no título II da Lei 9/2007, do 13 de xuño, xeral de subvencións de Galicia.</p>
    <p>5. Aos beneficiarios das subvencións reguladas nestas bases seralles de aplicación o réxime de infraccións e sancións previsto na Lei 9/2007, do 13 de xuño, de subvencións de Galicia, e no Decreto 11/2009, do 29 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>Artigo 26. Control</p>
    <p>1. A Vicepresidencia Segunda e Consellería de Economía, Empresa e Innovación poderá facer as actividades de control que considere oportunas para controlar o cumprimento das subvencións.</p>
    <p>2. Ademais do anterior, as subvencións estarán sometidas ao labor interventor e de control financeiro exercido pola Intervención Xeral da Comunidade Autónoma, nos termos que establece a Lei 9/2007, do 13 de xuño, de subvencións de Galicia, e o Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>3. Así mesmo, estarán sometidas ás actuacións de comprobación previstas na lexislación do Tribunal de Cuentas e do Consello de Contas, coa obriga por parte dos beneficiarios de achegar canta documentación lle sexa requirida no exercicio das anteriores actuacións.</p>
    <p>Artigo 27. Remisión normativa</p>
    <p>Para todo o non disposto nestas bases observarase o recollido na Lei 38/2003, do 17 de novembro, xeral de subvencións, na Lei 9/2007, do 13 de xuño, xeral de subvencións de Galicia; no Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, e no Decreto 193/2011, do 6 de outubro, polo que se regulan especialidades nas subvencións ás entidades locais galegas. </p>

