---
date: '2022-10-06'
id: G1534-290922-0001
page: 53557
number: 191
agency: Fondo Galego de Garantía Agraria
section: III. Outras disposicións.
title: >-
  RESOLUCIÓN do 23 de setembro de 2022 pola que se modifica a Resolución do 17
  de xuño de 2022 pola que se regula o procedemento para a concesión das axudas
  para a subministración de froitas frescas, castañas e leite líquido de consumo
  ao alumnado de centros escolares, e se convocan para o curso escolar 2022/23
  (códigos de procedemento MR265B e MR265C).
range: Resolución
url: >-
  https://www.xunta.gal/dog/Publicados/2022/20221006/AnuncioG1534-290922-0001_gl.html
---
<p>A Resolución do 17 de xuño de 2022 (DOG nº 126, do 4 de xullo) estableceu o procedemento para a concesión das axudas para a subministración de froitas frescas, castañas e leite líquido de consumo ao alumnado de centros escolares e a convocatoria para o curso escolar 2022-2023 (códigos de procedemento MR265B e MR265C). </p>
    <p>Como consecuencia da misión comunitaria UMB/2019/001 que se realizou en Cataluña en xuño de 2019, é aconsellable modificar nas bases reguladoras, a referencia a produtos de Galicia por unha referencia a produtos de proximidade dado que, segundo a Comisión, non resultaría aceptable a discriminación a outras comunidades autónomas e incluso a Estados membros limítrofes. Todo isto faise con vistas a evitar algunha eventual corrección financeira que puidera derivarse de misións comunitarias que puidesen realizarse nesta comunidade autónoma.</p>
    <p>Para isto cómpre modificar a través da presente resolución o punto 6 do artigo 3 co fin de adaptalo ás recomendacións referidas. </p>
    <p>A presente modificación non afecta ao prazo de presentación das solicitudes establecido no punto 1 do artigo 23 da resolución.</p>
    <p>En consecuencia, de conformidade co previsto no artigo 30.1.3 do Estatuto de autonomía de Galicia, en aplicación da Lei 9/2007, do 13 de xuño, de subvencións de Galicia, así como no Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, e no uso das facultades previstas no artigo 2 da devandita Lei 7/1994,</p>
    <h2>DISPOÑO:</h2>
    <p>Artigo único</p>
    <p>A Resolución do 17 de xuño de 2022 pola que se regula o procedemento para a concesión das axudas para a subministración de froitas frescas, castañas e leite líquido de consumo ao alumnado de centros escolares e se convocan para o curso escolar 2022/23 (códigos de procedemento MR265B e MR265C) queda modificada como segue:</p>
    <p>Primeiro. O punto 6 do artigo 3 da Resolución do 17 de xuño de 2022 queda redactado como segue:</p>
    <p>«6. Optarase preferentemente pola distribución de produtos de proximidade que empreguen na súa obtención sistemas de produción sostibles e respectuosos co ambiente».</p>
    <p>Disposición adicional única</p>
    <p>A presente modificación non afecta ao prazo de presentación das solicitudes establecido no punto 1 do artigo 23 da resolución.</p>
    <p>Disposición derradeira única </p>
    <p>Esta resolución terá efectos o mesmo día da súa publicación no <em>Diario Oficial de Galicia </em>e será de aplicación para o curso escolar 2022/23.</p>
    <p>Santiago de Compostela, 23 de setembro de 2022</p>
    <footer><p>Silvestre José Balseiros Guinarte<br>Director do Fondo Galego de Garantía Agraria</p></footer>

