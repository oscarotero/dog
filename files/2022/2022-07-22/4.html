---
date: '2022-07-22'
id: G0656-130722-0005
page: 41123
number: 140
agency: Consellería de Promoción do Emprego e Igualdade
section: III. Outras disposicións.
title: >-
  RESOLUCIÓN do 12 de xullo de 2022, da Secretaría Xeral Técnica da Consellería
  de Promoción do Emprego e Igualdade, pola que se declara de interese galego e
  se ordena a inscrición no Rexistro de Fundacións de Interese Galego da
  Fundación Apotheca.
range: Resolución
url: >-
  https://www.xunta.gal/dog/Publicados/2022/20220722/AnuncioG0656-130722-0005_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación Apotheca, dítase esta resolución baseada nos feitos e fundamentos de dereito que se expoñen a continuación: </p>
    <p>Feitos:</p>
    <p>1. O 11 de marzo de 2022, María Araújo Pérez, en representación do padroado da Fundación, presentou solicitude de clasificación, declaración de interese galego e a súa correspondente inscrición no Rexistro de Fundacións de Interese Galego.</p>
    <p>2. A Fundación Apotheca foi constituída pola entidade One Collective NFP, mediante escritura pública outorgada en Vigo (Pontevedra) o 15 de febreiro de 2022, ante o notario Julio Manuel Díaz Losada, co número de protocolo 270.</p>
    <p>3. Na escritura de constitución constan a identidade dos fundadores, a dotación inicial, os estatutos e a identificación dos membros do padroado.</p>
    <p>4. A dotación inicial da Fundación é 30.379,48 €, depositados nunha conta bancaria aberta a nome da Fundación.</p>
    <p>5. A Fundación, consonte o artigo 6 dos seus estatutos, ten por obxecto «a promoción dos valores e condutas solidarios como parte integral e cotiá da vida das persoas, en particular o fomento da inclusión de criterios de economía social no enfoque da actividade de autónomos e pequenas e medianas empresas».</p>
    <p>6. O padroado inicial da Fundación está formado por Dustin James Dillon, como presidente; Nathaniel John Walter, como vicepresidente; Jordy Osmani Vallecillo Tinoco, como tesoureiro; José Marcos Glasscock Gil, como secretario, e Rubén Acuña Fernández, como vogal.</p>
    <p>7. A Comisión integrada polos secretarios xerais de todas as consellerías elevou ao vicepresidente segundo e conselleiro de Presidencia, Xustiza e Deportes a proposta de clasificación como de interese para a actividade de traballadores autónomos e pemes con base nas materias que constitúen o seu obxecto fundacional.</p>
    <p>8. Mediante a Orde da Vicepresidencia Segunda e Consellería de Presidencia, Xustiza e Deportes, do 9 de xuño de 2022 (DOG núm. 122, do 28 de xuño), pola que se clasifica de interese para a actividade de traballadores autónomos e pemes a Fundación Apotheca, adscribiuse a dita fundación ao protectorado da Consellería de Promoción do Emprego e Igualdade.</p>
    <p>Fundamentos de dereito:</p>
    <p>Primeiro. O artigo 34 da Constitución española recoñece o dereito de fundación para fins de interese xeral, e o artigo 27.26 do Estatuto de autonomía de Galicia establece que é competencia exclusiva da Comunidade Autónoma galega o réxime das fundacións de interese galego. </p>
    <p>Segundo. De acordo co disposto no artigo 7.2 do Decreto 15/2009 polo que se aproba o Regulamento do Rexistro de Fundacións de Interese Galego, en relación co Decreto 123/2022, do 23 de xuño, polo que se establece a estrutura orgánica da Consellería de Promoción do Emprego e Igualdade (DOG núm. 130, do 8 de xullo), correspóndelle a esta consellería a declaración de interese galego mediante resolución publicada no Diario Oficial de Galicia e a inscrición no Rexistro de Fundacións de Interese Galego da Fundación Apotheca, así como o exercicio das funcións de protectorado e as demais que correspondan á Xunta de Galicia de conformidade co indicado no dito regulamento. </p>
    <p>Terceiro. Á vista do disposto na Lei 12/2006, do 1 de decembro, de fundacións de interese galego, así como nos decretos 14/2009 e 15/2009, resultan cumpridos os requisitos establecidos pola normativa vixente para a declaración de interese galego e inscrición no Rexistro de Fundacións de Interese Galego da Fundación Apotheca, polo que, á vista da proposta de resolución formulada polo Servizo de Calidade de Procedementos e Sistemas,</p>
    <h2>RESOLVO:</h2>
    <p>1. Declarar de interese galego a Fundación Apotheca. </p>
    <p>2. Ordenar a súa inscrición no Rexistro de Fundacións de Interese Gallego, sección da Consellería de Promoción do Emprego e Igualdade. </p>
    <p>3. Esta fundación queda sometida ao disposto na Lei 12/2006, do 1 de decembro, de fundacións de interese galego; ao Decreto 14/2009, do 21 de xaneiro, polo que se aproba o Regulamento de fundacións de interese galego; e ao Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, así como á demais normativa que resulte de aplicación, onde se establece especialmente a obriga de dar publicidade suficiente do seu obxecto e actividades, a ausencia de ánimo de lucro na prestación dos seus servizos, así como a presentación anual da documentación contable e plan de actuación ante o protectorado, que será exercido pola Consellería de Promoción do Emprego e Igualdade. </p>
    <p>Contra esta resolución pódese interpoñer un recurso de alzada, ante a conselleira de Promoción do Emprego e Igualdade, no prazo dun mes contado desde o día seguinte ao da súa publicación, segundo os artigos 121 e 122 da Lei 39/2015, do 1 de outubro, do procedemento administrativo común das administracións públicas. </p>
    <p>Santiago de Compostela, 12 de xullo de 2022 </p>
    <footer><p>José Ramón Pardo Cabarcos<br>Secretario xeral técnico da Consellería de<br>Promoción do Emprego e Igualdade</p></footer>

