---
date: '2022-03-14'
id: G0181-220222-0001
page: 17479
number: 50
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 21 de febreiro de 2022 polo que se somete ao trámite de información
  pública o proxecto de trazado de acondicionamento da OU-540, treito
  Celanova-fronteira portuguesa (puntos quilométricos 29+000-71+910), de clave
  OU/19/178.10, así como a relación individual de bens, dereitos e propietarios
  afectados polo proxecto referido.
range: Anuncio
url: >-
  https://www.xunta.gal/dog/Publicados/2022/20220314/AnuncioG0181-220222-0001_gl.html
---
<p>Antecedentes:</p>
    <p>Pola Resolución do director da Axencia Galega de Infraestruturas do 21 de febreiro de 2022 aprobouse provisionalmente o proxecto de trazado de acondicionamento da OU-540,<br>treito Celanova-Fronteira Portuguesa (p.q. 29+000-71+910), de clave OU/19/178.10, nos municipios de Celanova, Bande, Entrimo, Lobeira, Lobios e Verea (Ourense).</p>
    <p>A actuación proxéctase sobre a estrada OU-540 entre os puntos quilométricos (p.q.) 29+000-71+910, nun treito que discorre pola provincia de Ourense a través das localidades de Ourense, Celanova, Bande e Verea ata comunicar coa fronteira portuguesa, e consiste na definición dos aspectos xeométricos das obras necesarias encamiñadas á mellora da seguridade viaria e da capacidade da estrada, así como a definición e valoración dos bens e dereitos afectados.</p>
    <p>Considerando todo o exposto e o establecido na normativa vixente,</p>
    <h2>RESOLVO:</h2>
    <p>Primeiro. De acordo co establecido no artigo 21.1 da Lei 8/2013, do 28 de xuño, de estradas de Galicia, e no artigo 50 do Decreto 66/2016, do 26 de maio, polo que se aproba o Regulamento xeral de estradas de Galicia, o mencionado documento sométese ao trámite de información pública durante un período de trinta (30) días hábiles, contados a partir do seguinte ao da publicación deste anuncio no <em>Diario Oficial Galicia</em>, para que as persoas que o consideren oportuno poidan formular por escrito, ante a Axencia Galega de Infraestruturas, as observacións que crean convenientes relativas á concepción global do trazado deseñado.</p>
    <p>Segundo. Simultaneamente ao trámite sinalado no parágrafo anterior, e para os efectos previstos no artigo 56.1 do Decreto do 26 de abril de 1957, polo que se aproba o Regulamento de expropiación forzosa, sométese a información pública a relación individual de bens, dereitos e propietarios afectados pola realización da obra correspondente, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa.</p>
    <p>Terceiro. Do mesmo xeito, sométese o presente proxecto a información pública para os efectos do establecido no Real decreto 849/1986, do 11 de abril, polo que se aproba o Regulamento do dominio público hidráulico, en relación coa protección do dominio público hidráulico e coas actuacións neste ou na súa zona de policía.</p>
    <p>Cuarto. A exposición ao público, para os efectos da presente resolución, realízase na Axencia Galega de Infraestruturas (San Caetano, s/n, 15781 Santiago de Compostela), no Servizo de Infraestruturas de Ourense (rúa Sáenz Díez, 1, 32071 Ourense), na Casa do Concello de Celanova (praza Maior, 1, 32800 Celanova), na Casa do Concello de Bande (rúa San Roque, 2, 32840 Bande), na Casa do Concello de Entrimo (praza do Concello, s/n, 32860 Entrimo), na Casa do Concello de Lobeira (travesía do Toural, 4, 32850 Vila, Lobeira), na Casa do Concello de Lobios (estrada de Portugal, nº 27, 32870 Lobios) e na Casa do Concello de Verea (Carballo, s/n, 32813 Verea).</p>
    <p>Así mesmo, na páxina web da Consellería de Infraestruturas e Mobilidade<br>(https://infraestruturasemobilidade.xunta.gal/transparencia/procedementos-informacion-publica/estudos-proxectos), atópase á disposición dos interesados o documento completo do proxecto de trazado.</p>
    <p>Santiago de Compostela, 21 de febreiro de 2022</p>
    <footer><p>Francisco Menéndez Iglesias<br>Director da Axencia Galega de Infraestruturas</p></footer>

