---
date: '2022-05-30'
id: G0181-240522-0001
page: 31745
number: 102
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 13 de maio de 2022 polo que se somete ao trámite de información
  pública o proxecto de construción da senda na AC-131 entre Peteiro e O Baño
  (Mugardos), de clave AC/21/088.06, así como a relación individual de bens,
  dereitos e propietarios afectados polo referido proxecto.
range: Anuncio
url: >-
  https://www.xunta.gal/dog/Publicados/2022/20220530/AnuncioG0181-240522-0001_gl.html
---
<p>Antecedentes:</p>
    <p>Por Resolución do director da Axencia Galega de Infraestruturas do 13 de maio de 2022 aprobouse provisionalmente o proxecto de construción da senda na AC-131 entre Peteiro e O Baño (Mugardos), de clave AC/21/088.06, no concello de Mugardos (A Coruña).</p>
    <p>A Lei 8/2013, do 28 de xuño, de estradas de Galicia, determina no seu artigo 6.2, que os espazos destinados a sendas para peóns ou para a circulación de ciclistas teñan a consideración de elementos funcionais da estrada. Tendo en conta este precepto, a Xunta de Galicia elaborou a Estratexia en materia de mobilidade alternativa de Galicia, entre cuxos obxectivos está o fomento dos sistemas de transporte alternativos aos motorizados, que permitan minimizar as repercusións sobre o ambiente e os seus impactos sociais e económicos. Os beneficios esperados con esta iniciativa son, entre outros, a mellora da mobilidade, a mellora da calidade do aire, da saúde, da igualdade e benestar da economía, do patrimonio e do urbanismo.</p>
    <p>A actuación prevista no proxecto comprende a construción dunha senda peonil na marxe da estrada AC-131, no treito comprendido entre Peteiro e O Baño (puntos quilométricos aproximados 0+420 ao 1+000), que permita unir os treitos de beirarrúa actualmente existentes e dotar a estrada dun itinerario continuo para peóns e ciclistas (non deportivos).</p>
    <p>Considerando todo o exposto e o establecido na normativa vixente,</p>
    <p class="dog-centrado-sin-cursiva-c-a">RESOLVO:</p>
    <p>Primeiro. De acordo co establecido no artigo 21.1 da Lei 8/2013, do 28 de xuño, de estradas de Galicia, e no artigo 50 do Decreto 66/2016, do 26 de maio, polo que se aproba o Regulamento xeral de estradas de Galicia, o mencionado proxecto de construción sométese ao trámite de información pública durante un período de trinta (30) días hábiles, contados a partir do seguinte ao da publicación deste anuncio no <em>Diario Oficial Galicia</em>, para que as persoas que o consideren oportuno poidan formular por escrito, ante a Axencia Galega de Infraestruturas, as observacións que crean convenientes relativas á concepción global do trazado deseñado.</p>
    <p>Segundo. Que simultaneamente ao trámite sinalado no parágrafo anterior, e para os efectos previstos no artigo 56.1 do Decreto do 26 de abril de 1957, polo que se aproba o Regulamento de expropiación forzosa, sométese a información pública a relación individual de bens, dereitos e propietarios afectados pola realización da obra correspondente, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa.</p>
    <p>Terceiro. A exposición ao público, para os efectos da presente resolución, realízase na Axencia Galega de Infraestruturas (San Caetano, s/n, 15781 Santiago de Compostela), no Servizo de Infraestruturas da Coruña (rúa Vicente Ferrer, 2, 15008 A Coruña) e na Casa do Concello de Mugardos (avenida de Galicia, 45, 15620 Mugardos, A Coruña).</p>
    <p>Así mesmo, na páxina web da Consellería de Infraestruturas e Mobilidade, (https://infraestruturasemobilidade.xunta.gal/transparencia/procedementos-informacion-publica/estudos-proxectos), está á disposición dos interesados o documento completo do proxecto de construción.</p>
    <p>Santiago de Compostela, 13 de maio de 2022</p>
    <footer><p>Francisco Menéndez Iglesias<br>Director da Axencia Galega de Infraestruturas</p></footer>

