---
date: '2022-05-30'
id: G0427-190522-0001
page: 31620
number: 102
agency: Consellería do Mar
section: III. Outras disposicións.
title: >-
  RESOLUCIÓN do 18 de maio de 2022, da Dirección Xeral de Pesca, Acuicultura e
  Innovación Tecnolóxica, pola que se dá publicidade á modificación da
  Resolución do 24 de setembro de 2021 pola que se incorpora á sede electrónica
  da Xunta de Galicia o procedemento para realizar altas, baixas e modificacións
  no Rexistro Galego de Explotacións Acuícolas (código de procedemento PE715C).
range: Resolución
url: >-
  https://www.xunta.gal/dog/Publicados/2022/20220530/AnuncioG0427-190522-0001_gl.html
---
<p>Por Resolución do 24 de setembro de 2021, da Dirección Xeral de Pesca, Acuicultura e Innovación Tecnolóxica (DOG núm. 195, do 8 de outubro), incorporouse á sede electrónica o procedemento para realizar altas, baixas e modificacións no Rexistro Galego de Explotacións Acuícolas para a súa tramitación dentro da sede electrónica da Xunta de Galicia.</p>
    <p>Coa publicación da Resolución do 24 de setembro de 2021, da Dirección Xeral de Pesca, Acuicultura e Innovación Tecnolóxica, perséguese a finalidade de incorporar á sede electrónica da Xunta de Galicia o procedemento para realizar altas, baixas e modificacións no Rexistro Xeral de Explotacións Gandeiras (en adiante, Rega) das explotacións acuícolas de Galicia.</p>
    <p>A Lei 8/2003, do 24 de abril, de sanidade animal (BOE núm. 99, do 25 de abril), estableceu no artigo 38.1 que todas as explotacións animais deberían estar rexistradas na comunidade autónoma en que radiquen e os datos básicos destes rexistros ser incluídos nun rexistro nacional de carácter informativo. Este rexistro nacional creouse o ano 2004 coa publicación do Real decreto 479/2004, do 26 de marzo, polo que se establece e se regula o Rexistro Xeral de Explotacións Gandeiras (Rega).</p>
    <p>O Real decreto 1614/2008, do 3 de outubro, relativo aos requisitos zoosanitarios dos animais e dos produtos da acuicultura, así como á prevención e ao control de determinadas enfermidades dos animais acuáticos (BOE núm. 242, do 7 de outubro) creou, a nivel nacional, o Rexistro de Explotacións de Acuicultura, integrado no Rexistro de Explotacións Gandeiras (Rega), e estableceu a obriga de rexistrar e autorizar no Rega todas as explotacións de acuicultura, incluídas as explotacións de moluscos.</p>
    <p>A Resolución do 24 de setembro de 2021, da Dirección Xeral de Pesca, Acuicultura e Innovación Tecnolóxica, habilita cambios no Rexistro Galego de Explotacións Acuícolas, que aínda non está creado, cando debería referirse ao Rexistro Xeral de Explotacións Gandeiras (Rega) das explotacións acuícolas de Galicia. </p>
    <p>Por outra banda, as altas, baixas e modificacións no Rega recóllense na aplicación informática REGAN, mediante a que se dá traslado ao Rexistro de Explotacións Gandeiras do Ministerio de Agricultura, Pesca e Alimentación, co obxecto de arquivar nun único sitio a información sobre as explotacións gandeiras de toda España. </p>
    <p>De conformidade con todo o anterior, no exercicio das facultades que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia, e o Decreto 50/2021, do 11 de marzo, polo que se aproba a estrutura orgánica da Consellería do Mar, </p>
    <h2>RESOLVO:</h2>
    <p>Modificar a Resolución do 24 de setembro de 2021, da Dirección Xeral de Pesca, Acuicultura e Innovación Tecnolóxica, pola que se incorpora á sede electrónica da Xunta de Galicia o procedemento para realizar altas, baixas e modificacións no Rexistro Galego de Explotacións Acuícolas (código de procedemento PE715C), do seguinte xeito:</p>
    <p>Primeiro. Modifícase o título da resolución, que pasa a denominarse Resolución do 24 de setembro de 2021, da Dirección Xeral de Pesca, Acuicultura e Innovación Tecnolóxica, pola que se incorpora á sede electrónica da Xunta de Galicia o procedemento para realizar altas, baixas e modificacións no Rexistro Xeral de Explotacións Gandeiras (Rega) dos establecementos de acuicultura de Galicia (código de procedemento PE715C).</p>
    <p>Segundo. Substitúense todas as referencias ao Rexistro Galego de Explotacións Acuícolas por Rexistro Xeral de Explotacións Gandeiras (Rega) dos establecementos de acuicultura de Galicia.</p>
    <p>Terceiro. Modifícase o parágrafo cuarto do punto primeiro, que queda redactado da seguinte forma:</p>
    <p>Os datos das altas, baixas e modificacións do Rexistro Xeral de Explotacións Gandeiras (Rega) dos establecementos de acuicultura de Galicia serán trasladados ao Ministerio de Agricultura, Pesca e Alimentación, co obxecto de arquivar nun único sitio a información sobre as explotacións gandeiras de toda España.</p>
    <p>Cuarto. En consonancia cos cambios realizados nos puntos anteriores, modifícanse os anexos I e II, que se xuntan a esta resolución coa súa nova redacción.</p>
    <p>En todo o restante, mantense a plena validez do contido da Resolución do 24 de setembro de 2021, da Dirección Xeral de Pesca, Acuicultura e Innovación Tecnolóxica, pola que se incorpora á sede electrónica da Xunta de Galicia o procedemento para realizar altas, baixas e modificacións no Rexistro Galego de Explotacións Acuícolas (código de procedemento PE715C).</p>
    <p>Esta resolución producirá efectos a partir do día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 18 de maio de 2022</p>
    <footer><p>Mercedes Rodríguez Moreda<br>Directora xeral de Pesca, Acuicultura e Innovación Tecnolóxica</p></footer>

