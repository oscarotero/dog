---
date: '2022-07-29'
id: G0532-280722-0011
page: 41757
number: 144
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  EXTRACTO da Orde do 28 de xullo de 2022 mediante a que se establecen as bases
  reguladoras e a convocatoria das axudas previstas polo Decreto 130/2022, do 21
  de xullo, de medidas urxentes de axuda para a reparación de danos causados
  polos incendios que se produciron en Galicia durante o mes de xullo de 2022,
  destinadas a titulares de infraestruturas de uso público do medio natural
  dentro da Rede galega de espazos protexidos e reservas da biosfera afectadas
  polos incendios forestais, no ámbito da competencia desta consellería (código
  de procedemento administrativo MT100B).
range: Orde
url: >-
  https://www.xunta.gal/dog/Publicados/2022/20220729/AnuncioG0532-280722-0011_gl.html
---
<p>BDNS (Identif.): 641532.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Entidades beneficiarias</p>
    <p>Poderán ser beneficiarias das axudas reguladas nesta orde as entidades titulares de infraestruturas de uso público e de interpretación do medio natural que fosen afectadas pola vaga de incendios que se produciron en Galicia no mes de xullo de 2022:</p>
    <p>a) Concellos.</p>
    <p>b) Montes veciñais en man común.</p>
    <p>Segundo. Obxecto</p>
    <p>As subvenciones reguladas por estas bases teñen por obxecto o outorgamento de axudas específicas para sufragar os gastos derivados das actuacións que se leven a cabo para a reposición ou reparación das infraestruturas de uso público do medio natural dentro da Rede galega de espazos protexidos e reservas da biosfera, como consecuencia dos incendios que se produciron durante o mes de xullo do ano 2022 en Galicia (código de procedemento MT100B).</p>
    <p>Terceiro. Bases reguladoras e convocatoria</p>
    <p>Orde do 28 de xullo de 2022 mediante a que se establecen as bases reguladoras e a convocatoria das axudas previstas polo Decreto 130/2022, do 21 de xullo, de medidas urxentes de axuda para a reparación de danos causados polos incendios que se produciron en Galicia durante o mes de xullo de 2022, destinadas a titulares de infraestruturas de uso público do medio natural dentro da Rede galega de espazos protexidos e reservas da biosfera afectadas polos incendios forestais, no ámbito da competencia desta consellería (código de procedemento administrativo MT100B).</p>
    <p>Cuarto. Contía</p>
    <p>O importe asignado é, para os montes veciñais en man común, de 200.000 euros e, para os concellos, de 350.000 euros.</p>
    <p>Poderán ser obxecto das axudas previstas nesta orde as seguintes actuacións realizadas nas infraestruturas de uso público e de interpretación do medio natural que fosen afectadas pola vaga de incendios que se produciron en Galicia no mes de xullo de 2022:</p>
    <p>a) A reposición ou reparación de elementos estruturais de sendas e rutas sinalizadas, incluíndo sinalización, miradoiros, varandas de madeira e tramos de pasarelas de madeira.</p>
    <p>b) A reposición ou reparación das infraestruturas e instalacións de interpretación do medio natural, incluíndo carteis e outras instalacións de interpretación do medio natural.</p>
    <p>c) A reposición ou reparación de elementos de áreas recreativas no medio natural.</p>
    <p>Concederase o 100 % do seu custo subvencionable, cun importe máximo de 20.000 euros/proxecto.</p>
    <p>Os montes veciñais en man común poderán presentar unha única actuación con encaixe nas letras 1.a), 1.b) ou 1.c) do artigo 4 desta orde. O límite máximo por monte veciñal en man común será de 20.000 euros.</p>
    <p>Os concellos poderán realizar un máximo de dúas actuacións, con encaixe nas letras 1.a), 1.b) ou 1.c) do artigo 4 desta orde, e ambas poderán estar incluídas na mesma letra. O límite máximo por concello será de 20.000 euros por actuación, cun máximo total de 40.000 euros.</p>
    <p>Quinto. Prazo de presentación de solicitudes</p>
    <p>O prazo de presentación das solicitudes de axuda será dun mes contado a partir do día seguinte ao da publicación desta orde no DOG.</p>
    <p>Entenderase como último día do prazo o correspondente ao mesmo ordinal do día seguinte ao da publicación da orde no Diario Oficial de Galicia. Se o último día do prazo é inhábil, entenderase prorrogado ao primeiro día hábil seguinte, e se no mes de vencemento non hai día equivalente ao inicial do cómputo, entenderase que o prazo remata o último día do mes.</p>
    <p>Santiago de Compostela, 28 de xullo de 2022</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

