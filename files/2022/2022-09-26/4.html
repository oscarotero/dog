---
date: '2022-09-26'
id: V0653-200922-0002
page: 51111
number: 183
agency: 'Vicepresidencia Primeira e Consellería de Economía, Industria e Innovación'
section: III. Outras disposicións.
title: >-
  CORRECCIÓN DE ERROS. Orde do 19 de agosto de 2022 pola que se establecen as
  bases reguladoras para a concesión, en réxime de concorrencia non competitiva,
  de subvencións para o impulso da Rede de mercados excelentes de Galicia e para
  a dinamización e revitalización das prazas de abastos, e se convocan para o
  ano 2022 (código de procedemento IN223A).
range: Corrección de orde
url: >-
  https://www.xunta.gal/dog/Publicados/2022/20220926/AnuncioV0653-200922-0002_gl.html
---
<p>Advertida a omisión do anexo VII na devandita orde publicada no DOG número 169, do 6 de setembro de 2022, debe facerse a oportuna corrección, incorporando o anexo co seguinte contido:</p>
    <h2>«ANEXO VII</h2>
    <h3>Características para o desenvolvemento de <em>marketplace</em></h3>
    <p>1. Características xerais do <em>marketplace</em>.</p>
    <p>1. Desenvolvemento propio de <em>marketplace</em> en propiedade con programación á medida ou cun software de xestor especializado en <em>marketplace</em> ou con soporte multitenda nativo, non baseado en <em>plugins</em>.</p>
    <p>2. O deseño deberá adaptarse a múltiples dispositivos, resolucións e pantallas e permitir unha visualización correcta desde todos eles.</p>
    <p>3. O peso das imaxes debe ser inferior a 350 KB e a resolución máxima será de 72 dpi.</p>
    <p>4. As páxinas deberán contar con optimización para SEO e incluirán especificamente:</p>
    <p>a) Configuración das metaetiquetas de título e descrición segundo as boas prácticas establecidas polos buscadores.</p>
    <p>b) Arquivo robots.txt optimizado e mapa do sitio sitemap.xml</p>
    <p>c) Que non existan ligazóns rotas ou erros 404 ou 500.</p>
    <p>d) No caso dunha web multiidioma, contará coas etiquetas canonical correspondentes.</p>
    <p>e) As imaxes deberán ter o atributo descritivo Alt.</p>
    <p>f) Non poderá existir contido duplicado.</p>
    <p>5. Dispor dun carro da compra no cal poder realizala.</p>
    <p>6. Incorporar unha pasarela de pagamentos para finalizar as compras de xeito completamente en liña.</p>
    <p>7. Os prezos e a información sobre envíos teñen que ser correctamente configurados e indicados de acordo co contrato que teña a/o propietaria/o do <em>marketplace</em> coa/s empresa/s de servizo de mensaxaría.</p>
    <p>8. Que exista unha páxina específica para a/o comerciante dentro do <em>marketplace</em>.</p>
    <p>9. Que estea visible para a/o compradora/o final a información de contacto da/do vendedora/o para poder executar os seus dereitos de consumo e protección de datos, engadidos os enlaces a redes sociais, a páxina web (se dispón dela) e a lista de produtos ofertados por esa/e vendedora/o.</p>
    <p>10. As/os comerciantes deberán dispor dun panel de control desde o que xestionar as súas vendas e obter información e estatísticas das vendas realizadas.</p>
    <p><span class="dog-negrita">2. Características das fichas de produto.</span></p>
    <p> Facilitarálles un titorial ás/aos comerciantes para que poidan crear eles mesmos as fichas de produto e que estas cumpran cos seguintes requisitos:</p>
    <p> • O peso das imaxes debe ser inferior a 350 KB e a resolución máxima será de 72 dpi.</p>
    <p> • Descrición dos produtos de polo menos 300 palabras.</p>
    <p> • Mínimo de 2 imaxes por produto, agás para aqueles que pola súa natureza non procedan das imaxes, como o caso de produtos dixitais ou cursos.</p>
    <p> • Estar organizados por categorías e etiquetas.</p>
    <p><span class="dog-negrita">3. Características do aloxamento.</span></p>
    <p> a) A/o propietaria/o do <em>marketplace</em> debe dispor de acceso ao aloxamento no <em>hosting</em> ou servidor no cal estea situada/o.</p>
    <p> b) Aloxamento web dentro da Unión Europea.</p>
    <p> c) Aloxamento web que permita unha velocidade de carga acorde cos requisitos actuais de Google.</p>
    <p> d) Contar con certificado seguro SSL para o <em>marketplace</em> (https).</p>
    <p><span class="dog-negrita">4. Condicións legais.</span></p>
    <p> • Cumprir con toda a lexislación vixente xeral e en materia de consumo.</p>
    <p> • Engadir a información legal en materia de consumo accesible, completa e doada de atopar (prezos, envíos, devolucións, reclamacións, etc.).</p>
    <p> • Os prezos deben estar indicados segundo a unidade de medida (prezo por kg, prezo por litro...) e debe especificarse se os impostos están engadidos ou non.</p>
    <p> • Dispor dunha páxina co aviso legal, a identificación da/do responsable da explotación do <em>marketplace</em> e conforme a lexislación vixente.</p>
    <p> • As cookies cuxa instalación automática non está permitida por lei non poderán instalarse sen o permiso expreso da/do usuaria/o da web.</p>
    <p> • Dispor dunha páxina coa información de privacidade segundo a lexislación vixente.</p>
    <p> • Incorporar calquera outra páxina con información legal que sexa necesaria para cumprir coa lexislación vixente no momento da creación do <em>marketplace</em>».</p>

