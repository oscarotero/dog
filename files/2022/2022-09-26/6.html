---
date: '2022-09-26'
id: G0533-160922-0001
page: 51116
number: 183
agency: Consellería de Infraestruturas e Mobilidade
section: III. Outras disposicións.
title: >-
  DECRETO 159/2022, do 8 de setembro, polo que se aproba o cambio de
  titularidade a prol do Concello de Ourense da totalidade da estrada provincial
  OU-0568 e do treito inicial da estrada provincial OU-0526.
range: Decreto
url: >-
  https://www.xunta.gal/dog/Publicados/2022/20220926/AnuncioG0533-160922-0001_gl.html
---
<p>Segundo o artigo 9.4 da Lei 8/2013, do 28 de xuño, de estradas de Galicia, os cambios de titularidade das estradas ou treitos delas, cando non se trate de travesías urbanas ou treitos delas que estean incluídos no inventario de travesías da súa Administración titular, deberán ser aprobados por decreto da Xunta de Galicia, por proposta da consellería competente en materia de estradas e logo do acordo entre as administracións afectadas.</p>
    <p>Por outra parte, a citada Lei de estradas dispón no artigo 9.7 que os cambios de titularidade poderán abranguer estradas, treitos delas, elementos funcionais e/ou espazos da zona de dominio público adxacente.</p>
    <p>Con data do 17 de decembro de 2021 o Pleno da Deputación Provincial de Ourense aproba o cambio de titularidade a prol do Concello de Ourense da estrada provincial OU-0568 denominada rúa Quintián-Alejandro Pedrosa, desde o p.q. inicial 0+000 ao p.q. final 1+140, e dun treito da estrada provincial OU-0526 denominada Ourense (OU-0551) -Amoeiro (OU-0524), desde o p.q. inicial 0+000 ao p.q. final 0+507.</p>
    <p>A Xunta de Goberno Local do Concello de Ourense, na sesión do 28 de abril de 2022, acorda por unanimidade os cambios de titularidade propostos.</p>
    <p>A Axencia Galega de Infraestruturas, de acordo co informe emitido polo servizo competente, indica que tanto a estrada OU-0568 rúa Quintián-Alejandro Pedrosa (OU-0526) na súa totalidade (p.q. 0+000 a 1+140) como o treito inicial da estrada provincial OU-0526 Ourense (OU-0551)-Amoeiro (OU-0524) entre os pp.qq. 0+000 e 0+507 cumpren co estipulado no número 11 do artigo 18 do Regulamento xeral de estradas de Galicia, relativo aos cambios de titularidade de treitos de estradas a favor de administracións de menor ámbito territorial, segundo o cal estes só se levarán a cabo cando se trate de treitos terminais ou cando non impliquen a interrupción de ningún dos itinerarios de que forme parte sen que exista unha alternativa viaria, existente ou planificada, para todos eles que proporcione un nivel de servizo cando menos equivalente, a través da rede de estradas da Administración cedente ou das redes de estradas de titularidade de administracións de maior ámbito territorial, polo que se formula a proposta favorable á transferencia de titularidade que se definen no artigo 1.</p>
    <p>De conformidade co anteriormente exposto, por proposta da conselleira de Infraestruturas e Mobilidade, logo de deliberación do Consello da Xunta de Galicia, na súa reunión do día oito de setembro de dous mil vinte e dous,</p>
    <h2>DISPOÑO:</h2>
    <p>Artigo 1</p>
    <p>Aprobar o cambio de titularidade a prol do Concello de Ourense de:</p>
    <table>
     <tbody>
      <tr>
       <td>Clave</td>
       <td>Denominación</td>
       <td>PQi</td>
       <td>Coordenadas UTM29 (ETRS89)</td>
       <td>PQf</td>
       <td>Coordenadas UTM29 (ETRS89)</td>
      </tr>
      <tr>
       <td>OU-0568</td>
       <td>Rúa Quintián-Alejandro Pedrosa (OU-0526)</td>
       <td>0+000</td>
       <td>X=592.675
        Y=4.689.537</td>
       <td>1+140</td>
       <td>X:593.151
        Y=4.690.087</td>
      </tr>
      <tr>
       <td>OU-0526</td>
       <td>Ourense (OU-0551)-Amoeiro (OU-0524)</td>
       <td>0+000</td>
       <td>X=593.151
        Y=4.690.087</td>
       <td>0+507</td>
       <td>X=593.049
        Y=4.690.515</td>
      </tr>
     </tbody>
    </table>
    <p>Artigo 2</p>
    <p>De acordo co establecido no artigo 9.6 da Lei 8/2013, do 28 de xuño, de estradas de Galicia, o cambio de titularidade será efectivo o día seguinte ao da publicación deste decreto no <em>Diario Oficial de Galicia</em>. A entrega dos bens formalizarase no prazo dos dous meses seguintes a esta publicación mediante a sinatura da correspondente acta de entrega entre concello e deputación.</p>
    <p>Artigo 3</p>
    <p>Correspóndelle ao Concello de Ourense, a partir da formalización da entrega, todas as actividades de xestión, mantemento, conservación e explotación da vía, así como o exercicio das funcións de disciplina viaria e calquera outra que puidese corresponderlle como nova Administración titular das estradas.</p>
    <p>Disposición derradeira</p>
    <p>O presente decreto producirá efectos desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, oito de setembro de dous mil vinte e dous</p>
    <footer><p>Alfonso Rueda Valenzuela<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Mobilidade</p>

