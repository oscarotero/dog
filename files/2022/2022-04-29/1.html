---
date: '2022-04-29'
id: G0533-280422-0001
page: 25849
number: 82
agency: Consellería de Infraestruturas e Mobilidade
section: I. Disposicións xerais.
title: >-
  DECRETO 48/2022, do 28 de abril, polo que se modifica o Decreto 26/2019, do 7
  de marzo, polo que se establece a estrutura orgánica da Consellería de
  Infraestruturas e Mobilidade.
range: Decreto
url: >-
  https://www.xunta.gal/dog/Publicados/2022/20220429/AnuncioG0533-280422-0001_gl.html
---
<p>O Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade, regula unha estrutura organizativa que aposta por profundar nunha maior racionalidade e eficacia no desenvolvemento competencial e de xestión das funcións que ten atribuídas, así como por desenvolver os criterios de mellora continua e de colaboración dentro do sector público reflectidos na Lei 14/2013, do 26 de decembro, de racionalización do sector público autonómico, na actividade desenvolvida por esta nos diferentes ámbitos materiais da súa competencia, a prol de facer máis áxil e eficiente a xestión administrativa.</p>
    <p>O Consello da Xunta, na súa reunión do 5 de novembro de 2020, adoptou establecer os criterios para a execución centralizada de obras de infraestrutura viaria e de edificación no ámbito da Comunidade Autónoma de Galicia.</p>
    <p>Este acordo indicaba, xa daquela, a importancia crecente do papel que estaba a asumir a Consellería de Infraestruturas e Mobilidade na tramitación de contratos de obra e os seus servizos complementarios, así como o incremento da porcentaxe que esta representaba sobre o total dos contratos de obra tramitados pola Administración autonómica.</p>
    <p>Desde entón, e sobre a base do principio de autoprovisión de bens e de servizos dentro do propio sector público, e a través dos diferentes instrumentos de colaboración legalmente establecidos para articulalo, a Consellería de Infraestruturas e Mobilidade ten consolidado e incrementado ese papel de executor centralizado de obras tanto civil como de edificación da Administración xeral da Comunidade Autónoma.</p>
    <p>Asemade, esta especialización na execución centralizada de contratos públicos en materia de infraestruturas, incluídos os edificios administrativos, lonxe de minorarse, estase a incrementar coa xestión dos fondos do instrumento de recuperación NextGenerationEU aprobado polo Consello de Europa o 21 de xullo de 2020 e, en especial, os do Mecanismo de recuperación e resiliencia desenvolvido en España mediante o Plan nacional de recuperación, transformación e resiliencia, por parte da Administración xeral da Comunidade Autónoma de Galicia e das súas entidades públicas instrumentais.</p>
    <p>Por este motivo, e tendo en conta a brevidade dos prazos fixados para a execución dos referidos fondos, resulta necesario precisar as competencias da Consellería de Infraestruturas e Mobilidade no ámbito das infraestruturas de edificación coa finalidade, por un lado, de regular expresamente esta competencia como propia da Consellería de Infraestruturas e Mobilidade, sen prexuízo das competencias específicas nesta materia que correspondan a outros departamentos da Xunta de Galicia.</p>
    <p>E doutro, garantir unha xestión máis áxil e eficiente dos fondos NextGenerationEU que lle corresponde á Comunidade Autónoma de Galicia, a través de calquera dos instrumentos de colaboración regulados na Lei 14/2013, do 26 de decembro, de racionalización do sector público autonómico.</p>
    <p>É preciso, polo tanto, concretar esta competencia no decreto de estrutura desta consellería.</p>
    <p>Na súa virtude, por proposta da conselleira de Infraestruturas e Mobilidade, no exercicio da facultade outorgada polo artigo 34.4 da Lei 1/1983, do 22 de febreiro, de normas reguladoras da Xunta e da súa presidencia, e logo da deliberación do Consello da Xunta de Galicia, na súa reunión do día vinte e oito de abril de dous mil vinte e dous,</p>
    <h2>DISPOÑO:</h2>
    <p>Artigo único. <em>Modificación do Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade</em></p>
    <p>O Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade queda redactado como segue:</p>
    <p>Un. O artigo 1 queda redactado como segue:</p>
    <p>«A Consellería de Infraestruturas e Mobilidade é o departamento da Xunta de Galicia ao cal lle corresponden as competencias e funcións en materia de infraestruturas, mobilidade e augas, que exercerá no nivel de desenvolvemento que se indica neste decreto para cada un dos órganos integrantes deste departamento.</p>
    <p>Asemade, corresponden á Consellería de Infraestruturas e Mobilidade as competencias e funcións en materia de infraestruturas de edificación, sen prexuízo das competencias específicas nesta materia que correspondan a outros departamentos da Xunta de Galicia. O exercicio desta competencia poderá facerse efectiva a través de calquera dos instrumentos de colaboración regulados na Lei 14/2013, do 26 de decembro, de racionalización do sector público autonómico».</p>
    <p>Disposición derrogatoria única. <em>Derrogación normativa</em></p>
    <p>Quedan derrogadas cantas disposicións de igual ou inferior categoría se opoñan ao establecido neste decreto ou o contradigan.</p>
    <p>Disposición derradeira única. <em>Entrada en vigor</em></p>
    <p>Este decreto entrará en vigor o mesmo día da súa publicación no <em>Diario Oficial de Galicia.</em></p>
    <p>Santiago de Compostela, vinte e oito de abril de dous mil vinte e dous</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Mobilidade</p>

