---
date: '2022-09-19'
id: C3Q2-070922-0003
page: 48990
number: 178
agency: Instituto Galego da Vivenda e Solo
section: VI. Anuncios. a) Administración autonómica.
title: >-
  RESOLUCIÓN do 6 de setembro de 2022, da Comisión Provincial de Vivenda de
  Pontevedra, de inicio do proceso de selección de persoas adxudicatarias para
  vivendas de protección oficial de promoción pública, en segundas e posteriores
  adxudicacións, en réxime de arrendamento, para o concello de Vilagarcía de
  Arousa (expediente PO-2007/701).
range: Resolución
url: >-
  https://www.xunta.gal/dog/Publicados/2022/20220919/AnuncioC3Q2-070922-0003_gl.html
---
<p>De acordo co que se establece no artigo 30 do Decreto 1/2010, do 8 de xaneiro, polo que se regula o Rexistro Único de Demandantes de Vivenda da Comunidade Autónoma de Galicia e a adxudicación das vivendas protexidas, a Comisión Provincial de Vivenda de Pontevedra, en sesión do 6 de setembro de 2022,</p>
    <h2>ACORDA:</h2>
    <p>Iniciar o proceso de selección de persoas adxudicatarias para vivendas de promoción pública en segundas e posteriores adxudicacións en réxime de arrendamento (vivendas vacantes), expediente PO-2007/701, que se desenvolverá de conformidade cos seguintes criterios:</p>
    <p>Primeiro. Características das vivendas</p>
    <p>Número de vivendas: unha e as vacantes que se produzan ao longo do ano.</p>
    <p>Expediente: PO-2007/701.</p>
    <p>Localización das vivendas: Bosque dos Desamparados, no concello de Vilagarcía de Arousa.</p>
    <p>Tipoloxía das vivendas e composición familiar:</p>
    <p>– Vivendas dun ou dous dormitorios: para unidades familiares de 1, 2 ou 3 membros (maiores de 60 anos e menores de 35 anos).</p>
    <p>Segundo. Cualificación das vivendas</p>
    <p>As vivendas do expediente PO-2007/701 foron cualificadas definitivamente mediante a Resolución do xefe territorial da Consellería de Medio Ambiente, Territorio e Infraestruturas de Pontevedra, do 13 de xuño de 2011, como vivendas de protección oficial de promoción pública, en réxime de arrendamento e destinadas a colectivos especiais: </p>
    <p>– Persoas maiores de 60 anos.</p>
    <p>– Persoas menores de 35 anos.</p>
    <p>Terceiro. Réxime de adxudicación das vivendas da promoción</p>
    <p>As vivendas adxudicaranse en arrendamento.</p>
    <p>Cuarto. Condicións das persoas beneficiarias</p>
    <p>Poderán acceder a estas vivendas de promoción pública as persoas, nacionais ou estranxeiras, maiores de idade e con plena capacidade de obrar que, sendo maiores de 60 anos e menores de 35 anos de idade, como titulares dunha unidade familiar, reúnan os seguintes requisitos:</p>
    <p>1. Na data desta resolución de inicio, estar inscritos no Rexistro Único de Demandantes de Vivenda da Comunidade Autónoma de Galicia para o concello de Vilagarcía de Arousa.</p>
    <p>2. Ter ingresos ponderados por unidade familiar entre 0,7 e 2,5 veces o indicador público de rendas de efectos múltiples.</p>
    <p>3. Residir ou traballar no concello onde se localizan as vivendas, excepto no caso de emigrantes que desexen retornar e que acrediten residir fóra de Galicia por un tempo non inferior a cinco anos. </p>
    <p>4. Carecer de vivenda en calidade de persoas propietarias, agás que se dea algunha das seguintes circunstancias:</p>
    <p>a) Excepcionalmente, poderán acceder a unha vivenda protexida as persoas que sexan propietarias doutra vivenda cando estea suxeita a expediente de expropiación forzosa, as persoas separadas ou divorciadas que se atopen ao día no pagamento das pensións alimenticias e compensatorias e que fosen privadas do uso da vivenda por sentenza ou convenio regulador e as que ocupen aloxamentos provisionais como consecuencia de actuacións de emerxencia ou remodelacións urbanas que impliquen a perda da súa vivenda ou calquera outra situación excepcional declarada polo organismo competente en materia de vivenda (artigo 64.1 da Lei 8/2012, do 29 de xuño, de vivenda de Galicia).</p>
    <p>b) Acreditar que a vivenda de que se dispón sexa inhabitable, insuficiente ou inadecuada nos termos especificados na Resolución do 14 de setembro de 2012, do Instituto Galego da Vivenda e Solo. Neste suposto, quedarán obrigados a ofertar a dita vivenda ao Instituto Galego da Vivenda e Solo (en diante, IGVS), para os efectos do disposto no artigo 10.V do Decreto 253/2007.</p>
    <p>c) A tenza doutra vivenda respecto da cal non se posúa a súa plena propiedade e dispoñibilidade en calidade de dono, sempre que o valor catastral do inmoble non supere os 30.000 € (Resolución do 23 de febreiro de 2015, do Instituto Galego da Vivenda e Solo).</p>
    <p>Quinto. Condicións xerais de carácter económico</p>
    <p>Réxime de arrendamento.</p>
    <p>a) Os contratos de arrendamento terán unha vixencia de sete anos prorrogables por períodos anuais e estará prohibido, en todo caso, a cesión ou subarrendamento, total ou parcial. A contravención desta prohibición dará lugar á resolución do contrato de arrendamento, con independencia das sancións que procedan.</p>
    <p>b) A renda inicial anual será a que resulte de lle aplicar o 3 % ao que sería o prezo de venda da vivenda e anexos, de ser o caso, determinado de acordo co establecido no Decreto 253/2007, do 13 de decembro, de réxime xurídico do solo e das edificacións promovidas polo IGVS.</p>
    <p>c) A firmeza da adxudicación estará condicionada á sinatura do correspondente contrato de arrendamento, logo de pagamento por parte da persoa adxudicataria da fianza correspondente.</p>
    <p>Sexto. Procedemento de adxudicación</p>
    <p>De acordo co Decreto 1/2010, do 8 de xaneiro, antes mencionado, o procedemento de adxudicación será o de sorteo entre as persoas inscritas no Rexistro Único de Demandantes de Vivenda da Comunidade Autónoma de Galicia para o concello de Vilagarcía de Arousa ata a data de hoxe. </p>
    <p>O feito de resultar adxudicatario/a provisional no sorteo non determinará a condición de adxudicatario/a definitivo/a, mentres non se acredite que se reúnen os requisitos sinalados no criterio cuarto desta resolución.</p>
    <p>Sétimo. Número de solicitantes que integrarán as listas</p>
    <p>Serán vinte e cinco as persoas demandantes seleccionadas entre todas as que figuren inscritas no Rexistro Único de Demandantes de Vivenda da Comunidade Autónoma de Galicia para o concello de Vilagarcía de Arousa.</p>
    <p>A orde de confección das referidas listas virá determinada pola orde de selección que se derive do sorteo. </p>
    <p>Oitavo. Publicidade </p>
    <p>A resolución de inicio do procedemento de adxudicación publicarase no <em>Diario Oficial de Galicia</em> e as sucesivas publicacións, incluída a dita resolución de inicio do procedemento, a lista de persoas adxudicatarias provisionais resultante do sorteo e a resolución da lista definitiva de persoas adxudicatarias en espera, de acordo cos artigos 22.1 e 24.3 do Decreto 1/2010, do 8 de xaneiro, publicaranse nos taboleiros de anuncios do Concello de Vilagarcía de Arousa, no da Área Provincial do IGVS e na páxina web do organismo.</p>
    <p>Esta publicidade substituirá as notificacións persoais, de conformidade co previsto no artigo 45 da Lei 39/2015, do 1 de outubro, do procedemento administrativo común das administracións públicas.</p>
    <p>Tras a publicación da lista provisional, as persoas solicitantes que se consideren prexudicadas no seu dereito disporán dun prazo de dez días desde a publicación para presentar reclamacións ante a Comisión Provincial de Vivenda de Pontevedra, que deberá adoptar a resolución que proceda no prazo máximo de tres meses.</p>
    <p>Noveno. Asignación de vivendas</p>
    <p>Cando se produzan as vacantes na promoción con número de expediente PO-2007/701, no concello de Vilagarcía de Arousa, estas serán adxudicadas aos integrantes da lista por orde de prelación, sen prexuízo de que ao abeiro do establecido no artigo 28 do Decreto 1/2010, do 8 de xaneiro, a Área Provincial do IGVS proceda á determinación da vivenda que lle corresponde a cada adxudicatario tendo en conta a mellor adecuación das vivendas á composición da unidade familiar e convivencial daqueles, e notificaralles a adxudicación.</p>
    <p>Tal notificación deberá conter, entre outros, os seguintes datos:</p>
    <p>– Tipo de vivenda.</p>
    <p>– Superficie útil.</p>
    <p>– Réxime de adxudicación.</p>
    <p>– Prezo de renda.</p>
    <p>As persoas adxudicatarias definitivas disporán dun prazo de dez días hábiles para aceptar ou renunciar á adxudicación, e no caso de aceptaren, deberán efectuar, dentro do prazo indicado, o ingreso da fianza e os gastos que procedan.</p>
    <p>Décimo. Data do sorteo</p>
    <p>O sorteo celebrarase as 11.30 horas do día 6 de outubro de 2022, ante persoa que dea fe pública.</p>
    <p>Décimo primeiro. Vixencia das listas</p>
    <p>Ao abeiro do artigo 30 do Decreto 1/2010, do 8 de xaneiro, a vixencia das listas resultantes deste sorteo será dun ano, contado a partir da data en que se aproben as listas definitivas de persoas adxudicatarias en espera, e utilizarase por rigorosa orde de prelación, para as vacantes que se produzan neste concello, no grupo de vivendas do expediente PO-2007/701, situado no Bosque dos Desamparados, durante a súa vixencia.</p>
    <p>Pontevedra, 6 de setembro de 2022</p>
    <footer><p>José Manuel González González<br>Presidente da Comisión Provincial de Vivenda de Pontevedra</p></footer>

