---
date: '2022-06-17'
id: G0656-090622-0002
page: 34829
number: 116
agency: Consellería de Promoción do Emprego e Igualdade
section: III. Outras disposicións.
title: >-
  ORDE do 9 de xuño de 2022 pola que se modifica parcialmente a Orde do 6 de
  maio de 2022 pola que se establecen as bases reguladoras para o período
  2022-2024 e se procede á primeira convocatoria das subvencións para o
  financiamento das accións formativas con compromiso de contratación en
  unidades formativas das empresas, para o exercicio 2022-2023 (código de
  procedemento TR301P).
range: Orde
url: >-
  https://www.xunta.gal/dog/Publicados/2022/20220617/AnuncioG0656-090622-0002_gl.html
---
<p>A Lei 30/2015, do 9 de setembro (BOE núm. 217, do 10 de setembro), pola que se regula o Sistema de formación profesional para o emprego no ámbito laboral, recolle a planificación e o financiamento do sistema de formación profesional para o emprego no ámbito laboral, a programación e execución das accións formativas, o control, o seguimento e o réxime sancionador, así como o sistema de información, a avaliación, a calidade e a gobernanza do sistema.</p>
    <p>O Real decreto 694/2017, do 3 de xullo (BOE núm. 159, do 5 de xullo), desenvolve a Lei 30/2015, do 9 de setembro, pola que se regula o Sistema de formación profesional para o emprego no ámbito laboral.</p>
    <p>A Lei 9/2007, do 13 de xuño, de subvencións de Galicia, dispón no seu artigo 5.2 que a concesión de axudas e subvencións se axustará aos principios de publicidade, transparencia, concorrencia, obxectividade, igualdade e non discriminación, aos cales se axusta esta disposición. Tamén será de aplicación o Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>No relativo ao compromiso de contratación que deben asumir as empresas, aplicáronse as modificacións do texto refundido da Lei do Estatuto dos traballadores, aprobado polo Real decreto lexislativo 2/2015, do 23 de outubro, incluídas no Real decreto lei 32/2021, do 28 de decembro, de medidas urxentes para a reforma laboral, a garantía de estabilidade no emprego e a transformación do mercado de traballo.</p>
    <p>Para potenciar ao máximo o obxectivo desta orde de asociar formación e emprego, permitindo en consecuencia crear postos de traballo especializados e sustentables, cómpre optimizar e maximizar a aplicación da normativa vixente en materia laboral e de emprego para os efectos de acadar os mellores resultados na capacitación e cualificación das persoas traballadoras desempregadas, atendendo, en paralelo, á demanda de persoal cualificado por parte das empresas para a cobertura dos postos de traballo dos seus cadros de persoal.</p>
    <p>Consecuentemente con todo o anteriormente exposto, no exercicio das facultades que me confire o artigo 34 da Lei 1/1983, do 22 de febreiro (DOG núm. 23, do 21 de marzo), reguladora da Xunta e do seu presidente,</p>
    <h2>DISPOÑO:</h2>
    <p>Modificación da Orde do 6 de maio de 2022 pola que se establecen as bases reguladoras para o período 2022-2024 e se procede á primeira convocatoria das subvencións para o financiamento das accións formativas con compromiso de contratación en unidades formativas das empresas, para o exercicio 2022-2023 (código de procedemento TR301P).</p>
    <p>Artigo 1. <em>Modificación do artigo 5.2, relativo ao compromiso de contratación</em></p>
    <p>O artigo 5.2 queda redactado do seguinte xeito:</p>
    <p>2. O contrato de traballo deberá formalizarse segundo a normativa laboral vixente.</p>
    <p>Non se poderán subscribir contratos formativos para a obtención da práctica profesional adecuada ao nivel de estudos.</p>
    <p>No suposto de contratos a tempo parcial, o mínimo da xornada será do 50 % da correspondente a unha persoa traballadora a tempo completo comparable.</p>
    <p>Para os efectos desta orde entenderanse como non realizados aqueles contratos finalizados cunha duración inferior a 12 meses.</p>
    <p>Disposición derradeira primeira. <em>Prazo de presentación de solicitudes</em></p>
    <p>Ampliase nun mes, contado desde o día da entrada en vigor desta orde, o prazo de presentación de solicitudes establecido na primeira convocatoria da Orde do 6 de maio de 2022.</p>
    <p>Disposición derradeira segunda. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 9 de xuño de 2022</p>
    <footer><p>María Jesús Lorenzana Somoza<br>Conselleira de Promoción do Emprego e Igualdade</p></footer>

