---
date: '2022-10-14'
id: G0655-071022-0006
page: 54822
number: 196
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 7 de outubro de 2022 pola que se establecen as bases reguladoras para
  a concesión de axudas, en réxime de concorrencia non competitiva, a través dos
  bonos culturais, e se procede á súa convocatoria para o ano 2022 e á apertura
  do prazo para a adhesión das entidades e dos establecementos culturais
  (códigos de procedemento CT500B e CT500C).
range: Orde
url: >-
  https://www.xunta.gal/dog/Publicados/2022/20221014/AnuncioG0655-071022-0006_gl.html
---
<p>A Consellería de Cultura, Educación, Formación Profesional e Universidades é o órgano encargado de exercer as competencias que, en materia de cultura, o artigo 27.19 do Estatuto de autonomía de Galicia atribúe á nosa comunidade autónoma.</p>
    <p>O Decreto 119/2022, do 23 de xuño, polo que se establece a estrutura orgánica da Consellería de Cultura, Educación, Formación Profesional e Universidades, establece que lle corresponden á Dirección Xeral de Cultura as competencias en materia de cultura.</p>
    <p>No exercicio destas competencias, a Consellería de Cultura, Educación, Formación Profesional e Universidades procede á convocatoria de concesión de axudas económicas dirixidas a propiciar a reactivación do sector cultural de Galicia, estimulando a demanda e reducindo o impacto económico negativo derivado da crise económica actual.</p>
    <p>A axuda farase efectiva a través dos bonos culturais, que poderán ser utilizados nos establecementos culturais radicados na Comunidade Autónoma de Galicia e adheridos ao programa.</p>
    <p>Os usuarios dos ditos bonos culturais serán as persoas físicas maiores de idade que teñan a súa residencia na Comunidade Autónoma de Galicia, parte activa, fundamental e imprescindible para levar a cabo esta campaña de dinamización e reactivación económica da actividade cultural do seu contorno.</p>
    <p>A teor do exposto, en virtude das competencias que ten atribuídas a Consellería de Cultura, Educación, Formación Profesional e Universidades en materia de cultura, e no exercicio das atribucións que me foron conferidas,</p>
    <h2>DISPOÑO:</h2>
    <p>Artigo 1. Obxecto</p>
    <p>Esta orde ten por obxecto aprobar as bases reguladoras polas que se rexerá a concesión de axudas a través dos bonos culturais e proceder á súa convocatoria para o ano 2022 (código de procedemento CT500B).</p>
    <p>Así mesmo, por medio desta orde procédese á apertura do prazo de adhesión dos establecementos culturais interesados (código de procedemento CT500C).</p>
    <p>Artigo 2. Finalidade</p>
    <p>O obxectivo do programa Bono Cultura é incentivar a demanda cultural, axudando economicamente as persoas consumidoras, e fomentar o consumo nos establecementos culturais adheridos á campaña.</p>
    <p>Ademais, o programa ten como finalidade propiciar o fortalecemento do sector cultural, dinamizar a actividade dos establecementos de carácter cultural e reducir o impacto económico marcado primeiro pola pandemia e agora polo contexto económico de suba de prezos.</p>
    <p>Artigo 3. Orzamento</p>
    <p>Para a concesión destas axudas destinarase 1.000.000 euros con cargo á aplicación orzamentaria 10.40.432B.480.0, proxecto 2015 00370, dos orzamentos xerais da Comunidade Autónoma de Galicia para o ano 2022.</p>
    <p>Esta cantidade poderase incrementar en función da evolución do programa Bono Cultura co obxecto de aumentar o número de persoas beneficiarias e de acordo coa dispoñibilidade de crédito, cando o aumento derive dunha xeración, ampliación ou incorporación de crédito, ou da existencia de remanentes doutras convocatorias financiadas con cargo ao mesmo crédito ou a créditos incluídos no mesmo programa ou en programas do mesmo servizo.</p>
    <p>O incremento do crédito quedará condicionado á declaración de dispoñibilidade do crédito como consecuencia das circunstancias antes sinaladas e, se é o caso, logo da aprobación da modificación orzamentaria que proceda.</p>
    <p>Nestes casos publicarase a ampliación de crédito polos mesmos medios que esta convocatoria, sen que tal publicidade implique a apertura de prazo para presentar novas solicitudes nin o inicio dun novo cómputo de prazo para resolver.</p>
    <p>Artigo 4. Entidade colaboradora</p>
    <p>A entrega e distribución dos fondos das axudas farase coa entidade colaboradora seleccionada ao abeiro da Orde do 21 de setembro de 2021 pola que se convoca o procedemento de concorrencia para a selección dunha entidade colaboradora para a entrega e distribución dos fondos das axudas do Programa Consenso a través dos bonos culturais (código de procedemento CT500A) (DOG núm. 186, do 27 de setembro), en virtude da prórroga da colaboración asinada con data 30 de decembro de 2021.</p>
    <p>Artigo 5. Actividade subvencionable</p>
    <p>Mediante esta orde subvenciónase a través dos bonos culturais, nos establecementos de Galicia adheridos ao programa, a compra de produtos culturais, a adquisición de música gravada en formato CD, vinilo, etc., de material audiovisual en formato físico, de libros, de videoxogos, de entradas para salas de cine, para concertos de música e para espectáculos escénicos; de entradas para calquera tipo de institución cultural (museo, casa museo, etc.), e para a adquisición de calquera outro tipo de ben cultural.</p>
    <p>Quedan expresamente fóra do programa os produtos de papelaría; os equipamentos, software e consumibles de informática e electrónica; os xogos de calquera tipo e os libros de texto para o ámbito educativo non universitario.</p>
    <p>As vendas subvencionadas serán as realizadas ata o 31 de decembro de 2022 e desde a data fixada no artigo 17 para o lanzamento dos bonos.</p>
    <p>Cada bono terá a consideración de bono desconto por un valor de 50 euros por usuario para as compras nos establecementos adheridos.</p>
    <p>O importe do bono irase reducindo, ata o seu esgotamento, en función do valor da compra, de acordo co seguinte criterio:</p>
    <p>• Desconto do 50 % da compra realizada ata un máximo de desconto de 50 euros.</p>
    <p>As contías enténdense co IVE incluído.</p>
    <p>Artigo 6. Natureza das axudas</p>
    <p>As axudas que se concedan no marco deste programa terán a consideración de subvencións a fondo perdido non reintegrables.</p>
    <p>Artigo 7. Procedemento de concesión</p>
    <p>O procedemento para a concesión das axudas reguladas nesta orde é de outorgamento de subvencións en réxime de concorrencia non competitiva, ao abeiro do disposto no artigo 19.2 da Lei 9/2007, do 13 de xuño, de subvencións de Galicia, atendendo á orde de solicitudes ata o esgotamento do crédito previsto no artigo 3 desta orde.</p>
    <p>Xustifícase a excepcionalidade porque nestes casos non é necesaria a comparación de proxectos entre si, polo interese especial en promover actuacións que fomenten o consumo, cumprindo os requisitos especificados nestas bases.</p>
    <p>Artigo 8. Órgano responsable da xestión das axudas</p>
    <p>O órgano administrativo responsable da xestión das subvencións será a Dirección Xeral de Cultura, á cal lle corresponde desenvolver as actuacións de supervisión e control da correcta execución do programa.</p>
    <p>A xestión dos fondos públicos asignados ao programa Bono Cultura levarase a cabo de acordo cos seguintes principios:</p>
    <p>a) Publicidade, transparencia, obxectividade, igualdade e non discriminación.</p>
    <p>b) Eficacia no cumprimento dos obxectivos fixados pola Administración outorgante.</p>
    <p>c) Eficiencia na asignación e utilización dos recursos públicos.</p>
    <p>Artigo 9. Persoas beneficiarias</p>
    <p>Poderán ser persoas beneficiarias das axudas as persoas físicas maiores de idade e residentes na Comunidade Autónoma de Galicia que realicen as actuacións establecidas no artigo 5. Para seren beneficiarias terán que tramitar as súas solicitudes conforme o establecido nesta orde.</p>
    <p>Artigo 10. Alta e requisitos dos establecementos culturais para a adhesión ao programa</p>
    <p>1. Os establecementos culturais que desexen adherirse ao programa Bono Cultura deberán rexistrarse a través da web https://www.bonocultura.gal, á cal se poderá acceder desde a sede electrónica https://sede.xunta.gal/portada, e indicar a seguinte información:</p>
    <p>• Nome e apelidos ou razón social.</p>
    <p>• Establecemento en Galicia.</p>
    <p>• NIF.</p>
    <p>• Nome, apelidos e DNI ou NIE da persoa representante.</p>
    <p>• Nome comercial.</p>
    <p>• IAE (incluído no anexo I).</p>
    <p>• Enderezo do establecemento.</p>
    <p>• Número de teléfono móbil.</p>
    <p>• Correo electrónico.</p>
    <p>• IBAN da conta bancaria.</p>
    <p>• Páxina web do establecemento.</p>
    <p>2. O prazo para adherirse ao programa será dun mes contado desde o día seguinte ao da publicación desta orde no Diario Oficial de Galicia, sen prexuízo da súa posible ampliación nos termos establecidos na Lei 39/2015, do 1 de outubro, do procedemento administrativo común das administracións públicas.</p>
    <p>3. Poderanse adherir ao programa Bono Cultura os establecementos que cumpran, ademais, os seguintes requisitos:</p>
    <p>a) Persoas físicas ou xurídicas que teñan como obxecto da súa actividade o de venda ao/á consumidor/a de produtos e bens culturais.</p>
    <p>b) Que desenvolvan a súa actividade en Galicia reunindo as condicións legalmente establecidas para o exercicio da súa actividade.</p>
    <p>c) Centros ou locais públicos ou privados destinados á exhibición de produción cultural (salas de cine, teatros e auditorios, salas de concertos, salas de exposicións, etc.).</p>
    <p>d) Museos, casas museo ou asimilados, tanto de titularidade pública como privada.</p>
    <p>e) Asociacións, entidades e fundacións de carácter cultural, tanto públicas como privadas, que ofrezan produtos culturais.</p>
    <p>f) Que estean dados de alta nalgún dos grupos ou epígrafes do IAE recollidos no anexo I desta orde, no caso de establecementos privados.</p>
    <p>4. A alta e o uso da aplicación por parte dos establecementos suporá a aceptación das condicións do seu uso e da política de privacidade, conforme o Regulamento (UE) nº 2016/679 do Parlamento Europeo e do Consello, do 27 de abril de 2016, relativo á protección das persoas físicas no que respecta ao tratamento de datos persoais e á libre circulación destes datos e polo que se derroga a Directiva 95/46/CE (Regulamento xeral de protección de datos), e a Lei orgánica 3/2018, do 5 de decembro, de protección de datos persoais e garantía dos dereitos dixitais, da cal serán informados convenientemente.</p>
    <p>5. Os titulares dos establecementos deberán asinar dixitalmente a declaración responsable e manifestar o cumprimento das condicións establecidas e a veracidade dos datos indicados, sen prexuízo de cantas outras formalidades estean obrigados a cumprir. A Dirección Xeral de Cultura poderá comprobar ou, de ser o caso, solicitar en calquera momento os documentos acreditativos dos mencionados requisitos.</p>
    <p>6. Non se admitirán nin se terán en conta as solicitudes presentadas por establecementos que non cumpran coas anteriores condicións nin coa forma establecida nesta orde.</p>
    <p>7. O nome comercial e a localización dos establecementos adheridos ao programa Bono Cultura farase público na web https://www.bonocultura.gal</p>
    <p>8. Os titulares dos establecementos adheridos ao programa recibirán cunha periodicidade semanal, na conta bancaria indicada para tal efecto, a cantidade equivalente aos bonos trocados no seu establecemento.</p>
    <p>Artigo 11. Comprobación de datos dos titulares dos establecementos</p>
    <p>1. Para a tramitación deste procedemento consultaranse automaticamente os datos dos titulares dos establecementos incluídos nos seguintes documentos en poder da Administración actuante ou elaborados polas administracións públicas, agás que a persoa interesada se opoña á súa consulta:</p>
    <p>a) DNI ou NIE da persoa solicitante.</p>
    <p>b) DNI ou NIE da persoa representante.</p>
    <p>No caso de que as persoas interesadas se opoñan á consulta, deberán indicalo e achegar os documentos.</p>
    <p>2. Cando así o exixa a normativa aplicable, solicitarase o consentimento expreso da persoa interesada para realizar a consulta:</p>
    <p>a) NIF da entidade solicitante.</p>
    <p>b) De ser o caso, certificación expedida pola Axencia Tributaria na cal se indiquen as epígrafes do imposto de actividades económicas en que figura dada de alta a entidade solicitante.</p>
    <p>3. Excepcionalmente, no caso de que algunha circunstancia imposibilite a obtención dos citados datos, poderáselles solicitar ás persoas interesadas que presenten os documentos correspondentes.</p>
    <p>Artigo 12. Presentación da solicitude dos bonos</p>
    <p>1. Para a solicitude e obtención dos bonos, cada usuario deberá darse de alta na web https://www.bonocultura.gal, á cal se poderá acceder desde a sede electrónica https://sede.xunta.gal/portada, e indicar a seguinte información:</p>
    <p>a) Nome e apelidos.</p>
    <p>b) Localidade de residencia en Galicia (código postal).</p>
    <p>c) Maioría de idade.</p>
    <p>d) DNI ou NIE.</p>
    <p>e) Número de teléfono móbil.</p>
    <p>f) Correo electrónico.</p>
    <p>2. O uso da páxina web e a descarga dos bonos suporá a aceptación das condicións do seu uso e da política de privacidade, conforme o Regulamento (UE) nº 2016/679 do Parlamento Europeo e do Consello, do 27 de abril de 2016, relativo á protección das persoas físicas no que respecta ao tratamento de datos persoais e á libre circulación destes datos e polo que se derroga a Directiva 95/46/CE (Regulamento xeral de protección de datos), e a Lei orgánica 3/2018, do 5 de decembro, de protección de datos persoais e garantía dos dereitos dixitais, da cal serán informados convenientemente.</p>
    <p>3. Os usuarios deberán declarar responsablemente a veracidade dos datos indicados. A Dirección Xeral de Cultura poderá solicitar, en calquera momento, os documentos acreditativos dos mencionados requisitos.</p>
    <p>4. Así mesmo, os usuarios deberán declarar responsablemente que están ao día no cumprimento das obrigas coa Facenda pública do Estado e a Administración autonómica, así como coa Seguridade Social.</p>
    <p>5. Opcionalmente, o bono poderase solicitar presencialmente na Dirección Xeral de Cultura e nas xefaturas territoriais da Consellería de Cultura, Educación, Formación Profesional e Universidades.</p>
    <p>A persoa interesada, ou o seu representante, poderá autorizar expresamente os empregados públicos para a solicitude e obtención do bono en formato papel. Neste suposto, deberase acreditar a representación expresa por calquera medio válido en dereito que deixe constancia fidedigna, ou mediante declaración responsable en comparecencia persoal da persoa interesada ante o/a funcionario/a da Administración.</p>
    <p>Artigo 13. Sistema de funcionamento dos bonos</p>
    <p>1. A descarga do bono pola persoa usuaria realizarase na web https://www.bonocultura.gal e, nese momento, entenderase preconcedida a axuda. O bono terá formato dixital a través dun código QR e estará dispoñible para a súa utilización na aplicación Wallet.</p>
    <p>2. Para trocar os bonos e poder facer efectivos os descontos aos consumidores e usuarios, os titulares dos establecementos terán que descargar no seu móbil a aplicación correspondente.</p>
    <p>3. No momento da compravenda, o titular do establecemento terá que introducir na aplicación o importe e o concepto da venda, e automaticamente aparecerá o importe que cobrará (unha vez aplicado o desconto). Pola súa banda, o usuario deberá mostrar o seu bono en formato código QR e pagar, en efectivo ou con tarxeta, o importe final da compra realizada.</p>
    <p>Artigo 14. Obrigas dos establecementos adheridos ao programa</p>
    <p>Os establecementos adheridos ao programa Bono Cultura adquirirán, a través da solicitude de adherencia, as seguintes obrigas:</p>
    <p>a) Anunciar no exterior do establecemento, nun lugar visible, a adhesión ao programa mediante a colocación dos correspondentes materiais publicitarios coa imaxe corporativa do programa Bono Cultura.</p>
    <p>b) Facer o desconto directo do bono no tícket ou factura de compra emitido, de xeito que o usuario non chegue a realizar, en ningún caso, o desembolso do importe descontado.</p>
    <p>c) Especificar por escrito na zona de caixa, de forma visible, a política de devolución establecida no punto 6 do artigo 16.</p>
    <p>d) Someterse ás actuacións de comprobación e vixilancia necesarias por parte da Dirección Xeral de Cultura para verificar o adecuado funcionamento e xestión dos bonos e do programa en xeral.</p>
    <p>e) Conservar durante un ano todos os tíckets de compra ou facturas xustificativas da aplicación dos bonos, en canto poidan ser obxecto de comprobación e control por parte da Dirección Xeral de Cultura.</p>
    <p>f) Custodiar con dilixencia as claves de acceso á plataforma co fin de evitar o seu uso indebido e comprometerse a non llelas facilitar a outras persoas ou establecementos.</p>
    <p>Artigo 15. Órganos competentes para a instrución e resolución</p>
    <p>A Dirección Xeral de Cultura será o órgano competente para a instrución do procedemento de concesión da subvención, así como para realizar a proposta de resolución.</p>
    <p>Corresponde á persoa titular da Consellería de Cultura, Educación, Formación Profesional e Universidades ditar a resolución correspondente, sen prexuízo da delegación noutros órganos.</p>
    <p>Artigo 16. Condicións de uso dos bonos</p>
    <p>1. Cada persoa beneficiaria disporá dun único bono que poderá ser usado nun ou en varios dos establecementos adheridos ao programa.</p>
    <p>2. Cada bono terá un valor de 50 euros por usuario que se irá reducindo, ata o seu esgotamento, en función do valor da compra realizada, de acordo co seguinte criterio:</p>
    <p>• Desconto do 50 % da compra realizada ata un máximo de desconto de 50 euros.</p>
    <p>Todas estas contías se entenden co IVE incluído.</p>
    <p>3. O período de validez dos bonos será ata o 31 de decembro de 2022 e desde a data fixada para o seu lanzamento no artigo 17, salvo esgotamento previo do seu saldo.</p>
    <p>4. A través da plataforma tecnolóxica do programa, os titulares do establecemento terán á súa disposición a información necesaria e poderán consultar o histórico das vendas, os bonos xa trocados, os aboamentos feitos pola entidade colaboradora e os demais detalles de cada operación.</p>
    <p>5. O importe máximo de bonos que poderá trocar cada entidade colaboradora será de 30.000 euros (IVE incluído).</p>
    <p>6. En caso de devolución do ben ou bens comprados, o importe da compra poderá ser trocado por outra compra de prezo igual ou superior ou por un vale sen caducidade polo importe correspondente. O comerciante non poderá aboar ao consumidor, en ningún caso, diñeiro en efectivo ou na tarxeta de crédito.</p>
    <p>7. Non será aplicable o cambio dos bonos para as compras en liña.</p>
    <p>Artigo 17. Data de activación dos bonos</p>
    <p>Os bonos estarán dispoñibles na web https://www.bonocultura.gal para a súa descarga polos usuarios a partir do 2 de novembro de 2022 e serán válidos ata o 31 de decembro de 2022.</p>
    <p>Mediante orde da Consellería de Cultura, Educación, Formación Profesional e Universidades poderase modificar a dita data se razóns organizativas, sanitarias ou doutra índole así o aconsellan, do cal se dará a oportuna publicidade.</p>
    <p>Artigo 18. Vixencia do programa</p>
    <p>O programa Bono Cultura estará vixente ata o 31 de decembro de 2022. Mediante orde da Consellería de Cultura, Educación, Formación Profesional e Universidades poderase modificar a data indicada se razóns organizativas, sanitarias ou doutra índole así o aconsellan, do cal se dará a oportuna publicidade.</p>
    <p>Se, transcorridos os tres meses de vixencia dos bonos e tras as correspondentes liquidacións, resulta crédito dispoñible, poderase activar unha nova campaña de lanzamento de bonos mediante a correspondente convocatoria.</p>
    <p>Artigo 19. Instrución e resolución de concesión</p>
    <p>Unha vez solicitado o bono na forma establecida no artigo 13, a axuda entenderase preconcedida.</p>
    <p>A resolución de concesión das axudas publicarase na páxina web oficial da Consellería de Cultura, Educación, Formación Profesional e Universidades, con indicación das persoas beneficiarias e do importe das axudas concedidas.</p>
    <p>Artigo 20. Xustificación e inspección</p>
    <p>A Dirección Xeral de Cultura, como responsable do programa, reserva para si o dereito de realizar a posteriori e de forma aleatoria cantas comprobacións, inspeccións e demais medidas de control xulgue oportunas para asegurar a correcta aplicación dos recursos públicos e para verificar o adecuado desenvolvemento e execución do programa Bono Cultura.</p>
    <p>No suposto de que exista algún incumprimento por parte dos establecementos adheridos, a Dirección Xeral de Cultura poderá cancelar a súa adhesión ao programa subvencional. Neste caso, comunicará a dita circunstancia á entidade colaboradora co fin de impedir o troco e pagamento dos bonos ou solicitará, se é o caso, o reintegro dos fondos percibidos.</p>
    <p>Os establecementos adheridos ao programa Bono Cultura están obrigados a facilitar canta información lles sexa requirida pola Dirección Xeral de Cultura e polos restantes órganos competentes no exercicio das súas funcións de control do destino das axudas.</p>
    <p>Artigo 21. Compatibilidade con outras axudas</p>
    <p>As axudas obtidas ao abeiro desta orde serán compatibles con calquera outra subvención, axuda, ingreso ou recurso procedente doutras administracións públicas.</p>
    <p>Artigo 22. Información básica en materia de protección de datos persoais</p>
    <p>O responsable do tratamento é a Xunta de Galicia, Consellería de Cultura, Educación, Formación Profesional e Universidades, e a recollida dos datos está encomendada á entidade bancaria adxudicataria. Os datos serán tratados coa finalidade de levar a cabo a tramitación administrativa que derive da xestión deste bono.</p>
    <p>O tratamento dos datos baséase no cumprimento dunha misión de interese público ou no exercicio de poderes públicos, con base na Lei 16/2010, do 17 de decembro, de organización e funcionamento da Administración xeral e do sector público autonómico de Galicia (Lofaxga), e no Decreto 119/2022, do 23 de xuño, polo que se establece a estrutura orgánica da Consellería de Cultura, Educación, Formación Profesional e Universidades.</p>
    <p>Para a entrega do material coa imaxe corporativa do programa Bono Cultura aos establecementos adheridos, a información relativa ao nome comercial e enderezo postal, nome da persoa representante e teléfono móbil poderá ser comunicada a terceiros colaboradores.</p>
    <p>Serán obxecto de publicación os nomes comerciais dos establecementos adheridos ao programa na páxina web https://www.bonocultura.gal</p>
    <p>As persoas interesadas poderán solicitar ante o responsable, acceder, rectificar e suprimir os seus datos, así como exercer outros dereitos, a través da sede electrónica da Xunta de Galicia, presencialmente, nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/proteccion-datos-persoais ou no enderezo electrónico bonocultura@xunta.gal</p>
    <p>Así mesmo, poderán exercer os ditos dereitos no/nos seguinte/s enderezo/s da entidade financeira colaboradora: Servizo de Privacidade de Abanca, na avenida García Barbón, 1-3, 36201 Vigo (Pontevedra) ou a través do correo privacidad@abanca.com, indicando o dereito a exercer e xuntando a documentación requirida, así como unha referencia ao Bono Cultura.</p>
    <p>Pode consultar máis información e contactar co delegado de protección de datos (DPD) na páxina https://www.xunta.gal/informacion-xeral-proteccion-datos</p>
    <p>Artigo 23. Transparencia e bo goberno</p>
    <p>De conformidade co artigo 17 da Lei 1/2016, do 18 de xaneiro, de transparencia e bo goberno, e co artigo 15 da Lei 9/2007, do 13 de xuño, de subvencións de Galicia, a consellería responsable da iniciativa publicará na súa páxina web oficial a relación das persoas beneficiarias.</p>
    <p>En virtude do disposto no artigo 4 da Lei 1/2016, do 18 de xaneiro, de transparencia e bo goberno, as persoas físicas e xurídicas beneficiarias de subvencións están obrigadas a subministrar á Administración, ao organismo ou á entidade das previstas no artigo 3.1 da Lei 1/2016 a que se encontren vinculadas, logo de requirimento, toda a información necesaria para o cumprimento por aquela das obrigacións previstas no título I da citada lei.</p>
    <p>Artigo 24. Base de datos nacional de subvencións</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, transmitiranse á Base de datos nacional de subvencións a información requirida por esta, o texto da convocatoria para a súa publicación na citada base e o seu extracto no Diario Oficial de Galicia.</p>
    <p>Artigo 25. Información</p>
    <p>Poderase obter información adicional a través da web https://www.bonocultura.gal. Así mesmo, para cuestións xerais sobre este ou outro procedemento, poderase facer uso do teléfono de información xeral da Xunta de Galicia: 012 (desde o resto do Estado: 902 12 00 12), así como en https://sede.xunta.gal/guia-de-procedementos-e-servizos</p>
    <p>Disposición derradeira primeira. Habilitación para o desenvolvemento</p>
    <p>Facúltase a persoa titular da Dirección Xeral de Cultura para ditar, no ámbito das súas competencias, as resolucións precisas para o desenvolvemento e aplicación desta orde.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 7 de outubro de 2022</p>
    <footer><p>O conselleiro de Cultura, Educación, Formación Profesional e Universidades<br>P.D. (Orde do 29 de xullo de 2022; DOG do 9 de agosto)<br>Manuel Vila López<br>Secretario xeral técnico da Consellería de Cultura, Educación,<br>Formación Profesional e Universidades</p></footer>
    <h2>ANEXO I</h2>
    <p>– Grupos e epígrafes do IAE:</p>
    <p>653.9 Venda polo miúdo de discos.</p>
    <p>657 Comercio polo miúdo de instrumentos musicais en xeral.</p>
    <p>659 Outro comercio polo miúdo.</p>
    <p>659.4 Comercio polo miúdo de libros, xornais e revistas.</p>
    <p>962 Distribución de películas cinematográficas e vídeos.</p>
    <p>962.1 Distribución e venda de películas.</p>
    <p>962.2 Distribución e venda por xunto de películas.</p>
    <p>963 Exhibición de película de cinema e vídeos.</p>
    <p>963.1 Exhibición de películas cinematográficas.</p>
    <p>963.2 Exhibición de películas ao aire libre.</p>
    <p>963.3 Exhibición de películas sen establecemento.</p>
    <p>963.4 Exhibición de películas en establecementos distintos.</p>
    <p>965 Espectáculos (agás cinema e deportes).</p>
    <p>965.1 Espectáculos en salas e locais.</p>
    <p>965.2 Espectáculos ao aire libre.</p>
    <p>965.3 Espectáculos fóra establecemento.</p>
    <p>965.4 Empresas de espectáculos.</p>
    <p>966 Bibliotecas, arquivos, museos, xardíns e zoos.</p>
    <p>966.1 Bibliotecas e museos.</p>
    <p>989.1 Expedición billetes de espectáculos.</p>

