---
date: '2022-10-14'
id: G0655-061022-0001
page: 54838
number: 196
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  RESOLUCIÓN do 5 de outubro de 2022 de concesión directa da ampliación da axuda
  para adquirir material escolar, regulada na Orde do 29 de abril de 2022.
range: Resolución
url: >-
  https://www.xunta.gal/dog/Publicados/2022/20221014/AnuncioG0655-061022-0001_gl.html
---
<p>Antecedentes:</p>
    <p>Primeiro. A Orde do 29 de abril de 2022 regula a participación no fondo solidario de libros de texto e convoca axudas para adquirir libros de texto e material escolar destinadas ao alumnado matriculado en educación primaria, educación secundaria obrigatoria e educación especial en centros docentes sostidos con fondos públicos para o curso escolar 2022/23 (DOG núm. 95, do 18 de maio).</p>
    <p>Segundo. A indicada orde recoñece unha axuda para adquirir material escolar por importe de 50 € ao alumnado matriculado en educación primaria e educación secundaria obrigatoria pertencente a unidades familiares cunha renda per capita igual ou inferior a 6.000 € e, así mesmo, ao alumnado de educación especial, suxeito a tutela ou garda da Xunta de Galicia ou con discapacidade igual ou superior ao 65 %, con independencia da renda. </p>
    <p>Terceiro. As consecuencias económicas adversas derivadas da rápida recuperación económica tras a pandemia agraváronse polos importantes efectos económicos indirectos derivados da invasión de Ucraína por parte de Rusia, que provocou un aumento abrupto e xeneralizado dos custos das materias primas e dos bens intermedios, do cal deriva un incremento da taxa de inflación e unha ralentización do ritmo de crecemento, que afectan a renda dispoñible dos fogares, en particular dos máis vulnerables, polo que facer fronte aos gastos vinculados ao inicio do curso escolar 2022/23 suporá un maior esforzo económicos para as familias.</p>
    <p>Cuarto. Para paliar na medida do posible estas consecuencias, cómpre efectuar unha ampliación da axuda para adquirir material escolar regulada na Orde do 29 de abril de 2022 a favor das persoas que xa foron beneficiarias desta axuda por importe de 50 €, e concederlles 25 € adicionais ata acadar un importe total de 75 €.</p>
    <p>Así mesmo, o alumnado que se incorpore a un centro docente sostido con fondos públicos ao longo do curso e ata o 31 de marzo de 2023, que perciba a axuda para adquirir material escolar da Orde do 29 de abril de 2022, tamén percibirá esta ampliación.</p>
    <p>Consideracións técnicas e legais:</p>
    <p>Primeira. O artigo 34 da Lei 1/1983, do 22 de febreiro, reguladora da Xunta e da súa Presidencia, en relación co artigo 29.1.d) Decreto 119/2022, do 23 de xuño, polo que se regula a estrutura orgánica da Consellería de Cultura, Educación, Formación Profesional e Universidades, atribúelle á persoa titular da Consellería, a través da Dirección Xeral de Centros e Recursos Humanos, a competencia para propor a concesión directa da ampliación da axuda para adquirir material escolar.</p>
    <p>Segunda. Os artigos 19.4.c) e 26.3 da Lei 9/2007, do 13 de xullo, de subvencións de Galicia, e o artigo 36.c) do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xullo, con carácter excepcional, prevén a posibilidade de conceder de forma directa as subvencións en que se acredite a concorrencia de razóns de interese público, social e económico que dificultan a súa convocatoria pública.</p>
    <p>Estas circunstancias, polos motivos xa indicados no antecedente cuarto, concorren neste caso e, ademais, debido a que xa está iniciado o curso académico 2022/23, para optimizar a eficacia desta ampliación cómpre axilizar o acceso das persoas destinatarias na medida do posible.</p>
    <p>Así mesmo, de acordo co artigo 50 da Lei 17/2021, do 27 de decembro, de orzamentos xerais da Comunidade Autónoma de Galicia para 2022, e o artigo 40.4 do Decreto 11/2009, do 8 de xaneiro, ao superar a contía global establecida para o exercicio, a resolución de concesión someterase a autorización previa do Consello da Xunta de Galicia.</p>
    <p>Terceira. En canto á suficiencia do financiamento, cómpre dicir que o número de solicitudes de axuda para adquirir material escolar comprobadas e que reúnen os requisitos ao abeiro da Orde do 29 de abril de 2022, o día 22 de setembro de 2022 é de 92.233 solicitudes. Este número pódese ver incrementado co alumnado que se incorpore a un centro docente sostido con fondos públicos ao longo do curso e ata o 31 de marzo de 2023, que imos estimar en 7.367 solicitudes novas, tendo en conta a experiencia acumulada doutros cursos.</p>
    <p>A contía individual da ampliación da axuda para adquirir material escolar é de 25 € adicionais.</p>
    <p>A ampliación da axuda para adquirir material escolar financiarase con cargo á aplicación orzamentaria 10.31.423A.480.0, por importe total de 2.390.000 € para o ano 2022 e na contía de 100.000 € para o ano 2023.</p>
    <p>No exercicio 2022, a estimación do número máximo de axudas para adquirir material escolar (en aplicación da Orde do 29 de abril de 2022) ascende a 95.600 axudas (92.233 solicitudes comprobadas e 3.367 novas estimadas), polo que a contía máxima que pode acadar a ampliación da axuda (95.600 × 25) ascende a 2.390.000 €.</p>
    <p>No exercicio 2023, a estimación do número máximo de axudas para adquirir material escolar (en aplicación da Orde do 29 de abril de 2022) ascende a 4.000 axudas, polo que a contía máxima que pode acadar a ampliación da axuda (4.000 × 25) ascende a 100.000 €.</p>
    <p>Polos motivos expostos,</p>
    <h2>RESOLVO:</h2>
    <p>Primeiro. Obxecto</p>
    <p>A concesión directa da ampliación da axuda para adquirir material escolar, regulada na Orde do 29 de abril de 2022 pola que se regula a participación no fondo solidario de libros de texto e se convocan as axudas para adquirir libros de texto e material escolar destinadas ao alumnado matriculado en centros docentes sostidos con fondos públicos en educación primaria, educación secundaria obrigatoria e educación especial para o curso escolar 2022/23.</p>
    <p>Segundo. Persoas destinatarias</p>
    <p>As persoas que xa foron beneficiarias desta axuda para adquiriren material escolar por importe de 50 €, ao abeiro da Orde do 29 de abril de 2022, e o alumnado que se incorpore a un centro docente sostido con fondos públicos ao longo do curso e ata o do 31 de marzo de 2023, que perciba a axuda para adquirir material escolar da Orde do 29 de abril de 2022.</p>
    <p>Terceiro. Contía</p>
    <p>A contía individual da ampliación da axuda para adquirir material escolar é de 25 € adicionais.</p>
    <p>Cuarto. Financiamento</p>
    <p>A ampliación da axuda para adquirir material escolar financiarase con cargo á aplicación orzamentaria 10.31.423A.480.0, por importe total de 2.390.000 € para o ano 2022 e na contía de 100.000 € para o ano 2023.</p>
    <p>Quinto. Entrega do vale para adquirir material escolar-ampliación</p>
    <p>1. As persoas que xa foron beneficiarias de axuda para adquiriren material escolar ao abeiro da Orde do 29 de abril de 2022, poderán recoller o vale para adquirir material escolar-ampliación por importe de 25 € adicionais no respectivo centro docente, a partir do día seguinte ao da publicación desta resolución no Diario Oficial de Galicia.</p>
    <p>2. O alumnado que se incorpore a un centro docente sostido con fondos públicos ao longo do curso e ata o 31 de marzo de 2023, logo da tramitación e concesión do vale para adquirir material escolar nos termos establecidos na Orde do 29 de abril de 2022, poderá recoller no centro docente:</p>
    <p>a) O vale para adquirir material escolar por importe de 50 €.</p>
    <p>b) E o vale para adquirir material escolar-ampliación por importe de 25 € adicionais.</p>
    <p>Sexto. Uso do vales para adquirir material escolar</p>
    <p>O vale para adquirir material escolar-ampliación (25 € adicionais), obxecto desta resolución de concesión directa, e o vale para adquirir material escolar (50 €) regulado na Orde do 29 de abril de 2022 son vales independentes e non fraccionables, polo que se poderán empregarse os dous nun único establecemento ou cada un deles, polo importe íntegro, en dous establecementos distintos.</p>
    <p>Sétimo. Presentación dos talóns de cargo</p>
    <p>1. As librarías e demais establecementos, unha vez entregado o material escolar, elaborarán de forma separada:</p>
    <p>a) Un talón de cargo no cal incluirán, única e exclusivamente, vales para adquirir material escolar-ampliación por importe de 25 € adicionais (derivados desta resolución de concesión directa).</p>
    <p>b) Un talón de cargo no cal incluirán, única e exclusivamente, os vales para adquirir material escolar por importe de 50 € (derivados da Orde do 29 de abril de 2022).</p>
    <p>2. En ningún caso se mesturarán no mesmo talón de cargo importes procedentes de vales para adquirir material escolar-ampliación (25 € adicionais) e dos vales para adquirir material escolar (50 €).</p>
    <p>Oitavo. Prazos para usar e tramitar os vales e para presentar ao pagamento os talóns de cargo</p>
    <p>1. As persoas beneficiarias deberán usar os vales nas librarías e demais establecementos o antes posible e, en todo caso, antes do 10 de abril de 2023.</p>
    <p>2. Os titulares das librarías e demais establecementos deberán presentar os talóns de cargo correspondentes aos vales entregados nas librarías en 2022 o antes posible e, en todo caso, ata o 12 de decembro de 2022. O prazo para presentar os talóns de cargo correspondentes aos vales entregados entre o 12 de decembro de 2022 e o 10 de abril de 2023 comeza o 2 de xaneiro de 2023 e remata o 19 de abril de 2023.</p>
    <p>En todo caso, se os erros dun talón de cargo de 2022 impiden validalo e non se emendan antes do 12 de decembro, a libraría deberá emitir un novo talón de cargo con data de 2023 para tramitar o pagamento.</p>
    <p>Noveno. Compatibilidades</p>
    <p>Ser beneficiario/a de axudas para adquirir material escolar será compatible con calquera outra axuda para a mesma finalidade doutras entidades públicas ou privadas.</p>
    <p>Décimo. Reintegro</p>
    <p>Procederá o reintegro, total ou parcial, da axuda recibida, xunto cos xuros de demora, nos casos indicados no artigo 33 da Lei 9/2007, do 13 de xuño, de subvencións de Galicia, e especialmente no caso de que se detecte que o importe recibido non foi empregado na adquisición de material escolar.</p>
    <p>Para estes efectos, os centros docentes informarán a Dirección Xeral de Centros e Recursos Humanos no caso de que detecten que algunha persoa beneficiaria non dispoña do material escolar correspondente.</p>
    <p>Décimo primeiro. Control</p>
    <p>A Consellería de Cultura, Educación, Formación Profesional e Universidades, a Intervención Xeral da Comunidade Autónoma, o Tribunal de Contas e o Consello de Contas poderán realizar, mediante os procedementos legais pertinentes, as comprobacións oportunas con respecto ao destino e á aplicación das subvencións, para o cal tanto as persoas beneficiarias como os centros docentes quedan obrigados a facilitarlles canta información lles sexa requirida.</p>
    <p>Décimo segundo. Normativa supletoria</p>
    <p>No non previsto nesta resolución, respecto da xestión das axudas, será de aplicación o disposto no capítulo V (artigos 25 a 31) da Orde desta consellería do 29 de abril de 2022 (DOG núm. 95, do 18 de maio).</p>
    <p>Décimo terceiro. Autorizacións</p>
    <p>Autorízase a persoa titular da Dirección Xeral de Centros e Recursos Humanos para adoptar os actos e as medidas necesarios para a aplicación e o desenvolvemento desta resolución e para dirixir e coordinar o procedemento.</p>
    <p>Contra esta resolución, que por fin á vía administrativa, poderase interpor recurso potestativo de reposición, ante o conselleiro de Cultura, Educación, Formación Profesional e Universidades, no prazo dun mes contado a partir do día seguinte ao da súa publicación no Diario Oficial de Galicia (artigos 123 e 124 da Lei 39/2015, do 1 de outubro, do procedemento administrativo común das administracións públicas), ou directamente recurso contencioso-administrativo, ante o Tribunal Superior de Xustiza de Galicia, no prazo de dous meses (artigos 8, 10 e 14 da Lei 29/1998, do 13 de xullo, reguladora da xurisdición contencioso-administrativa). </p>
    <p>Santiago de Compostela, 5 de outubro de 2022</p>
    <footer><p>Román Rodríguez González<br>Conselleiro de Educación, Cultura, Formación Profesional<br>e Universidades</p></footer>

