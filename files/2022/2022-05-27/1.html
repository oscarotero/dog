---
date: '2022-05-27'
id: V0654-250522-0002
page: 31091
number: 101
agency: 'Vicepresidencia Segunda e Consellería de Presidencia, Xustiza e Deportes'
section: I. Disposicións xerais.
title: >-
  DECRETO 72/2022, do 25 de maio, polo que se establecen os órganos superiores e
  de dirección dependentes da Presidencia da Xunta de Galicia.
range: Decreto
url: >-
  https://www.xunta.gal/dog/Publicados/2022/20220527/AnuncioV0654-250522-0002_gl.html
---
<p>O 16 de maio de 2022 publicouse no Diario Oficial de Galicia o Decreto 58/2022, do 15 de maio, polo que se establece a estrutura orgánica da Xunta de Galicia, fundamentada nos criterios de eficacia e economía que inspiran a actuación e a organización administrativa.</p>
    <p>En virtude dos criterios arriba indicados, e de acordo co previsto nos artigos 23.3 e 26.5 da Lei 16/2020, do 17 de decembro, de organización e funcionamento da Administración xeral e do sector público autonómico de Galicia, cómpre agora establecer os órganos superiores e de dirección dependentes da Presidencia da Xunta de Galicia que, pola súa importancia e natureza, procede que queden adscritos á Presidencia da Xunta de Galicia.</p>
    <p>Na súa virtude, por proposta do vicepresidente segundo e conselleiro de Presidencia, Xustiza e Deportes, no exercicio da facultade outorgada polo artigo 4.15 da Lei 1/1983, do 22 de febreiro, de normas reguladoras da Xunta e da súa Presidencia, e logo de deliberación do Consello da Xunta na súa reunión do día vinte e cinco de maio de dous mil vinte e dous, </p>
    <h2>DISPOÑO:</h2>
    <p>Artigo único</p>
    <p>a) Dependerán da Presidencia da Xunta de Galicia os seguintes órganos superiores e de dirección:</p>
    <p>1. Secretaría Xeral da Presidencia:</p>
    <p>1.1. Dirección Xeral do Gabinete Técnico da Presidencia.</p>
    <p>2. Secretaría Xeral de Medios:</p>
    <p>2.1. Dirección Xeral de Comunicación.</p>
    <p>3. Secretaría Xeral da Emigración.</p>
    <p>4. Asesoría Xurídica Xeral, con rango de Secretaría Xeral.</p>
    <p>b) Queda adscrita á Presidencia da Xunta de Galicia a Axencia de Turismo de Galicia, que se axustará nos seus fins, estrutura e funcionamento ao disposto na Lei 7/2011, do 27 de outubro, do turismo de Galicia; no Decreto 196/2012, do 27 de setembro, polo que se crea a Axencia de Turismo de Galicia e se aproban os seus estatutos, e demais normas de aplicación.</p>
    <p>c) Quedan adscritas á Presidencia da Xunta de Galicia as delegacións da Xunta de Galicia no exterior.</p>
    <p>Disposición adicional primeira. Mantemento de nomeamentos</p>
    <p>Non será preciso un novo nomeamento e toma de posesión das persoas titulares dos órganos superiores e directivos cuxa adscrición orgánica, denominación e/ou rango varíen como consecuencia do disposto neste decreto.</p>
    <p>Disposición adicional segunda. Oficina de Asesoramento Especial e Apoio á Presidencia e Xefatura de Comunicación</p>
    <p>A Presidencia da Xunta de Galicia contará coa Oficina de Asesoramento Especial e Apoio á Presidencia e coa Xefatura de Comunicación, cuxas funcións se desenvolverán no decreto de estrutura orgánica da Presidencia.</p>
    <p>Disposición adicional terceira. Delegación de competencias na Secretaría Xeral da Presidencia</p>
    <p>A delegación de competencias outorgada a favor da Secretaría Xeral da Presidencia continuará vixente ata que sexa revogada expresamente ou novamente outorgada.</p>
    <p>Disposición adicional cuarta. Servizo de Secretariado do Goberno, Servizo de Tradución e Apoio Técnico-Administrativo, unidades dependentes para a edición do Diario Oficial de Galicia e exercicio de determinadas funcións previstas no Decreto 111/1984, do 25 de maio, polo que se aproba o Regulamento de réxime interior da Xunta de Galicia</p>
    <p>1. Para os efectos de instrumentar as funcións de coordinación da planificación interdepartamental que se establezan no decreto de estrutura orgánica da Presidencia da Xunta de Galicia, pasarán a integrarse na Secretaría Xeral da Presidencia o Servizo do Secretariado do Goberno e o Servizo de Tradución e Apoio Técnico-Administrativo, incluídas as unidades de apoio na edición do Diario Oficial de Galicia e de apoio técnico e administrativo.</p>
    <p>2. Malia o previsto no punto anterior, a Vicepresidencia Segunda e Consellería de Presidencia, Xustiza e Deportes e a súa Secretaría Xeral Técnica continuarán desempeñando as funcións que corresponden á secretaría do Consello da Xunta de Galicia e presidencia e vicepresidencia da Comisión de Secretarios Xerais, previstas nos artigos 15.3, 15.4 e 18.4 do Decreto 111/1984, do 25 de maio, polo que se aproba o Regulamento de réxime interior da Xunta de Galicia. </p>
    <p>3. De conformidade co previsto no número 1 e para os mesmos efectos, as referencias á Secretaría Xeral Técnica da Consellería de Presidencia, contidas nos artigos 9, 13, 15.1 e 18, números 2 e 3, do Decreto 111/1984, do 25 de maio, polo que se aproba o Regulamento de réxime interior da Xunta de Galicia, entenderanse feitas á Secretaría Xeral da Presidencia (Dirección Xeral do Gabinete Técnico da Presidencia, Servizo de Secretariado do Goberno).</p>
    <p>Disposición adicional quinta. Referencias do Decreto 196/2012, do 27 de setembro, polo que se crea a Axencia de Turismo de Galicia e se aproban os seus estatutos</p>
    <p>As referencias á Consellería de Presidencia, Administracións Públicas e Xustiza contidas no Decreto 196/2012, do 27 de setembro, polo que se crea a Axencia de Turismo de Galicia e se aproban os seus estatutos, incluída a referencia realizada nos propios estatutos da Axencia, entenderanse realizadas á Presidencia da Xunta de Galicia, que exercerá a presidencia da Axencia.</p>
    <p>Disposición transitoria primeira</p>
    <p>Os órganos dependentes dos órganos superiores e de dirección sinalados no artigo único manterán a súa estrutura e funcións ata que se proceda ao desenvolvemento da estrutura contida neste decreto.</p>
    <p>Disposición transitoria segunda </p>
    <p>As referencias contidas na disposición adicional segunda do Decreto 109/2021, do 15 de xullo, de estrutura orgánica dos órganos superiores e de dirección dependentes da Presidencia da Xunta de Galicia, resultan de aplicación aos órganos superiores e de dirección previstos neste decreto mentres non se regule a súa nova estrutura orgánica.</p>
    <p>Disposición derrogatoria </p>
    <p>Queda derrogado o Decreto 129/2020, do 17 de setembro, polo que se establecen os órganos superiores e de dirección dependentes da Presidencia da Xunta de Galicia.</p>
    <p>Disposición derradeira primeira. Habilitación á Consellería de Facenda e Administración Pública</p>
    <p>Facúltase a persoa titular da Consellería de Facenda e Administración Pública para ditar as disposicións necesarias para a xestión dos créditos afectados pola nova estrutura administrativa.</p>
    <p>A Consellería de Facenda e Administración Pública realizará as modificacións orzamentarias necesarias para lle dar cumprimento ao disposto neste decreto.</p>
    <p>Disposición derradeira segunda. Entrada en vigor</p>
    <p>Este decreto entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, vinte e cinco de maio de dous mil vinte e dous </p>
    <footer><p>Alfonso Rueda Valenzuela<br>Presidente</p><p>Diego Calvo Pouso<br>Vicepresidente segundo e conselleiro<br>de Presidencia, Xustiza e Deportes</p></footer>

