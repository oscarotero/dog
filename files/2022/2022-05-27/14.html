---
date: '2022-05-27'
id: G0426-190522-0001
page: 31185
number: 101
agency: Consellería do Medio Rural
section: III. Outras disposicións.
title: >-
  ORDE do 18 de maio de 2022 pola que se modifica a Orde do 14 de agosto de 2009
  pola que se aproba o Regulamento da indicación xeográfica protexida Mel de
  Galicia e do seu consello regulador.
range: Orde
url: >-
  https://www.xunta.gal/dog/Publicados/2022/20220527/AnuncioG0426-190522-0001_gl.html
---
<p>O Regulamento vixente da indicación xeográfica protexida Mel de Galicia e do seu Consello Regulador aprobouse mediante a Orde da Consellería do Medio Rural do 14 de agosto de 2009 (DOG núm. 170, do 31 de agosto). Posteriormente modificouse a través da Orde desa mesma consellería do 13 de febreiro de 2017 (DOG núm. 37, do 22 de febreiro).</p>
    <p>Ante a proximidade do proceso electoral que vai servir para a renovación dos órganos de goberno do Consello Regulador, este organismo, na súa sesión plenaria do pasado día 8 de novembro, aprobou unha modificación puntual do seu Regulamento.</p>
    <p>A dita modificación afecta exclusivamente o punto 1 do artigo 32 do Regulamento e faise co obxecto de adaptalo aos cambios producidos nos últimos anos nos censos e aos criterios de representatividade que se recollen no Decreto 4/2007, do 18 de xaneiro, polo que se regulan as denominacións xeográficas de calidade do sector alimentario e os seus consellos reguladores.</p>
    <p>Por todo o anterior, tras a proposta do Pleno do Consello Regulador da Indicación Xeográfica Protexida Mel de Galicia e de acordo co establecido na Lei 2/2005, do 18 de febreiro, de promoción e defensa da calidade alimentaria galega, e no Decreto 4/2007, do 18 de xaneiro, polo que se regulan as denominacións xeográficas de calidade do sector alimentario e os seus consellos reguladores,</p>
    <h2>DISPOÑO:</h2>
    <p>Artigo único. Modificación do anexo da Orde do 14 de agosto de 2009 pola que se aproba o Regulamento da indicación xeográfica protexida Mel de Galicia e do seu Consello Regulador.</p>
    <p>O punto 1 do artigo 32 do Regulamento da indicación xeográfica protexida Mel de Galicia e do seu Consello Regulador queda redactado do seguinte xeito:</p>
    <p>«1. O Pleno do Consello Regulador estará constituído por:</p>
    <p>a) Catro vogais en representación das explotacións, elixidos democraticamente por e entre as persoas titulares das explotacións inscritas no Rexistro de Explotacións do Consello Regulador. Destes catro vogais, un será elixido por e entre os titulares de explotacións cun número de colmeas igual ou inferior a 150; outro será elixido por e entre os titulares de explotacións con máis de 151 colmeas sen superar as 400; e dous por e entre os titulares de explotacións con máis de 400 colmeas.</p>
    <p>b) Cinco vogais en representación das instalacións de extracción, almacenamento e/ou envasado, elixidos democraticamente por e entre as persoas titulares das instalación inscritas no Rexistro de Instalacións de Extracción, almacenamento e/ou envasado do Consello Regulador. Destes vogais, dous serano en representación das instalacións cunha produción comercializada baixo a indicación xeográfica protexida maior a 50.000 kg anuais e dous en representación das instalacións cunha produción comercializada baixo a indicación xeográfica protexida igual ou menor a 50.000 kg anuais. O quinto vogal elixirano os electores do subcenso que acumule un maior volume de produción no momento da convocatoria electoral, salvo que no subcenso a que corresponda este non haxa candidatos elixibles suficientes. Nese caso, ese vogal sería elixido polo outro subcenso».</p>
    <p>Disposición derradeira única. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 18 de maio de 2022</p>
    <footer><p>José González Vázquez<br>Conselleiro do Medio Rural</p></footer>

