---
date: '2022-12-02'
id: V0653-081122-0001
page: 62117
number: 230
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 7 de novembro de 2022, da Secretaría Xeral de Industria, pola
  que se fai público o Acordo do Consello da Xunta de Galicia do 13 de outubro
  de 2022 polo que se declara de interese autonómico o proxecto do Campus I+D do
  Grupo Santos, que se implanta no termo municipal de Boqueixón (A Coruña).
range: Resolución
url: >-
  https://www.xunta.gal/dog/Publicados/2022/20221202/AnuncioV0653-081122-0001_gl.html
---
<p>En cumprimento do disposto no artigo 42.4 da Lei 1/2021, do 8 de xaneiro, de ordenación do territorio de Galicia, a Secretaría Xeral de Industria dispón que se publique no <em>Diario Oficial de Galicia</em> e no <em>Boletín Oficial</em> da provincia da Coruña o Acordo do Consello da Xunta de Galicia, do 13 de outubro de 2022, polo que se declara de interese autonómico o proxecto do Campus I+D do Grupo Santos, cuxo texto íntegro se recolle como anexo a esta resolución.</p>
    <p>Contra o devandito acordo do Consello da Xunta de Galicia, que pon fin á vía administrativa, poderase interpoñer recurso potestativo de reposición no prazo dun mes contado desde o día seguinte ao da súa notificación ou publicación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou ben directamente recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia no prazo de dous meses contado desde o día seguinte ao da súa notificación ou publicación, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 7 de novembro de 2022</p>
    <footer><p>Paula Mª Uría Traba<br>Secretaria xeral de Industria</p></footer>
    <h2>ANEXO</h2>
    <h2>Acordo do Consello da Xunta de Galicia do 13 de outubro de 2022 polo que se declara de interese autonómico o proxecto do Campus I+D do Grupo Santos</h2>
    <p>Feitos:</p>
    <p>1. O 18.3.2022, a empresa Santos Equipamiento de Interiores, S.L. (en representación do Grupo Santos) presentou, perante a Secretaría Xeral Técnica desta consellería, a solicitude de declaración de interese autonómico do proxecto do Campus I+D do Grupo Santos, que se implanta no concello de Boqueixón (A Coruña), acompañada da proposta de actuación, de conformidade co exixido no artigo 41.2 da Lei 1/2001, do 8 de xaneiro, de ordenación do territorio de Galicia. O 4.4.2022 deuse traslado desta solicitude á Dirección Xeral de Planificación Enerxética e Recursos Naturais (DXPERN), pola súa condición de órgano competente para a súa tramitación.</p>
    <p>Da referida proposta de actuación, que desenvolve os diferentes aspectos exixidos no artigo 41.2 da Lei 1/2021, do 8 de xaneiro, despréndese o seguinte:</p>
    <p>• O Grupo Santos desempeña a súa actividade fundamentalmente no sector do deseño, desenvolvemento, fabricación e comercialización de mobles de cociña, e lidera, a día de hoxe, o sector en España. Este grupo articúlase fundamentalmente ao redor de dúas empresas principais: Santos Cocina y Baño, S.L., cuxa actividade fundamental é a fabricación; e Santos Equipamiento de Interiores, S.L., que ten por actividade principal o deseño, desenvolvemento, márketing e comunicación e distribución do produto. Nas instalacións que o grupo ten na contorna compostelá (Boqueixón, Teo e Santiago) realízanse todos os traballos de fabricación, deseño, desenvolvemento, comercialización e distribución de mobles aos máis de 261 puntos de venda repartidos en 25 países.</p>
    <p>• Deseiro, no concello de Boqueixón, é o emprazamento elixido para o Campus I+D, en boa parte porque desde a súa fundación o Grupo Santos estivo ligado a este municipio, e ten na actualidade os seus principais centros de actividade e instalacións en dous núcleos deste concello (Camporrapado e Deseiro-A Susana). O emprazamento escolleuse na contorna das instalacións actuais de Santos Equipamiento de Interiores, S.L. en Deseiro-Boqueixón (dando así continuidade física á actividade da empresa), porque dispón de máis de 85.370 m2 de terreo da súa propiedade coas condicións idóneas para a implantación empresarial que se pretende: contiguo a zona empresarial e industrial (polígono desenvolvido e executado SAUI-1 e outro en desenvolvemento de carácter empresarial-industrial SAUI-2); terreo con características apropiadas que conta con servizos urbanísticos; e situación estratéxica (a 19 quilómetros do aeroporto de Lavacolla, a 800 m da N-525, a 7 quilómetros da AP-9 e a 500 m da estación de carga de Renfe da Susana).</p>
    <p>• O planeamento vixente en Boqueixón tras a anulación do PXOM-2015, normas subsidiarias de planeamento 1996 (NSP-96), non permite o desenvolvemento da actuación proxectada (Campus I+D), xa que os terreos sobre os que se pretende a súa implantación están clasificados como solo rústico común ou solo de núcleo rural, urbanisticamente incompatibles co fin que se pretende.</p>
    <p>• O obxectivo é crear un campus con instalacións onde os diferentes departamentos de deseño e desenvolvemento poidan xuntarse nunha contorna axeitada para o proceso creativo, co fin de innovar e desenvolver o produto. Os edificios proxectados estarán especialmente destinados a aqueles departamentos dentro da empresa que necesiten unha contorna serena e despexada para realizar o seu traballo. Os centros de fabricación sempre estarán separados, seguindo nas súas localizacións actuais ou en posibles novas instalacións nas áreas industriais (non é pois puramente industrial ou de fabricación o destino das instalacións que se pretenden, senón de implementación de espazos de creación e innovación e desenvolvemento de produto).</p>
    <p>• O investimento previsto para o Campus I+D ascende a 26,5 millóns de euros (1,5 para a urbanización e 25 para edificacións), estímase crear un total de 815 empregos directos nos primeiros 7 anos e prevese a finalización do Campus nun prazo de 2 anos desde o remate dos trámites administrativos.</p>
    <p>2. En canto ao procedemento de declaración de interese autonómico, no artigo 42.1 da Lei 1/2021, do 8 de xaneiro, disponse que a consellería competente por razón da materia haberá de emitir informe sobre a procedencia da declaración solicitada no prazo de dous meses. A este respecto, o 8.4.2022, a DXPERN solicitou o referido informe ao Igape, pola súa condición de axencia adscrita a esta consellería para o desenvolvemento económico de Galicia. O 19.4.2022, o Igape remitiu o seu informe á DXPERN, emitido con data do 18.4.2022, no cal a respecto das características en que se fundamenta o interese autonómico, segundo o disposto nas epígrafes 1ª e 2ª da letra c) do artigo 41.2 da Lei 1/2021, do 8 de xaneiro, conclúe o seguinte:</p>
    <p>• Epígrafe 1ª: «Dadas as características da empresa e a actividade, o crecemento continuado e o destino dos investimentos previstos, as actividades do Grupo, que veñen impactando desde 1923, redundarán máis na riqueza da zona, alén do municipio de Boqueixón, como vén amosando o Grupo Santos desde a súa creación, tanto en termos de actividade económica, reforzando decididamente as capacidades de I+D+i, como de emprego, establecendo avances de longo percorrido que seguirán incrementando o impacto no ámbito supramunicipal circundante, e por ende, en toda Galicia. O impacto do proxecto que se formula, tanto de emprego como de incremento de actividade, repercute cando menos en toda a área de Santiago de Compostela».</p>
    <p>• Epígrafe 2ª: «En liña e plena consonancia cos retos da especialización intelixente de Galicia (RIS3 2021-2027), Estratexia global de Galicia para o crecemento económico e o emprego sustentable e de calidade a través da innovación. A creación do Campus supón un avance cara a un novo modelo industrial, máis flexible e que usa o coñecemento para engadir valor aos procesos, contribuíndo a: diversificar a actividade nun sector tradicional industrial como o da madeira e potenciar a competitividade do sector industrial baixo o concepto de Fábrica do futuro e Eco-innovación».</p>
    <p>3. En cumprimento do exixido no artigo 42.1 da Lei 1/2021, do 8 de xaneiro, o 28.4.2022, a DXPERN solicitou informe á Dirección Xeral de Ordenación do Territorio e Urbanismo (DXOTU). O 7.7.2022, a DXOTU remitiu o seu informe á DXPERN, asinado con esa mesma data, no cal se conclúe o seguinte: «Analizada a documentación achegada, considérase que o obxecto do proxecto de interese autonómico do Campus I+D do Grupo Santos, situado no concello de Boqueixón, responde ás finalidades que para estes instrumentos de ordenación do territorio se sinalan na Lei 1/2021, do 8 de xaneiro, de ordenación do territorio de Galicia, resultando coherente coas determinacións das directrices de ordenación do territorio de Galicia e outros instrumentos de ordenación do territorio concorrentes, polo que poderá continuarse a súa tramitación segundo o disposto no artigo 42 da citada lei».</p>
    <p>4. En cumprimento do exixido no artigo 42.2 da Lei 1/2021, do 8 de xaneiro, o 11.7.2022, a DXPERN deulle audiencia ao Concello de Boqueixón polo prazo de 2 meses. O 8.9.2022, o Concello de Boqueixón remitiu o seu informe á DXPERN, asinado con esa mesma data, no cal se conclúe o seguinte: «Á vista da documentación achegada, quen asina considera que non procede realizar observacións á tramitación da declaración de interese autonómico do proxecto de referencia. Sen prexuízo de que para a tramitación urbanística do proxecto de referencia deba xustificarse o cumprimento da normativa urbanística e sectorial que sexa de aplicación». </p>
    <p>5. O 11.7.2022, a DXPERN requiriulle ao promotor a presentación do xustificante de pagamento da taxa administrativa correspondente á tramitación de proxectos sectoriais de incidencia supramunicipal (código: 32.70.01; importe: 4.606,35 €), así como o poder de representación da persoa física representante. O 12.7.2022, o promotor presentou a documentación requirida.</p>
    <p>6. O 4.10.2022, a DXPERN emitiu informe sobre a tramitación realizada, en que se sinala que procede facer a proposta ao Consello da Xunta de Galicia para a declaración de interese autonómico do referido proxecto, de conformidade co disposto no artigo 42.3 da Lei 1/2021, do 8 de xaneiro.</p>
    <p>Consideracións legais e técnicas:</p>
    <p>1. O Consello da Xunta de Galicia é competente para resolver este expediente, de conformidade co disposto no artigo 42.3 da Lei 1/2021, do 8 de xaneiro, de ordenación do territorio de Galicia.</p>
    <p>2. No expediente instruído para o efecto cumpríronse os trámites do procedemento de declaración de interese autonómico, regulado na Lei 1/2021, do 8 de xaneiro, de ordenación do territorio de Galicia.</p>
    <p>3. Informe da DXPERN, con data do 4.10.2022, en que se sinala que procede facer a proposta ao Consello da Xunta de Galicia para a declaración de interese autonómico do referido proxecto, de conformidade co disposto no artigo 42.3 da Lei 1/2021, do 8 de xaneiro.</p>
    <p>4. Coa entrada en vigor do Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación (DOG núm. 126, do 4 de xullo), a Secretaría Xeral de Industria pasa a ser o órgano instrutor do referido expediente, en substitución da DXPERN.</p>
    <p>De acordo con todo o que antecede, o Consello da Xunta de Galicia adopta o seguinte</p>
    <h2>ACORDO:</h2>
    <p>1. Declarar de interese autonómico o proxecto do Campus I+D do Grupo Santos.</p>
    <p>2. O órgano competente, por razón da materia, para a tramitación do expediente é a Vicepresidencia Primeira e Consellería de Economía, Industria e Innovación da Xunta de Galicia, e esta consellería deberá cumprir co procedemento legal establecido.</p>
    <p>3. As determinacións contidas no referido proxecto, unha vez aprobado definitivamente por este Consello, vincularán o planeamento do concello de Boqueixón, na provincia da Coruña, que terá que adaptarse a elas dentro dos prazos que para tal efecto se determinen.</p>
    <p>Contra este acordo, que pon fin á vía administrativa, poderase interpoñer recurso potestativo de reposición no prazo dun mes contado desde o día seguinte ao da súa notificación ou publicación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou ben directamente recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia no prazo de dous meses contado desde o día seguinte ao da súa notificación ou publicación, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa, sen prexuízo de que os interesados poidan interpoñer calquera outro recurso que consideren pertinente.</p>

