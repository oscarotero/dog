---
date: '2022-02-17'
id: G0474-100222-0003
page: 11716
number: 33
agency: Axencia Instituto Enerxético de Galicia
section: III. Outras disposicións.
title: >-
  RESOLUCIÓN do 9 de febreiro de 2022 pola que se modifica a Resolución do 29 de
  setembro de 2021 pola que se aproba a convocatoria do procedemento de
  concesión de axudas correspondentes aos programas de incentivos 1, 2 e 3
  vencellados ao autoconsumo e ao almacenamento no sector servizos e noutros
  sectores produtivos, no marco do Plan de recuperación, transformación e
  resiliencia europeo (código de procedemento IN421W).
range: Resolución
url: >-
  https://www.xunta.gal/dog/Publicados/2022/20220217/AnuncioG0474-100222-0003_gl.html
---
<p>O 6 de outubro de 2021, a Axencia Instituto Enerxético de Galicia publicou no Diario Oficial de Galicia a Resolución do 29 de setembro de 2021 pola que se aproba a convocatoria do procedemento de concesión de axudas correspondentes aos programas de incentivos 1, 2 e 3 vencellados ao autoconsumo e ao almacenamento no sector servizos e noutros sectores produtivos (código de procedemento IN421W), aprobados polo Real decreto 477/2021, do 29 de xuño.</p>
    <p>O 30 de setembro de 2021 publícase no Boletín Oficial del Estado a Orde HFP 1030/2021, do 29 de setembro, pola que se configura o sistema de xestión do Plan de recuperación, transformación e resiliencia, e a Orde HFP 1031/2021, do 29 de setembro, pola que se establece o procedemento e o formato da información que proporcionarán as entidades do sector público estatal, autonómico e local para o seguimento do cumprimento de fitos e obxectivos e de execución orzamentaria e contable das medidas dos compoñentes do Plan de recuperación, transformación e resiliencia (BOE núm. 234).</p>
    <p>O sistema ten como finalidade primordial a busca da uniformidade e a definición das reformas e investimentos, fitos e obxectivos que integran o Plan de recuperación, transformación e resiliencia, regulando aspectos como a loita contra a fraude, a corrupción e a identificación dos beneficiarios últimos das axudas, así como dos contratistas e subcontratistas. </p>
    <p>Neste sentido, a Orde HPF 1030/2021, do 29 de setembro, establece, no seu artigo 8, a obriga das entidades decisorias e executoras de incluír nas súas respectivas convocatorias de axudas unha serie de requisitos en relación coa identificación dos beneficiarios destas. O dito artigo dispón que: «Coa finalidade de dar adecuado cumprimento ao mandato establecido na letra d) do número 2 do artigo 22 do Regulamento (UE) 2021/241 do Parlamento Europeo e do Consello, do 12 de febreiro de 2021, polo que se establece o Mecanismo de recuperación e resiliencia, configúrase o seguinte procedemento de incorporación de información específica: (...)</p>
    <p>d) Aceptación de cesión de datos entre as administracións públicas implicadas para dar cumprimento ao previsto na normativa europea que é de aplicación e de conformidade coa Lei orgánica 3/2018, do 5 de decembro, de protección de datos persoais e garantía dos dereitos dixitais (modelo anexo IV.B).</p>
    <p>e) Declaración responsable relativa ao compromiso de cumprimento dos principios transversais establecidos no PRTR e que poidan afectar o ámbito obxectivo de xestión (modelo IV.C) (...)».</p>
    <p>Ademais, menciónase na orde a obriga de formalizar unha declaración de ausencia de intereses (DACI) polos beneficiarios que, dentro dos requisitos de concesión de axuda, leven a cabo actividades que presenten un conflito de intereses potencial que poida afectar os intereses financeiros da UE (anexo III.C.1.b) ii e d) i) B).</p>
    <p>O número 3.b) do artigo 9 da Orde 1030/2021, do 29 de setembro, sinala tamén que: «(...) Do mesmo xeito, todas as convocatorias, licitacións, convenios e resto de instrumentos xurídicos, que se desenvolvan neste ámbito, deberán conter tanto no seu encabezamento como no seu corpo de desenvolvemento a seguinte referencia “Plan de recuperación, transformación e resiliencia-financiado pola Unión Europea-NextGenerationEU”».</p>
    <p>Por outra parte, o artigo 10 da Orde 1031/2021, do 29 de setembro, establece para as entidades executoras do PRTR a obriga de achegar a información sobre a identificación do preceptor dos fondos e, entre outros datos, a data de nacemento, se é o caso.</p>
    <p>En consecuencia, e para dar cumprimento ao establecido na devandita orde, de conformidade coas facultades conferidas pola Lei 9/2007, do 13 de xuño, de subvencións de Galicia, e de acordo co sinalado no Decreto 142/2016, do 22 de setembro, polo que se modifican as normas reguladoras do Instituto Enerxético de Galicia e se aproban os estatutos da Axencia Instituto Enerxético de Galicia,</p>
    <h2> RESOLVO:</h2>
    <p>Primeiro. Modificar o título da Resolución do 29 de setembro de 2021 pola que se aproba a convocatoria do procedemento de concesión de axudas correspondentes aos programas incentivos 1, 2 e 3 vencellados ao autoconsumo e ao almacenamento no sector servizos e noutros sectores produtivos, no marco do Plan de recuperación, transformación e resiliencia europeo (código de procedemento IN421W), así como o seu primeiro parágrafo, que pasa a ter a seguinte redacción:</p>
    <p>«Resolución do 29 de setembro de 2021 pola que se aproba a convocatoria do procedemento de concesión de axudas correspondentes aos programas incentivos 1, 2 e 3 vencellados ao autoconsumo e ao almacenamento no sector servizos e noutros sectores produtivos, no marco do Plan de recuperación, transformación e resiliencia-financiado pola Unión Europea-NextGenerationEU (código de procedemento IN421W).</p>
    <p>As axudas desta convocatoria teñen como obxectivo o desenvolvemento de enerxías renovables, concretamente o autoconsumo e o almacenamento eléctrico no sector servizos e noutros sectores produtivos. Esta convocatoria ten o seu encaixe nos programas estatais de incentivos vencellados ao autoconsumo e ao almacenamento, con fontes de enerxía renovable, aprobados polo Real decreto 477/2021, do 29 de xuño, co obxecto de establecer as bases reguladoras para a concesión de axudas, no marco dos obxectivos perseguidos polo Plan de recuperación, transformación e resiliencia financiado pola Unión Europea-NextGenerationEU, e polo Plan nacional integrado de enerxía e clima (PNIEC) 2021-2030. Concretamente, estas axudas encaixan nos programas 1, 2 e 3 deste real decreto».</p>
    <p>Segundo. Modificar o artigo 6 da Resolución do 29 de setembro de 2021 pola que se aproba a convocatoria do procedemento de concesión de axudas correspondentes ao Programa de incentivos 1, 2 e 3 vencellados ao autoconsumo e ao almacenamento no sector servizos e noutros sectores produtivos (código de procedemento IN421W), que queda redactado nos seguintes termos: </p>
    <p>«1. As persoas interesadas deberán achegar coa solicitude a seguinte documentación (...):</p>
    <p>l) Declaración de compromiso, de cesión e tratamento de datos e de ausencia de conflito de intereses, en relación coa execución e actuacións do Plan de recuperación, transformación e resiliencia derivada da Orde HFP 1030/2021, do 29 de setembro, anexo VI».</p>
    <p>Terceiro. Engadir un novo anexo VI á Resolución do 29 de setembro de 2021, que figura como anexo á presente resolución e que comprenderá cada unha das declaracións nomeadas, así como a data de nacemento do solicitante ou beneficiario.</p>
    <p>Cuarto. Esta orde será tamén aplicable ás solicitudes de axudas que xa estivesen presentadas na súa entrada en vigor.</p>
    <p>Para estes casos, no suposto de que se conceda a axuda, os beneficiarios deberán presentar a devandita declaración na fase de xustificación da axuda xunto co resto de documentación exixida no artigo 18 da convocatoria.</p>
    <p>Quinto. Esta modificación entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 9 de febreiro de 2022</p>
    <footer><p>Paula María Uría Traba<br>Directora da Axencia Instituto Enerxético de Galicia</p></footer>

