---
date: '2022-01-31'
id: G0598-260122-0003
page: 6280
number: 20
agency: 'Consellería de Cultura, Educación e Universidade'
section: IV. Oposicións e concursos.
title: >-
  ORDE do 28 de xaneiro de 2022 pola que se convocan procedementos selectivos de
  acceso ao corpo de inspectores de educación, ao corpo de profesores de ensino
  secundario e ao corpo de profesores de artes plásticas e deseño e de ingreso
  ao corpo de profesores de ensino secundario, ao corpo de profesores de escolas
  oficiais de idiomas, ao corpo de profesores de artes plásticas e deseño, ao
  corpo de mestres e procedemento de adquisición de novas especialidades polo
  persoal funcionario de carreira dos corpos de profesores de ensino secundario,
  profesores de escolas oficiais de idiomas, profesores de artes plásticas e
  deseño e mestres da Comunidade Autónoma de Galicia (código de procedemento
  ED001A).
range: Orde
url: >-
  https://www.xunta.gal/dog/Publicados/2022/20220131/AnuncioG0598-260122-0003_gl.html
---
<p>A disposición adicional décimo segunda, punto 1 da Lei orgánica 2/2006, do 3 de maio, de educación, e o Real decreto 276/2007, do 23 de febreiro, polo que se aproba o Regulamento de ingreso, accesos e adquisición de novas especialidades nos corpos docentes a que se refire a Lei orgánica 2/2006, do 3 de maio, de educación, e se regula o réxime transitorio de ingreso a que se refire a disposición transitoria décimo sétima da citada lei, establecen que o sistema de ingreso na función pública docente será o de concurso-oposición convocado polas respectivas administracións educativas.</p>
    <p>O título III do citado Real decreto 276/2007 regula o sistema de ingreso, o título IV, os accesos entre os corpos de persoal funcionario docente, e o título V, o procedemento de adquisición de novas especialidades.</p>
    <p>A Lei orgánica 3/2020, do 29 de decembro, pola que se modifica a Lei orgánica 2/2006, do 3 de maio, de educación, declara a extinguir o corpo de profesores técnicos de formación profesional, polo que, nesta convocatoria, non se poden incluír as prazas das especialidades que correspondían a este corpo.</p>
    <p>Mediante o Decreto 84/2021, do 12 de maio, aprobouse a oferta de emprego público correspondente a prazas de persoal funcionario dos corpos docentes que imparten as ensinanzas reguladas na Lei orgánica 2/2006, do 3 de maio, de educación, da Comunidade Autónoma de Galicia para o ano 2021. A convocatoria dos procedementos selectivos correspondentes a esta oferta de emprego non chegou a publicarse no ano 2021 ao ter que desenvolverse neste ano os procedementos selectivos convocados pola Orde do 24 de febreiro de 2020, que non chegaron a realizarse nese ano 2020 pola situación derivada da COVID-19.</p>
    <p>Mediante o Decreto 5/2022, do 20 de xaneiro, aprobouse a oferta de emprego público correspondente a prazas de persoal funcionario dos corpos docentes que imparten as ensinanzas reguladas na Lei orgánica 2/2006, do 3 de maio, de educación, da Comunidade Autónoma de Galicia para o ano 2022.</p>
    <p>No artigo 8 deste decreto establécese que as prazas correspondentes a esta oferta de emprego se acumularán ás correspondentes á oferta de emprego aprobada polo Decreto 84/2021, do 12 de maio, polo que se aproba a oferta de emprego correspondente a prazas de persoal funcionario dos corpos docentes que imparten as ensinanzas reguladas na Lei orgánica 2/2006, do 3 de maio, de educación, na Comunidade Autónoma de Galicia para o ano 2021.</p>
    <p>En aplicación dos citados decretos, esta Consellería de Cultura, Educación e Universidade acorda anunciar as seguintes convocatorias e correspondentes bases:</p>
    <p>– Convocatoria do procedemento selectivo para acceso ao corpo de inspectores de educación.</p>
    <p>– Convocatoria do procedemento selectivo para ingreso e acceso ao corpo de profesores de ensino secundario.</p>
    <p>– Convocatoria de procedemento selectivo para ingreso ao corpo de profesores de escolas oficiais de idiomas.</p>
    <p>– Convocatoria de procedemento selectivo para ingreso e acceso ao corpo de profesores de artes plásticas e deseño.</p>
    <p>– Convocatoria do procedemento selectivo de ingreso ao corpos de mestres.</p>
    <p>– Convocatoria do procedemento para a adquisición de novas especialidades no corpo de profesores de ensino secundario, profesores de escolas oficiais de idiomas, profesores de artes plásticas e deseño, e mestres.</p>

