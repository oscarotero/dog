---
date: '2022-03-23'
id: G0532-160322-0002
page: 19095
number: 57
agency: 'Consellería de Medio Ambiente, Territorio e Vivenda'
section: I. Disposicións xerais.
title: >-
  DECRETO 36/2022, do 10 de marzo, polo que se crea e regula a Xunta Consultiva
  en Materia de Ordenación do Territorio e Urbanismo.
range: Decreto
url: >-
  https://www.xunta.gal/dog/Publicados/2022/20220323/AnuncioG0532-160322-0002_gl.html
---
<h2>Preámbulo</h2>
    <p>O artigo 39 do Estatuto de autonomía de Galicia establece que lle corresponde á Comunidade Autónoma a creación e estruturación da súa propia Administración pública, dentro dos principios xerais básicos do Estado. Pola súa parte, o artigo 41 indica que a Comunidade Autónoma exercerá as súas funcións administrativas por órganos ou entes dependentes da Xunta de Galicia.</p>
    <p>A complexidade da ordenación do territorio e o urbanismo en Galicia e a crecente demanda dos concellos de Galicia de contar cun órgano de asesoramento e interpretación sobre aplicación e interpretación da normativa vixente relativa á ordenación do territorio e urbanismo, aconsella que a Comunidade Autónoma dispoña dunha Xunta Consultiva en Materia de Ordenación do Territorio e Urbanismo, prevista na disposición adicional cuarta da Lei 2/2016, do 10 de febreiro, do solo de Galicia, engadida pola disposición derradeira décimo primeira da Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>A Xunta Consultiva en Materia de Ordenación do Territorio e Urbanismo configúrase como un órgano consultivo, con funcións asesoras e de tutela da lexislación vixente, á vez que constitúe un instrumento útil para a elaboración de proxectos de disposicións legais, e a adopción de medidas necesarias para a adecuada coordinación e normalización dos distintos instrumentos de ordenación do territorio e urbanísticos de Galicia. Asumirá tamén as funcións da Comisión Superior de Urbanismo de Galicia, a cal se integrará na Xunta Consultiva en Materia de Ordenación do Territorio e Urbanismo, en canto esta se cree.</p>
    <p>Comprenderá, dentro do seu ámbito de actuación, a Administración xeral da Comunidade Autónoma, as entidades locais galegas, así como os organismos públicos e as entidades de dereito público ou dependentes de ambas as dúas, os colexios profesionais e as organizacións empresariais.</p>
    <p>Na composición, atribucións e funcionamento da Xunta Consultiva prima o carácter representativo desta, así como a cualificación profesional dos seus membros.</p>
    <p>A súa adscrición formal realizarase á consellería competente en materia de ordenación do territorio e urbanismo. </p>
    <p>A creación da Xunta Consultiva en Materia de Ordenación do Territorio e Urbanismo facilitaralles aos distintos operadores técnicos e xurídicos relacionados coa ordenación do territorio e urbanismo o desenvolvemento das súas funcións, ao habilitarse un órgano consultivo específico que poida colaborar coas diferentes administracións e dar resposta ás cuestións que se sometan á súa consideración.</p>
    <p>Cómpre poñer de manifesto que moitas actividades produtivas precisan, para o seu inicio ou a súa continuidade, a tramitación de diferentes procedementos administrativos que teñen por finalidade a obtención dun permiso, autorización ou licenza, polo tanto, procedementos administrativos necesarios para a realización de actividades económicas.</p>
    <p>Esta xunta consultiva contribuirá á axilización dos referidos procedementos na medida en que se prestará colaboración ante as dúbidas e cuestións que puidesen suscitarse na súa tramitación. En definitiva, o que se pretende é contribuír á simplificación, axilidade e eficacia na tramitación dos procedementos, no marco do principio de colaboración coas distintas entidades e administracións que así o precisen, a través do asesoramento naqueles aspectos que sexan requiridos, no marco das competencias da Comunidade Autónoma en materia de ordenación do territorio e urbanismo.</p>
    <p>Por outro lado, ao ter que emitir informes preceptivos, tanto os que se establezan nas disposicións legais ou regulamentarias como os relativos ás disposicións legais e regulamentarias cuxa iniciativa lle corresponde ao centro directivo competente en materia de ordenación do territorio e urbanismo, asegúrase que a normativa e a súa interpretación sexa coherente co resto do ordenamento xurídico, creando un marco normativo estable que facilite o seu coñecemento e comprensión.</p>
    <p>Polo exposto, este decreto axústase aos principios de boa regulación previstos no artigo 129 da Lei 39/2015, do 1 de outubro, do procedemento administrativo común das administración públicas, e no artigo 37.a) da Lei 14/2013, do 16 de decembro, de racionalización do sector publico autonómico, nos que se exixe que «en todas as iniciativas normativas xustificarase a adecuación delas aos principios de necesidade, proporcionalidade, seguridade xurídica, transparencia e accesibilidade, simplicidade e eficacia.».</p>
    <p>O decreto contén 17 artigos, divididos en seis capítulos, unha disposición adicional, unha disposición derrogatoria e catro disposicións derradeiras.</p>
    <p>O capítulo I dispón a creación da Xunta Consultiva en Materia de Ordenación do Territorio e Urbanismo; no capítulo II recóllense as súas competencias.</p>
    <p>O capítulo III dedícase a regular a composición dos distintos órganos que conforman a Xunta Consultiva, así como o nomeamento dos seus membros. Neste capítulo tamén se delimitan as competencias e funcións de cada un dos órganos.</p>
    <p>O réxime xurídico da Xunta Consultiva en Materia de Ordenación do Territorio e Urbanismo contense no capítulo IV, e regula o réxime das convocatorias das sesións, a constitución dos órganos e a adopción de acordos.</p>
    <p>O capítulo V está de dicado aos informes que debe emitir, establece o carácter destes e o prazo para a súa emisión.</p>
    <p>O capítulo VI regula a memoria anual.</p>
    <p>O texto finaliza cunha serie de disposicións, entre elas, a disposición derradeira primeira, en que se recolle a modificación do Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda en dous aspectos: para efectuar as reestruturacións e cambios organizativos precisos na estrutura organizativa da Dirección Xeral de Ordenación do Territorio e Urbanismo, para dotar a Xunta Consultiva do persoal necesario para o desenvolvemento das súas funcións; e, por outro lado, tamén se modifica para os efectos de incluír expresamente entre a relación de informes que son competencia da Dirección Xeral de Ordenación do Territorio e Urbanismo, os informes en materia de costas que estaban regulados no Decreto 158/2005, do 2 de xuño, polo que se regulan as competencias autonómicas na zona de servidume de protección do dominio público marítimo-terrestre, derrogado polo Decreto 97/2019, do 18 de xullo, polo que se regulan as competencias da Comunidade Autónoma de Galicia na zona de servidume de protección do dominio público marítimo-terrestre, e que non constan expresamente incluídos neste último.</p>
    <p>Finalmente, tamén se prevé, entre outros extremos, que as referencias efectuadas na normativa vixente á Comisión Superior de Urbanismo de Galicia deberán entenderse realizadas á Xunta Consultiva dende a súa constitución; a habilitación para o seu desenvolvemento regulamentario; a constitución da Xunta Consultiva e a data de entrada en vigor deste decreto.</p>
    <p>Polo exposto, por proposta da conselleira de Medio Ambiente, Territorio e Vivenda, de acordo co ditame do Consello Consultivo de Galicia, e logo da deliberación do Consello da Xunta de Galicia na súa reunión do día dez de marzo de dous mil vinte e dous,</p>
    <h2>DISPOÑO:</h2>
    <h2>CAPÍTULO I</h2>
    <h2>Creación da Xunta Consultiva en Materia de Ordenación do Territorio e Urbanismo</h2>
    <p>Artigo 1. <em>Creación e adscrición</em></p>
    <p>1. Créase a Xunta Consultiva en Materia de Ordenación do Territorio e Urbanismo (en diante, Xunta Consultiva), como órgano de carácter consultivo en materia de ordenación do territorio e urbanismo no ámbito da Comunidade Autónoma.</p>
    <p>2. A Xunta Consultiva adscríbese á consellería competente en materia de ordenación do territorio e urbanismo.</p>
    <h2>CAPÍTULO II</h2>
    <h2>Competencias</h2>
    <p>Artigo 2. <em>Competencias da Xunta Consultiva en Materia de Ordenación do Territorio e Urbanismo</em></p>
    <p>1. Correspóndenlle á Xunta Consultiva, sen prexuízo das competencias expresamente atribuídas a outros órganos consultivos no eido da Comunidade Autónoma de Galicia e nos termos previstos na súa lexislación reguladora, as seguintes competencias:</p>
    <p>a) Emitir os informes que, con carácter preceptivo, veñan exixidos, expresamente, pola normativa vixente en materia de ordenación do territorio e urbanismo, así como sobre cantos asuntos lle sexan sometidos a consulta pola persoa titular da consellería competente nas ditas materias.</p>
    <p>b) O asesoramento e a emisión de informes sobre a aplicación e interpretación da normativa vixente en materia de ordenación do territorio e urbanismo. </p>
    <p>c) Informar preceptivamente os proxectos e anteproxectos normativos que afecten a ordenación do territorio e urbanismo cuxa iniciativa corresponda ao centro directivo competente en materia de ordenación do territorio e urbanismo.</p>
    <p>d) Prestar colaboración nos procedementos contencioso-administrativos en materia de ordenación do territorio e urbanismo, nos cales a consellería competente na devandita materia sexa parte, mediante a emisión de informes por instancia da Asesoría Xurídica Xeral, logo da petición do letrado actuante.</p>
    <p>e) Elaborar e propoñer, de oficio ou por instancia das persoas sinaladas no artigo 15, instrucións e medidas que considere precisas para mellorar a eficacia da ordenación do territorio e o urbanismo no ámbito da Comunidade Autónoma, que serán aprobadas pola persoa titular da consellería competente en materia de ordenación do territorio e urbanismo.</p>
    <p>f) Realizar estudos e investigacións sobre ordenación do territorio e urbanismo, trasladando aos órganos competentes en materia de ordenación do territorio e urbanismo as recomendacións que deriven daqueles. </p>
    <p>g) Aprobar e elevar á persoa titular da consellería competente en materia de ordenación do territorio e urbanismo, para a súa remisión ao Consello da Xunta, a memoria anual sobre a ordenación do territorio e urbanismo da Comunidade Autónoma, nos seus aspectos administrativos e técnicos, con proposta das medidas pertinentes para a mellora da eficacia na ordenación do territorio e no urbanismo.</p>
    <p>2. En todo caso, as competencias sinaladas no número anterior enténdense sen prexuízo das atribuídas expresamente ao Consello Consultivo de Galicia, como órgano superior de carácter consultivo, e nos termos previstos na Lei 3/2014, do 24 de abril, do Consello Consultivo de Galicia.».</p>
    <h2>CAPÍTULO III</h2>
    <h2>Órganos e competencias</h2>
    <p>Artigo 3. <em>Organización da Xunta Consultiva</em></p>
    <p>1. Os órganos permanentes da Xunta Consultiva son a Presidencia, a Vicepresidencia, o Pleno, a Comisión Permanente e a Secretaría Xeral.</p>
    <p>2. Poderán crearse comisións non permanentes, para o asesoramento, estudo e investigación de asuntos que, pola súa complexidade ou especial interese, se consideren necesarias pola Presidencia.</p>
    <p>3. Na composición da Xunta Consultiva procurarase acadar unha presenza equilibrada entre mulleres e homes. Este principio será aplicable á composición do Pleno, da Comisión Permanente e de calquera outro órgano de carácter colexiado que se cree no seo da Xunta Consultiva.</p>
    <p>Artigo 4. <em>Presidencia</em></p>
    <p> A Presidencia da Xunta Consultiva exerceraa a persoa titular da consellería competente en materia de ordenación do territorio e urbanismo e terá as funcións que o artigo 16 da Lei 16/2010, do 17 de decembro, de organización e funcionamento da Administración xeral e do sector autonómico de Galicia, lles atribúe aos presidentes dos órganos colexiados, dirimindo co seu voto os empates.</p>
    <p>Artigo 5. <em>Vicepresidencia</em></p>
    <p>A Vicepresidencia, con voz e voto, será exercida pola persoa titular da dirección xeral competente en materia de ordenación do territorio e urbanismo e exercerá as funcións da Presidencia en caso de vacante, ausencia, enfermidade ou outra causa legal ou por delegación. </p>
    <p>Artigo 6. <em>Composición do Pleno</em></p>
    <p>1. O Pleno da Xunta Consultiva terá a seguinte composición:</p>
    <p>a) Presidencia: a persoa titular da Presidencia.</p>
    <p>b) Vicepresidencia: a persoa titular da Vicepresidencia.</p>
    <p>c) As seguintes vogalías:</p>
    <p>1º. A persoa titular da Dirección da Asesoría Xurídica Xeral da Xunta de Galicia.</p>
    <p>2º. A persoa titular da dirección xeral competente en materia de Administración local.</p>
    <p>3º. A persoa titular da dirección xeral competente en materia de patrimonio cultural.</p>
    <p>4º. A persoa titular da dirección xeral competente en materia de planificación enerxética e recursos naturais.</p>
    <p>5º. A persoa titular da dirección xeral competente en materia de gandaría, agricultura e industrias agroalimentarias.</p>
    <p>6º. A persoa titular da dirección xeral competente en materia de planificación e ordenación forestal.</p>
    <p>7º. A persoa titular da dirección xeral competente en materia de calidade ambiental, sostibilidade e cambio climático.</p>
    <p>8º. A persoa titular da dirección xeral competente en materia de patrimonio natural.</p>
    <p>9º. A persoa titular da Dirección da Axencia de Protección da Legalidade Urbanística.</p>
    <p>10º. A persoa titular da Dirección do Instituto de Estudos do Territorio.</p>
    <p>11º. A persoa titular da Dirección do Instituto Galego da Vivenda e Solo.</p>
    <p>12º. A persoa titular da Dirección de Augas de Galicia.</p>
    <p>13º. A persoa titular da Dirección da Axencia Galega de Infraestruturas.</p>
    <p>14º. Catro titulares de alcaldía designados pola Federación Galega de Municipios e Provincias: un titular de alcaldía de municipios con menos de 5.000 habitantes; un dos municipios de entre 5.000 e 20.000 habitantes; un dos municipios de entre 20.001 e 50.000 habitantes; e outro de entre os municipios de máis de 50.000 habitantes.</p>
    <p>15º. A persoa titular da presidencia de cada unha das deputacións provinciais de Galicia.</p>
    <p>16º. Tres persoas en representación dos colexios oficiais con competencias nos eidos da ordenación do territorio e do urbanismo, en coherencia co establecido no Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, do solo de Galicia.</p>
    <p>Para os efectos do sinalado, deberá designarse un representante por cada un dos seguintes colexios profesionais: Colexio Oficial de Arquitectos de Galicia, Colexio Oficial de Enxeñeiros de Camiños, Canais e Portos de Galicia e Colexio Oficial da Avogacía de Galicia.</p>
    <p>17º. Dúas persoas representantes das organizacións empresariais de sectores especialmente relacionados coa ordenación do territorio e o urbanismo.</p>
    <p>18º. A persoa titular da Secretaría Xeral da Xunta Consultiva en Materia de Ordenación do Territorio e Urbanismo.</p>
    <p>19º. Un/unha asesor/a xurídico/a da consellería competente en materia de ordenación do territorio e urbanismo.</p>
    <p>2. Poderán asistir ás sesións, con voz e sen voto:</p>
    <p>a) A persoa titular da subdirección xeral con competencias en materia de urbanismo da consellería competente en materia de urbanismo.</p>
    <p>b) A persoa titular da subdirección xeral con competencias en materia de ordenación do territorio da consellería competente en materia de ordenación do territorio.</p>
    <p>3. A Presidencia poderá convocar as autoridades, o persoal funcionario e o persoal técnico que considere conveniente para o mellor asesoramento da Xunta Consultiva.</p>
    <p>Artigo 7. <em>Nomeamento e substitución dos vogais do Pleno e da Comisión Permanente</em></p>
    <p>1. A persoa titular da Presidencia da Xunta Consultiva nomeará as vogalías, e, para aquelas que non o sexan por razón do cargo, o nomeamento realizarase por proposta das entidades nomeadas no número 1 do artigo 6.</p>
    <p>2. A proposta de designación de vogal efectuada pola Federación Galega de Municipios e Provincias incluirá unha persoa como vogal titular e outra persoa como vogal suplente.</p>
    <p>3. No caso de que un órgano sexa suprimido ou substituído, será vogal do Pleno ou da Comisión Permanente a persoa representante do órgano que asuma as súas funcións ou o substitúa.</p>
    <p>4. Poderán actuar en nome das vogalías, as persoas ás que legalmente corresponda a súa substitución ou, se é o caso, na cal expresa e documentalmente se delegue, agás no caso das persoas representantes da Federación Galega de Municipios e Provincias, en que a persoa vogal titular só poderá ser substituída pola persoa designada como suplente.</p>
    <p>Artigo 8. <em>Competencias do Pleno</em></p>
    <p>Correspóndenlle ao Pleno as competencias sinaladas nas letras a), c), e), f) e g) do artigo 2.</p>
    <p>Artigo 9. <em>Comisión Permanente</em></p>
    <p>1. A Comisión Permanente terá a seguinte composición:</p>
    <p>a) Presidencia: a persoa titular da Dirección Xeral de Ordenación do Territorio e Urbanismo, ou persoa na que documentalmente delegue entre as vogalías da Comisión.</p>
    <p>b) As seguintes vogalías:</p>
    <p>1º. Un/unha asesor/a xurídico/a da consellería competente en materia de ordenación do territorio e urbanismo.</p>
    <p>2º. A persoa titular da dirección da Axencia de Protección da Legalidade Urbanística.</p>
    <p>3º. A persoa titular da subdirección xeral competente en materia de urbanismo da consellería con atribucións en materia de ordenación do territorio e urbanismo.</p>
    <p>4º. A persoa titular da subdirección xeral competente en materia de ordenación do territorio da consellería que teña atribucións en materia de ordenación do territorio e urbanismo.</p>
    <p>5º. A persoa titular da Secretaría Xeral da Xunta Consultiva, que asume as funcións de secretaría do órgano.</p>
    <p>6º. Unha persoa designada pola Federación Galega de Municipios e Provincias, con acreditada experiencia ou vinculación coas materias relacionadas coa ordenación do territorio e urbanismo de Galicia.</p>
    <p>7º. Unha persoa designada pola Federación Galega de Municipios e Provincias, que teña a condición de funcionaria da Administración local con habilitación de carácter nacional, pertencente ás subescalas de secretaría ou secretaría-intervención.</p>
    <p>Artigo 10. <em>Competencias da Comisión Permanente</em></p>
    <p>Correspóndenlle á Comisión Permanente as competencias sinaladas nas letras b) e d) do artigo 2.</p>
    <p>Artigo 11. <em>Secretaría Xeral</em></p>
    <p>1. A Secretaría Xeral é o órgano de apoio técnico e administrativo da Xunta Consultiva en Materia de Ordenación do Territorio e Urbanismo.</p>
    <p>2. A persoa titular da Secretaría Xeral será a persoa titular da Subdirección Xeral de Réxime Xurídico e Administrativo da dirección xeral competente en materia de ordenación do territorio e urbanismo da consellería competente en materia de ordenación do territorio e urbanismo.</p>
    <p>3. A persoa titular da Secretaría Xeral deberá ser licenciada ou con grao en dereito, con experiencia en materia de ordenación do territorio e urbanismo. Asistirá con voz e voto ás reunións do Pleno e da Comisión Permanente, estudará e elaborará as propostas de acordos en relación con asuntos e expedientes de competencia da Xunta Consultiva e, en xeral, desenvolverá as demais funcións de conformidade co disposto no artigo 18 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <h2>CAPÍTULO IV</h2>
    <h2>Réxime de funcionamento</h2>
    <p>Artigo 12. <em>Réxime de funcionamento</em></p>
    <p>O réxime de funcionamento dos órganos da Xunta Consultiva axustarase, nos extremos non regulados expresamente neste decreto, ao establecido na sección 3ª, do capítulo I, do título I da Lei 16/2010, do 17 de decembro, e sección 3ª, do capítulo II, do título preliminar da Lei 40/2015, do 1 de outubro, de réxime xurídico do sector público, ou normas que as substitúan, e será competente o Pleno da Xunta Consultiva para establecer ou complementar as súas propias normas de funcionamento.</p>
    <p>Artigo 13. <em>Réxime de convocatorias e sesións do Pleno e da Comisión Permanente</em></p>
    <p>1. O Pleno da Xunta Consultiva celebrará sesión ordinaria trimestralmente, e sesión extraordinaria cantas veces sexa necesario por iniciativa da persoa titular da Presidencia do Pleno.</p>
    <p>2. A Comisión Permanente da Xunta Consultiva celebrará sesión ordinaria unha vez ao mes e sesión extraordinaria cantas veces sexa necesario por iniciativa da persoa titular da Presidencia da Comisión Permanente.</p>
    <p>3. Os membros do Pleno e da Comisión Permanente da Xunta Consultiva recibirán, cunha antelación mínima de corenta e oito horas á celebración da sesión, a convocatoria que conteña a orde do día da reunión xunto coa documentación necesaria para a súa deliberación, así como a acta da sesión anterior para os efectos da súa aprobación, cando proceda.</p>
    <p>Artigo 14. <em>Constitución e adopción de acordos do Pleno e da Comisión Permanente</em></p>
    <p>1. Para a válida constitución do Pleno ou da Comisión Permanente, para os efectos de celebración da sesión, deliberacións e toma de acordos, requirirase a presenza da persoa titular da Presidencia e da persoa titular da Secretaría ou, de ser o caso, daquelas persoas que as substitúan, e da metade, polo menos, do seu número legal de membros en primeira convocatoria e dun terzo do número legal de membros en segunda convocatoria.</p>
    <p>2. En ambos os órganos, os acordos adoptaranse por maioría de votos emitidos polos membros asistentes, salvo que por precepto expreso se exixa unha maioría cualificada, dirimindo os empates a persoa titular da Presidencia co seu voto.</p>
    <h2>CAPÍTULO V</h2>
    <h2>Informes</h2>
    <p>Artigo 15. <em>Petición de informes</em></p>
    <p>1. A Xunta Consultiva en Materia de Ordenación do Territorio e Urbanismo emitirá os informes previstos na alínea b) do artigo 2 por pedimento escrito:</p>
    <p>a) Das persoas titulares das secretarías e direccións xerais dos departamentos da Xunta, ou das direccións xerais ou das presidencias das entidades públicas vinculadas ou dependentes da Xunta de Galicia.</p>
    <p>b) Das persoas titulares da alcaldía ou presidencia das entidades locais de Galicia ou das persoas que ocupen a presidencia dos organismos públicos dela dependentes.</p>
    <p>c) Das persoas titulares da presidencia dos colexios profesionais e organizacións empresarias afectadas pola ordenación do territorio e urbanismo.</p>
    <p>2. Xunto coa petición deberán achegarse cantos antecedentes, documentos e datos sexan necesarios para elaborar o informe.</p>
    <p>Artigo 16. <em>Carácter e prazo dos informes</em></p>
    <p>1. Os informes da Xunta Consultiva en Materia de Ordenación do Territorio e Urbanismo non serán vinculantes, e terán carácter interpretativo da norma ou situación obxecto de exame e aplicación.</p>
    <p>2. As solicitudes de informes serán incluídos na orde do día da sesión ordinaria inmediata posterior que sexa convocada, sempre e cando transcorren cando menos quince días hábiles para os asuntos do Pleno, e dez días hábiles para os asuntos da Comisión Permanente, contados desde a recepción da solicitude, e de ser o caso, da documentación requirida para a emisión do informe. </p>
    <p>O anterior enténdese sen prexuízo da posibilidade de convocatoria de sesión extraordinaria nos asuntos de especial interese público ou de urxencia, por iniciativa da Presidencia do órgano competente da Xunta Consultiva.</p>
    <p>3. Os informes serán publicados na páxina web da Xunta de Galicia.</p>
    <h2>CAPÍTULO VI</h2>
    <h2>Memorial anual</h2>
    <p>Artigo 17. <em>Memoria anual</em></p>
    <p>1. Anualmente a Secretaría Xeral da Xunta Consultiva elaborará unha memoria baseándose nos informes emitidos, con proposta das medidas pertinentes para a mellora da eficacia na ordenación do territorio e no urbanismo.</p>
    <p>2. Na elaboración da memoria anual deberá terse en conta a perspectiva de xénero. Os datos recollidos na memoria que se refiran a persoas físicas, deberán recollerse e difundirse desagregados por sexo.</p>
    <p>3. O proxecto de memoria trasladarase aos vogais da Comisión Permanente, co obxecto de que poidan presentar as observacións que consideren convenientes.</p>
    <p>4. A memoria será aprobada polo Pleno e elevada á persoa titular da consellería competente en materia de ordenación do territorio e urbanismo, para a súa remisión ao Consello da Xunta. Posteriormente, publicarase na páxina web da Xunta Consultiva.</p>
    <p>Disposición adicional. <em>Referencias da normativa vixente á Comisión Superior de Urbanismo de Galicia</em></p>
    <p>Todas as referencias efectuadas na normativa vixente á Comisión Superior de Urbanismo de Galicia, entenderanse realizadas á Xunta Consultiva en Materia de Ordenación do Territorio e Urbanismo desde o momento da súa constitución.</p>
    <p>Disposición derrogatoria. <em>Derrogación normativa</em></p>
    <p>Quedan derrogadas cantas disposicións de igual ou inferior categoría se opoñan ao establecido neste decreto e, en particular, os artigos 12 a 16 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, do solo de Galicia.</p>
    <p>Disposición derradeira primeira. <em>Modificación do Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda</em></p>
    <p>O Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda, queda modificado como segue:</p>
    <p>1. O artigo 3, punto 2, letra a), cuxa nova redacción é a seguinte:</p>
    <p>«a) A Xunta Consultiva en Materia de Ordenación do Territorio e Urbanismo, prevista na disposición adicional cuarta da Lei 2/2016, do 10 de febreiro, do solo de Galicia».</p>
    <p>2. O artigo 13, número 1, letra f), queda redactado como segue:</p>
    <p>«f) O apoio e asesoramento necesario á Xunta Consultiva en materia de ordenación do territorio e urbanismo».</p>
    <p>3. O artigo 13, número 1, letra n), cuxa nova redacción é a seguinte: </p>
    <p>«n) O outorgamento de autorizacións administrativas na zona de servidume de protección do dominio público marítimo-terrestre, segundo o establecido na Lei 22/1988, do 28 de xullo, de costas, con excepción do establecido na Lei 7/2012, do 28 de xuño, de montes de Galicia, para as cortas de árbores; e a emisión de informes preceptivos en materia de costas, nos seguintes supostos:</p>
    <p>1º. A emisión do informe autonómico nos procedementos de deslinde do dominio público marítimo-terrestre e as súas modificacións ou revisións e, en xeral, en todos aqueles que poidan derivar nunha delimitación ou modificación das liñas do dominio público marítimo-terrestre ou das súas servidumes de protección.</p>
    <p>2º. A emisión de informe autonómico aos plans e normas de ordenación territorial e urbanística, así como as súas modificacións e revisións, cando incidan sobre as zonas de servidume de protección e de influencia do dominio público marítimo-terrestre.</p>
    <p>3º. A emisión de informe nos proxectos de obra promovidos pola Administración xeral do Estado ou a Administración autonómica que afecten o dominio público marítimo terrestre ou ás servidumes de protección ou tránsito.</p>
    <p>4º. En xeral, a emisión dos informes autonómicos requiridos en execución da normativa de costas, cando se refiran ao dominio público marítimo-terrestre ou ás súas zonas de servidume, que non estean previstos expresamente neste decreto e sempre que non estean atribuídos a outro órgano da Administración autonómica.»</p>
    <p>4. Suprímese a letra q) do número 1 do artigo 13.</p>
    <p>5. Suprímese o punto 2.2. do artigo 13, denominado «Servizo Xurídico-Administrativo».</p>
    <p>6. Renuméranse os puntos do artigo 13 do seguinte xeito:</p>
    <p>a) O número 2.3. do artigo 13, denominado «Servizo de Xestión Económica e Orzamentaria» pasa a ser o número 2.2.</p>
    <p>b) O número 2.4. do artigo 13, denominado «Subdirección Xeral de Ordenación do Territorio», pasa a ser o número 2.3.</p>
    <p>c) O número 2.5. «Subdirección Xeral de Urbanismo» pasa a ser o número 2.4.</p>
    <p>7. Engádese un número 2.5. no artigo 13, que queda redactado como segue:</p>
    <p>«2.5. A Subdirección Xeral de Réxime Xurídico-Administrativo.</p>
    <p>2.5.1. A Subdirección Xeral de Réxime Xurídico-Administrativo exercerá as seguintes funcións:</p>
    <p>a) As encomendadas á Dirección Xeral de Ordenación do Territorio e Urbanismo no que incumbe á área xurídico-administrativa.</p>
    <p>b) A elaboración de informes sobre os recursos interpostos contra resolucións ditadas pola persoa titular da Dirección Xeral de Ordenación do Territorio e Urbanismo nas materias da súa competencia.</p>
    <p>c) As correspondentes á Secretaría Xeral da Xunta Consultiva de Ordenación do Territorio e Urbanismo.</p>
    <p>d) En xeral, prestarlle asistencia e xestionar cantos asuntos lle sexan encomendados, por razón da súa competencia, pola persoa titular da Dirección Xeral de Ordenación do Territorio e Urbanismo.</p>
    <p>2.5.2. Para o desenvolvemento das funcións antes relacionadas, a Subdirección Xeral de Réxime Xurídico-Administrativo contará co nivel orgánico de servizo, coas seguintes unidades:</p>
    <p>2.5.2.1. O Servizo de Apoio Xurídico- Administrativo.</p>
    <p>Correspóndenlle as seguintes funcións:</p>
    <p>a) As que lle encomende a Subdirección Xeral de Réxime Xurídico-Administrativo, no que incumbe á área xurídico-administrativa.</p>
    <p>b) Prestarlle asistencia e xestionar cantos asuntos lle sexan encomendados, por razón da súa competencia, pola persoa titular da Subdirección Xeral de Réxime Xurídico-Administrativo.</p>
    <p>2.5.2.2. O Servizo de Apoio Técnico.</p>
    <p>Correspóndenlle as funcións que lle encomende a Subdirección Xeral de Réxime Xurídico-Administrativo, no que incumbe á área técnica».</p>
    <p>Disposición derradeira segunda. <em>Habilitación normativa</em></p>
    <p>Autorízase a persoa titular da consellería competente en materia de ordenación do territorio e urbanismo a ditar as disposicións necesarias para o desenvolvemento desta norma.</p>
    <p>Disposición derradeira terceira. <em>Integración da Comisión Superior de Urbanismo e constitución na Xunta Consultiva en Materia de Ordenación do Territorio e Urbanismo</em></p>
    <p>Na data de entrada en vigor deste decreto, a Comisión Superior de Urbanismo prevista no artigo 9 da Lei 2/2016, do 10 de febreiro, do solo de Galicia, e nos artigos 12 a 16 do Decreto 143/2016, do 22 de setembro, polo que se aproba o Regulamento que desenvolve a dita lei, queda integrada na Xunta Consultiva en materia de Ordenación do Territorio e Urbanismo de conformidade co previsto nesta disposición:</p>
    <p>a) As competencias e funcións da Comisión Superior de Urbanismo previstas nos artigos sinalados, pasarán a desenvolverse pola Xunta Consultiva en materia de Ordenación do Territorio e Urbanismo nos termos sinalados no artigo 2 deste decreto e conforme o novo réxime de organización e funcionamento previsto nel.</p>
    <p>b) Os membros designados polas distintas entidades integrantes para formar parte da Comisión Superior de Urbanismo cesarán nas súas funcións.</p>
    <p>c) As actas, informes e acordos da Comisión Superior de Urbanismo serán trasladadas á Secretaría Xeral da Xunta Consultiva en Materia de Ordenación do Territorio e Urbanismo e pasarán a formar parte do seu arquivo documental.</p>
    <p>d) A Xunta Consultiva en materia de ordenación do territorio e urbanismo constituirase, tras a proposta de designación de membros formulada polas entidades sinaladas no artigo 6 deste decreto e a convocatoria dos correspondentes membros que o son por razón do cargo.</p>
    <p>e) Non procede a integración efectiva na Xunta Consultiva en Materia de Ordenación Do Territorio e Urbanismo de persoal, patrimonio e outros bens ao carecer deles a Comisión Superior de Urbanismo.».</p>
    <p>Disposición derradeira cuarta. <em>Entrada en vigor</em></p>
    <p>Este decreto entrará en vigor ao mes da súa publicación no <em>Diario Oficial de Galicia</em>.</p>
    <p>Santiago de Compostela, dez de marzo de dous mil vinte e dous</p>
    <footer><p>Alberto Núñez Feijóo<br>Presidente</p><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

