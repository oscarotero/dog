---
date: '2022-06-14'
id: G0533-020622-0002
page: 34389
number: 113
agency: Consellería de Infraestruturas e Mobilidade
section: III. Outras disposicións.
title: >-
  DECRETO 99/2022, do 25 de maio, polo que se declara, en concreto, a utilidade
  pública e se dispón a urxente ocupación dos bens e dereitos afectados polo
  proxecto de construción de mellora da PO-315, treito puntos quilométricos
  10+100 ao 10+380 e na contorna do punto quilométrico 13+500, de clave
  PO/15/025.06, no concello de Cangas.
range: Decreto
url: >-
  https://www.xunta.gal/dog/Publicados/2022/20220614/AnuncioG0533-020622-0002_gl.html
---
<p>Antecedentes:</p>
    <p>Primeiro. Con data do 28 de xaneiro de 2022 publicouse no <em>Diario Oficial de Galicia </em>núm. 19 o Anuncio do 19 de xaneiro de 2022 polo que se somete ao trámite de información pública o proxecto de construción de mellora da PO-315, treito puntos quilométricos 10+100 a 10+380 e na contorna do punto quilométrico 13+500, de clave PO/15/025.06, así como a relación individual de bens, dereitos e propietarios afectados polo proxecto referido.</p>
    <p>Segundo. Tras a análise dos informes e certificados presentados, o 2.5.2022 aprobouse o expediente de información pública e o proxecto de construción de mellora da PO-315, treito puntos quilométricos 10+100 a 10+380 e na contorna do punto quilométrico 13+500, de clave PO/15/025.06.</p>
    <p>O obxecto do proxecto é a mellora da estrada PO-315, entre os puntos quilométricos 10+100 e 10+380, mediante a mellora dos itinerarios peonís con novas beirarrúas accesibles, a reordenación das interseccións, dos pasos de peóns e das paradas de autobús. Realizarase tamén a renovación da rede de pluviais e da rede de iluminación pública. Realizaranse tamén tres actuacións puntuais na contorna do punto quilométrico 13+500, consistentes en dar continuidade as beirarrúas existentes, no concello de Cangas (Pontevedra). Con todo isto, preténdese acadar unha importante mellora da seguridade viaria, reducindo a posibilidade da aparición de sinistros na zona e redundando no confort dos itinerarios peonís.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Mobilidade e logo da deliberación do Consello da Xunta de Galicia na súa reunión do día vinte e cinco de maio de dous mil vinte e dous,</p>
    <h2>DISPOÑO:</h2>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción de mellora da PO-315, treito puntos quilométrico 10+100 a 10+380 e na contorna do punto quilométrico 13+500, de clave PO/15/025.06.</p>
    <p>Santiago de Compostela, vinte e cinco de maio de dous mil vinte e dous</p>
    <footer><p>Alfonso Rueda Valenzuela<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Mobilidade</p>

