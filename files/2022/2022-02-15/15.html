---
date: '2022-02-15'
id: C3Q2-080222-0008
page: 11308
number: 31
agency: Instituto Galego da Vivenda e Solo
section: III. Outras disposicións.
title: >-
  RESOLUCIÓN do 8 de febreiro de 2022 pola que se notifican as resolucións de
  denegación e inadmisión das solicitudes das axudas ao alugamento de vivenda do
  Plan estatal de vivenda 2018-2021 para o ano 2021 (código de procedemento
  VI432A).
range: Resolución
url: >-
  https://www.xunta.gal/dog/Publicados/2022/20220215/AnuncioC3Q2-080222-0008_gl.html
---
<p>No Boletín Oficial del Estado núm. 61, do 10 de marzo de 2018, publicouse o Real decreto 106/2018, do 9 de marzo, polo que se regula o Plan estatal de vivenda 2018-2021. No citado real decreto establécese, no seu capítulo III, un programa de axudas ao alugamento de vivendas e, no capítulo IX, un programa de axudas á mocidade, en que se prevé unha axuda para o alugamento que ten por obxecto facilitar o acceso ao desfrute dunha vivenda digna e adecuada aos mozos e mozas mediante o outorgamento de axudas directas ás persoas inquilinas.</p>
    <p>O artigo 5 da citada norma atribúelles aos órganos competentes das comunidades autónomas a tramitación e resolución dos procedementos de concesión e pagamento das axudas dos distintos programas do plan, unha vez que se recoñecese o dereito das persoas beneficiarias a obtelas, dentro das condicións e dos límites establecidos no real decreto.</p>
    <p>A Comunidade Autónoma de Galicia, a través do Instituto Galego da Vivenda e Solo (en diante, IGVS), implantou estes programas de axudas no ano 2018, mediante a Orde do 22 de xuño de 2018 pola que se estableceron as bases reguladoras para as axudas ao alugamento de vivenda do Plan estatal de vivenda 2018-2021 e se procedeu á súa convocatoria para o ano 2018.</p>
    <p>No Diario Oficial de Galicia núm. 172, do 11 de setembro de 2019, publicouse a Orde do 2 de agosto de 2019 pola que se establecen as novas bases reguladoras para as axudas ao alugamento de vivenda do Plan estatal de vivenda 2018-2021 e se procede á súa convocatoria para o ano 2019, con carácter plurianual. A citada norma foi modificada pola Orde do 17 de abril de 2020, publicada no Diario Oficial de Galicia núm. 77, do 22 de abril.</p>
    <p>No Diario Oficial de Galicia núm. 60, do 30 de marzo, publicouse a Resolución do 5 de marzo de 2021 pola que se convocan as axudas ao alugamento de vivenda do Plan estatal de vivenda 2018-2021 para o ano 2021 (código de procedemento VI432A).</p>
    <p>O 7 de febreiro de 2022 o director xeral do Instituto Galego da Vivenda e Solo (IGVS), por proposta da Dirección Técnica de Fomento, adoptou as resolucións polas que se denegan e inadmiten as solicitudes de subvención das liñas A e B presentadas ao abeiro desta convocatoria.</p>
    <p>Polo exposto, e de conformidade co disposto nos artigos 45 e 46 da Lei 39/2015, do 1 de outubro, do procedemento administrativo común das administracións públicas e no ordinal décimo quinto, punto 7, da Resolución do 5 de marzo de 2021,</p>
    <h2>RESOLVO:</h2>
    <p>Publicar as listaxes das persoas ás que se lles denega ou inadmite a solicitude de axudas ao alugamento de vivenda do Plan estatal de vivenda 2018-2021, das liñas A e B, para o ano 2021. A citada listaxe poderá consultarse na páxina web www.igvs.xunta.gal</p>
    <p>As persoas interesadas poderán interpoñer contra as resolucións de denegación ou inadmisión, que non poñen fin á vía administrativa, recurso de alzada ante a persoa titular da Presidencia do IGVS no prazo dun mes, contado desde o día seguinte ao desta publicación no Diario Oficial de Galicia, de acordo co previsto nos artigos 121 e seguintes da Lei 39/2015, do 1 de outubro.</p>
    <p>Santiago de Compostela, 8 de febreiro de 2022</p>
    <footer><p>Heriberto García Porto<br>Director xeral do Instituto Galego da Vivenda e Solo</p></footer>

