---
date: '2022-02-15'
id: O3C2-070222-0001
page: 11252
number: 31
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 8 de febreiro de 2022 pola que se convoca un curso de instrutor
  de tiro e técnico de armamento, dirixido a membros da policía local de
  Galicia.
range: Resolución
url: >-
  https://www.xunta.gal/dog/Publicados/2022/20220215/AnuncioO3C2-070222-0001_gl.html
---
<p>Aprobado o programa anual de actividades para o ano 2022 da Academia Galega de Seguridade Pública (Agasp) polo Consello Reitor e de acordo co establecido no artigo 9.2.b) da Lei 1/2007, do 15 de xaneiro, da Agasp, convócase un curso de instrutor de tiro/técnico de armamento, de acordo coas bases e características seguintes:</p>
    <p>1. Datos da actividade.</p>
    <p>Denominación: instrutor de tiro e técnico de armamento. </p>
    <p>Tipo: curso.</p>
    <p>Edicións: 1.</p>
    <p>Horas lectivas: 78.</p>
    <p>Modalidade: 20 horas teóricas en liña, 40 horas prácticas na galería de tiro da Agasp e 18 horas lectivas impartindo docencia no plan de adestramento coa arma regulamentaria da Agasp baixo a supervisión do persoal instrutor da Agasp. </p>
    <p>Obxectivos: controlar adecuadamente o estado, o uso e o mantemento das armas de dotación de cada cadro de persoal. </p>
    <p>Establecer e desenvolver os programas de tiro de cada concello, segundo as necesidades do seu persoal. </p>
    <p>Intervir na adquisición da munición para a realización das prácticas de tiro de cada concello. </p>
    <p>Adquirir coñecementos sobre o manexo e funcionamento das armas orientados á instrución dos demais policías. </p>
    <p>Contido:</p>
    <p>a) En liña:</p>
    <p>1. Normativa sobre armas. Regulamento de armas, concretamente armas prohibidas, clases de armas, licenzas e infraccións. Código penal, armas ilegais, principio de lexítima defensa. Lei de seguridade cidadá infraccións con armas de fogo. </p>
    <p>2. Usos da arma de fogo, balística interna e externa. Diferentes calibres e balas, puntas de alta deformación semiblindadas e blindadas. Características. </p>
    <p>3. Teoría das armas, semiautomáticas, de repetición e manuais, armas de avancarga e retrocarga. Especial referencia ás armas de caza. </p>
    <p>4. Documentación e procedementos para a compra de armas e municións polos concellos. </p>
    <p>5. Caixas de seguridade e medidas de seguridade mecánicas para armas. </p>
    <p>6. Técnicas de comunicación non verbal e importancia da linguaxe xestual. </p>
    <p>b) Parte presencial:</p>
    <p>Datas: </p>
    <p>En liña: do 22 de febreiro ao 22 de marzo de 2022.</p>
    <p>Na galería da Agasp: os días 3, 9, 15, 21 e 28 de marzo de 2022. Horario das 10.00 ás 14.00 horas e das 16.00 ás 20.00 horas.</p>
    <p>Prácticas reais nos plans de adestramento con arma regulamentaria: abril e outubro do ano 2022.</p>
    <p>Formación individual:</p>
    <p>Seguridade no uso de armas de fogo, en solitario e en grupo. </p>
    <p>Uso dos elementos de puntaría. </p>
    <p>Uso de revólver e pistola. </p>
    <p>Empuñamentos, unha man e dúas mans. </p>
    <p>Fundas, arma e cargadores. </p>
    <p>Tiro en seco. </p>
    <p>Uso do disparador, dobre acción e simple acción. </p>
    <p>Cadencias de disparo, distancias de tiro, precisión, media distancia, curta distancia. Cambios de cargador. </p>
    <p>Pistola e revólver. </p>
    <p>Fogo cunha man, coas dúas e man débil. </p>
    <p>Solución de interrupcións. </p>
    <p>Disparo en movemento, cara adiante e atrás, esquerda e dereita e oblicuos. Disparo en pé, xeonllo en terra e tombado. Disparo desde vehículo. </p>
    <p>Disparo en binomio e en grupo de intervención. </p>
    <p>Disparo tras parapeto e desde xanela. </p>
    <p>Aproximación ao obxectivo, papel de cada integrante da patrulla. Función do axente que dá seguridade. </p>
    <p>c) Formación como formador:</p>
    <p>Instruirase o alumno en diferentes técnicas formativas relacionadas coa formación específica de tiro, incluíndo armas, municións, fundas e demais equipamento individual e de dotación en grupo. </p>
    <p>Instruirase o alumno en técnicas de corrección de erros máis habituais durante o disparo.</p>
    <p>Instruirase sobre técnicas de aprendizaxe para policías noveis, técnicas avanzadas, utilización da tensión e a competitividade, etc. </p>
    <p>Parte de docencia en prácticas.</p>
    <p>Nos plans de tiro que se realicen na Agasp durante o ano 2022, instruiranse os policías que participen do plan de tiro, baixo a supervisión dos instrutores da Agasp. </p>
    <p>2. Destinatarios/as.</p>
    <p>Persoal dos corpos da policía local de Galicia.</p>
    <p>Abrirase un período de selección previo ao curso, con probas para seleccionar os alumnos máis adecuados.</p>
    <p>Prazas ofertadas:</p>
    <p>10 prazas: 8 para membros de policías de máis de 20 funcionarios, 2 para o resto.</p>
    <p>3. Solicitudes de participación.</p>
    <p>Os concellos interesados en que os/as seus funcionarios/as obteñan esta habilitación, deben solicitalo ao Servizo de formación en Seguridade Pública a través do correo electrónico: formacion.agasp@xunta.gal, expoñendo as súas necesidades formativas nesta materia xunto co persoal que designan para a realización do curso.</p>
    <p>Con carácter previo ao inicio deste curso, realizarase unha proba de nivel, e a Agasp fará a selección definitiva do alumnado.</p>
    <p>4. Desenvolvemento da actividade.</p>
    <p>1. O Servizo de Formación da Agasp comunicaralles ás persoas admitidas á proba para a admisión ao curso o lugar, a data e a hora de realización. </p>
    <p>2. O curso realizarase nas datas expostas con anterioridade e pode sufrir variacións que serán comunicadas coa antelación suficiente ao alumando.</p>
    <p>3. O curso realizarase respectando en todo momento as indicacións das autoridades sanitarias. O uso das máscaras é obrigatorio, así como o mantemento da distancia de seguridade.</p>
    <p>4. É obrigatoria a asistencia con puntualidade a todas as sesións do curso, requírese a asistencia para obter á habilitación de instrutor/a de tiro ao 100 % de toda a acción formativa.</p>
    <p>Durante a realización do curso levarase un control permanente da asistencia a través dos sistemas que se establezan para o efecto e poderán realizarse controis de asistencia extraordinarios.</p>
    <p>5. O alumnado asistirá aos cursos co uniforme regulamentario. No caso de non facelo e non existir causa suficientemente xustificada, a Agasp poderá impedir a asistencia ao curso e non emitirá diploma nin certificado acreditativo ningún.</p>
    <p>A Estrada, 8 de febreiro de 2022</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>

