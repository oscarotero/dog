---
date: '2022-08-18'
id: G0192-080822-0001
page: 44340
number: 156
agency: Instituto de Estudos do Territorio
section: III. Outras disposicións.
title: >-
  RESOLUCIÓN do 8 de agosto de 2022 pola que se amplía o prazo establecido no
  ordinal vixésimo da Resolución do 20 de decembro de 2021 pola que se aproban
  as bases reguladoras para a concesión, en réxime de concorrencia non
  competitiva, das axudas para actuacións de corrección de impactos
  paisaxísticos destinadas a persoas físicas, xestionadas por este instituto, e
  se establece a súa convocatoria para o ano 2022 (código de procedemento
  MT402A), tramitado como expediente anticipado de gasto.
range: Resolución
url: >-
  https://www.xunta.gal/dog/Publicados/2022/20220818/AnuncioG0192-080822-0001_gl.html
---
<p>A Resolución do 20 de decembro de 2021 pola que se aproban as bases reguladoras para a concesión, en réxime de concorrencia non competitiva, das axudas para actuacións de corrección de impactos paisaxísticos destinadas a persoas físicas, xestionadas por este instituto, e se establece a súa convocatoria para o ano 2022 (código de procedemento MT402A), tramitado como expediente anticipado de gasto, establece no seu punto vixésimo.1 que a data límite para a xustificación da subvención será o 30 de setembro de 2022.</p>
    <p>O artigo 45 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvención de Galicia, establece, no seu punto terceiro, que o órgano concedente da subvención poderá outorgar, salvo precepto en contra establecido nas bases reguladoras, unha ampliación do prazo establecido para a presentación da xustificación, que non exceda a metade deste e sempre que con iso non se prexudiquen dereitos de terceiros.</p>
    <p>O devandito precepto legal, en aplicación da disposición derrogatoria única da Lei 39/2015, do 1 de outubro, do procedemento administrativo común das administracións públicas (LPACAP), remítese ao disposto con carácter xeral no artigo 32 da LPACAP, en que se indica que a Administración poderá conceder a ampliación dos prazos establecidos de oficio ou por petición dos interesados antes do vencemento do prazo de que se trate e se as circunstancias o aconsellan.</p>
    <p>O elevado número de solicitudes presentadas dificulta o cumprimento polas persoas beneficiarias dos prazos establecidos na resolución para a execución e xustificación dos gastos relativos a estas axudas, tendo en conta que moitas destas solicitudes se concentran en ámbitos territoriais pequenos onde a man de obra especializada para atender a realización das obras é escasa.</p>
    <p>Por outra banda, na tramitación dos expedientes tivéronse que outorgar prazos para emenda tanto de documentación como de erros e realizar a valoración técnica dos expedientes. Todo o anterior ten xerado unha demora na resolución da convocatoria, diminuíndo o tempo efectivo dispoñible polos beneficiarios para a execución e a xustificación correspondente dos gastos obxecto de subvención.</p>
    <p>Esta situación provoca a necesidade de establecer novos prazos de execución e xustificación das axudas.</p>
    <p>Con esta ampliación de prazo preténdese dar cumprimento ao obxecto da Resolución do 20 de decembro de 2021 pola que se aproban as bases reguladoras para a concesión, en réxime de concorrencia non competitiva, das axudas para actuacións de corrección de impactos paisaxísticos destinadas a persoas físicas, xestionadas por este instituto, e se establece a súa convocatoria para o ano 2022, que é o de corrixir os impactos paisaxísticos en congruencia cos valores paisaxísticos recollidos no Catálogo de paisaxes de Galicia e os obxectivos e criterios que expresan as directrices de paisaxe de Galicia.</p>
    <p>Por todo o exposto e no uso das facultades que me foron conferidas,</p>
    <h2>RESOLVO:</h2>
    <p>Primeiro. Modificar a data límite para a xustificación da subvención que figura no ordinal vixésimo da Resolución do 20 de decembro de 2021 pola que se aproban as bases reguladoras para a concesión, en réxime de concorrencia non competitiva, das axudas para actuacións de corrección de impactos paisaxísticos destinadas a persoas físicas, xestionadas por este instituto, e se establece a súa convocatoria para o ano 2022, de xeito que a data límite para a execución dos investimentos e para a xustificación dos gastos se amplía ata o 31 de outubro de 2022.</p>
    <p>Segundo. Publicar esta resolución no Diario Oficial de Galicia e na páxina web do Instituto de Estudos do Territorio, para os efectos previstos no artigo 45.3 da Lei 39/2015, do 1 de outubro, do procedemento administrativo común das administracións públicas (LPACAP).</p>
    <p>Terceiro. De acordo co disposto no artigo 32.3 da LPACAP, contra este acordo non cabe recurso de ningún tipo.</p>
    <p>Disposición derradeira única. Entrada en vigor</p>
    <p>Esta resolución entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 8 de agosto de 2022</p>
    <footer><p>Ángeles Vázquez Mejuto<br>Presidenta do Instituto de Estudos do Territorio</p></footer>

