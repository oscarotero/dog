---
date: '2022-08-18'
id: G0532-080822-0004
page: 44293
number: 156
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 8 de agosto de 2022 pola que se modifica a Orde do 21 de decembro de
  2021 pola que se establecen as bases reguladoras e a convocatoria para o ano
  2022 das axudas a investimentos non produtivos vinculadas á realización de
  obxectivos agroambientais e climáticos no ámbito dos parques naturais de
  Galicia, cofinanciadas co Fondo Europeo Agrícola de Desenvolvemento Rural
  (Feader) no marco do Programa de desenvolvemento rural (PDR) de Galicia
  2014-2020 (código de procedemento MT819A).
range: Orde
url: >-
  https://www.xunta.gal/dog/Publicados/2022/20220818/AnuncioG0532-080822-0004_gl.html
---
<p>O día 13 de xaneiro de 2022 publicouse no <em>Diario Oficial de Galicia</em> a Orde do 21 de decembro de 2021 pola que se establecen as bases reguladoras e a convocatoria para o ano 2022 das axudas a investimentos non produtivos vinculadas á realización de obxectivos agroambientais e climáticos no ámbito dos parques naturais de Galicia, cofinanciadas co Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020 (código de procedemento MT819A).</p>
    <p>No seu artigo 1 disponse que a orde ten por obxecto regular as bases do réxime de axudas dirixidas a restaurar, preservar e mellorar a biodiversidade nas zonas Natura 2000, os sistemas agrarios de alto valor natural, así como mellorar o estado das paisaxes agrarias galegas dentro dos espazos protexidos ou nas súas áreas de influencia socioeconómica por medio de proxectos que contribúan á mellora da paisaxe rural tradicional e dos seus elementos representativos e para o mantemento das condicións ambientais necesarias dirixidas á conservación ou recuperación de especies relacionadas co medio agrario e os seus hábitats. Incluiranse axudas destinadas a investimentos non produtivos necesarios para conseguir obxectivos ambientais, é dicir, investimentos que non dean lugar a un aumento significativo do valor ou da rendibilidade das explotacións agrícolas ou que contribúan á mellora do carácter de utilidade pública das zonas Rede Natura 2000 pertencentes aos parques naturais.</p>
    <p>Así mesmo, convócanse as axudas correspondentes ao exercicio orzamentario do ano 2022 en réxime de concorrencia competitiva (procedemento MT819A).</p>
    <p>A orde establece no seu artigo 8 un prazo de presentación de solicitudes dun mes contado a partir do día seguinte da súa publicación no <em>Diario Oficial de Galicia</em>, comezando o dito prazo o día 14 de xaneiro de 2022 e finaliza o día 14 febreiro de 2022.</p>
    <p>O artigo 22.7 establece que a notificación do remate das accións (total ou parcial) e a solicitude de pagamento das axudas deberán xustificarse con data límite do 1 de setembro de 2022 para a anualidade do ano 2022 e do 31 de marzo de 2023 para a anualidade do ano 2023. Asemade, a orde recolle que estes prazos serán, en todo caso, improrrogables.</p>
    <p>O 22 de xullo de 2022 publicouse o Decreto 130/2022, do 21 de xullo, de medidas urxentes de axuda para a reparación dos danos causados polos incendios que se produciron en Galicia durante o mes de xullo de 2022, no cal se establece a posibilidade de outorgar axudas aos titulares de infraestruturas de uso público do medio natural dentro da Rede galega de espazos protexidos e reservas da biosfera afectados polos incendios forestais, tendo a concesión destas axudas carácter subsidiario respecto de calquera outro sistema de cobertura de danos, público ou privado, de que poidan ser beneficiarios os afectados.</p>
    <p>Nesta situación de emerxencia resultou de vital importancia a publicación da Orde do 28 de xullo de 2022 mediante a que se establecen as bases reguladoras e a convocatoria das axudas previstas polo Decreto 130/2022, do 21 de xullo, de medidas urxentes de axuda para a reparación de danos causados polos incendios que se produciron en Galicia durante o mes de xullo de 2022, destinadas a titulares de infraestruturas de uso público do medio natural dentro da Rede galega de espazos protexidos e reservas da biosfera afectados polos incendios forestais no ámbito da competencia da Consellería de Medio Ambiente, Territorio e Vivenda (código de procedemento MT100B).</p>
    <p>No mesmo sentido, o alto número de proxectos presentados dificulta o cumprimento dos prazos establecidos na resolución para a execución e xustificación dos gastos relativos a estas axudas, tendo en conta que moitas destas solicitudes se concentran en ámbitos territoriais pequenos onde a man de obra especializada para atender a realización das obras é escasa. Están a ser atendidos moitos solicitantes que consultan sobre a posibilidade de ampliación do prazo de xustificación debido á dificultade de atopar persoal técnico para facer as obras ao longo do mes de agosto e primeira quincena de setembro.</p>
    <p>A todo isto hai que sumar a conxuntura económica e situación de crise que conduce á necesidade de garantir e mellorar a eficiencia na xestión destas axudas co fin de mobilizar o maior investimento posible. Este cúmulo de situacións provoca a necesidade de establecer un novo prazo de execución e xustificación das axudas.</p>
    <p>O elevado número de solicitudes presentadas, a necesidade de efectuar un gran número de requirimentos para completar a documentación presentada coa solicitude ou emenda de erros, así como a obriga de efectuar unha inspección sobre o terreo para comprobar a realidade e viabilidade do solicitado, previamente á proposta de resolución de concesión das axudas, xeraron unha demora na resolución da convocatoria que dificulta o cumprimento por parte das persoas beneficiarias dos prazos establecidos na orde para a execución e xustificación das axudas.</p>
    <p>Esta situación provoca a necesidade de establecer novos prazos de execución e xustificación destas.</p>
    <p>En virtude do exposto, e no uso das facultades que teño conferidas pola Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo único. Modificación do artigo 21.7 da Orde do 21 de decembro de 2021 pola que se establecen as bases reguladoras e a convocatoria para o ano 2022 das axudas a investimentos non produtivos vinculados á realización de obxectivos agroambientais e climáticos no ámbito dos parques naturais de Galicia, cofinanciadas co Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, nos seguintes termos:</p>
    <p>1. Modificase o artigo 21.7 que queda redactado como segue: «A notificación do remate das accións (total ou parcial) e a solicitude de pagamento das axudas deberán xustificarse con data límite do 30 de setembro de 2022 para a anualidade do ano 2022 e do 31 de marzo de 2023 para a anualidade do ano 2023. Estes prazos serán en todo caso improrrogables. Para estes efectos, considérase gasto realizado o que foi efectivamente aboado con anterioridade á finalización do período de xustificación».</p>
    <p>Disposición derradeira única</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em></p>
    <p>Santiago de Compostela, 8 de agosto de 2022</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

