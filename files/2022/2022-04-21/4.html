---
date: '2022-04-21'
id: G0598-070422-0003
page: 24275
number: 76
agency: 'Consellería de Cultura, Educación e Universidade'
section: III. Outras disposicións.
title: >-
  RESOLUCIÓN do 7 de abril de 2022, da Secretaría Xeral de Educación e Formación
  Profesional, pola que se ditan instrucións para o acceso e a admisión do
  alumnado ás ensinanzas artísticas superiores de Conservación e Restauración de
  Bens Culturais para o curso 2022/23.
range: Resolución
url: >-
  https://www.xunta.gal/dog/Publicados/2022/20220421/AnuncioG0598-070422-0003_gl.html
---
<p>O Decreto 174/2015, do 29 de outubro, polo que se establece o plan de estudos das ensinanzas artísticas superiores de Conservación e Restauración de Bens Culturais, nas especialidades de Bens Arqueolóxicos, Escultura e Pintura na Comunidade Autónoma de Galicia, no seu artigo 5.1 establece que para o acceso a estas ensinanzas se requirirá cumprir os requisitos establecidos no artigo 56.1 da Lei orgánica 2/2006, do 3 de maio, de educación, modificada pola Lei orgánica 3/2020, do 29 de decembro. Así mesmo, o punto 4 do mesmo artigo do dito decreto establece que a consellería competente en materia de educación, a través da dirección xeral correspondente, convocará, organizará, desenvolverá e avaliará, con carácter anual, unha proba específica de acceso a estas ensinanzas artísticas superiores.</p>
    <p>Igualmente, a Orde do 21 de novembro de 2016 pola que se regula a ordenación das ensinanzas superiores de Conservación e Restauración de Bens Culturais en desenvolvemento do citado Decreto 174/2015, do 29 de outubro, nos seus artigos 3, 4, 5, 6, 7, 8 e 9 regula, respectivamente, os requisitos xerais para o acceso, a proba específica de acceso, as características desta proba específica, a proba que substitúe o requisito de titulación, a convocatoria das probas de acceso, o acceso para aspirantes con discapacidade e o acceso para deportistas de alto rendemento e/ou nivel.</p>
    <p>Por outra banda, o Decreto 89/2013, do 13 de xuño, fixa os prezos públicos correspondentes aos estudos conducentes á obtención dos títulos oficiais nas ensinanzas de música e artes escénicas, de idiomas, deportivas, de conservación e restauración de bens culturais e nos estudos superiores de deseño. Así mesmo, a instrución conxunta da Axencia Tributaria de Galicia e da Dirección Xeral de Educación, Formación Profesional e Innovación Educativa sobre a aplicación de prezos públicos nas ensinanzas de réxime especial, do 5 de xuño de 2015, establece o procedemento para a xestión do establecido no dito decreto.</p>
    <p>Por todo o exposto, esta secretaría xeral, en virtude das atribucións que lle foron conferidas polo Decreto 198/2020, do 20 de novembro, polo que se establece a estrutura orgánica da Consellería de Cultura, Educación e Universidade, resolve convocar as probas de acceso ás ensinanzas artísticas superiores de Conservación e Restauración de Bens Culturais para o curso 2022/23, que se rexerán polas seguintes instrucións:</p>
    <p>Primeira. Condicións das persoas aspirantes</p>
    <p>1. De acordo co establecido no artigo 3 da Orde do 21 de novembro de 2016, para o acceso ás ensinanzas artísticas superiores de Conservación e Restauración de Bens Culturais, en calquera das súas especialidades, requirirase estar en posesión do título de bacharelato, ou ter superado a proba de acceso á universidade para maiores de 25 anos, así como a superación da correspondente proba específica a que se refire o artigo 56.1 da Lei orgánica 2/2006, do 3 de maio, de educación, modificada pola Lei orgánica 3/2020, do 29 de decembro.</p>
    <p>2. De conformidade co establecido nos artigos 4.1 e 4.2 da Orde do 21 de novembro de 2016, a proba específica de acceso ás ensinanzas artísticas superiores de Conservación e Restauración de Bens Culturais terá por obxecto demostrar que a persoa aspirante posúe a madureza, os coñecementos e as aptitudes para cursar con aproveitamento estes estudos, será única para o acceso ás diferentes especialidades destas ensinanzas e terá carácter unificado para todas as persoas aspirantes. As características e a cualificación da proba específica de acceso ás ensinanzas artísticas superiores de Conservación e Restauración de Bens Culturais axustaranse ao disposto no artigo 5 da citada orde.</p>
    <p>3. En consonancia co artigo 4.4 da Orde do 21 de novembro de 2016, a superación da proba específica de acceso ás ensinanzas superiores de Conservación e Restauración de Bens Culturais faculta, unicamente, para matricularse no ano académico para o cal a proba específica fose convocada e realizada, en calquera dos centros do Estado en que se cursen estas ensinanzas, sen prexuízo da dispoñibilidade de prazas.</p>
    <p>4. Poderanse presentar á proba específica de acceso ás ensinanzas artísticas superiores aquelas persoas que, tendo accedido á universidade por unha vía distinta á do bacharelato, acrediten estar en posesión dun título universitario de licenciado ou graduado. Quen acredite estar en posesión dun título universitario de diplomatura poderase presentar á dita proba se o título universitario de diplomatura quedou asimilado ao correspondente título universitario de grao.</p>
    <p>5. Aquelas persoas que desexen realizar a proba específica de acceso e teñan pendente algunha das materias do bacharelato poderanse inscribir no proceso de acceso e admisión e realizar a dita proba e, no caso de superala, poderán optar á asignación da praza solicitada unha vez que estean en posesión do título de bacharelato.</p>
    <p>6. As persoas que na convocatoria ordinaria estean pendentes do procedemento de revisión no centro ou de resolución da Xefatura Territorial da Consellería de Cultura, Educación e Universidade, ao respecto de reclamacións das cualificacións de materias de segundo curso de bacharelato ou das cualificacións nas materias pendentes de primeiro curso de bacharelato, deberán presentar igualmente a solicitude para o acceso e admisión a estas ensinanzas artísticas superiores no prazo establecido na instrución sexta. De permitir o resultado da reclamación a obtención do título de bacharelato, a persoa solicitante poderá realizar a proba específica e deberá estar en posesión do dito título para optar á asignación de praza.</p>
    <p>7. De conformidade co establecido no artigo 6 da Orde do 21 de novembro de 2016, as persoas que queiran optar á proba de acceso e que, sendo maiores de dezaoito anos non cumpran os requisitos xerais de titulación, deberán acreditar que posúen os coñecementos, habilidades e aptitudes necesarios para cursaren con aproveitamento as correspondentes ensinanzas mediante a realización dunha proba. A dita proba desenvolverase segundo o establecido no anexo I desta resolución.</p>
    <p>Segunda. Acceso para aspirantes con discapacidade</p>
    <p>1. De acordo co establecido no artigo 8 da Orde do 21 de novembro de 2016, as persoas aspirantes ao acceso e admisión ás ensinanzas artísticas superiores de Conservación e Restauración de Bens Culturais que presenten algunha discapacidade poderán requirir a adaptación que corresponda para a realización das probas de acceso ás ditas ensinanzas.</p>
    <p>2. Para tal efecto, as persoas aspirantes con algunha discapacidade deberán presentar, xunto coa súa inscrición no procedemento de acceso e admisión ás ensinanzas artísticas superiores de Conservación e Restauración de Bens Culturais, a documentación que acredite oficialmente a súa discapacidade e unha solicitude de adaptación dos medios e condicións de realización da proba de acceso que corresponda.</p>
    <p>3. Correspóndelle ao tribunal encargado da organización, realización e cualificación de cada proba adoptar as medidas precisas e adaptar os medios e as condicións de realización da proba, co obxecto de permitir que as persoas aspirantes con discapacidade poidan realizar a proba correspondente en condicións de igualdade co resto de aspirantes.</p>
    <p>4. Na Escola Superior de Conservación e Restauración de Bens Culturais de Galicia reservarase un 10 % das prazas ofertadas para as persoas aspirantes que superen a proba específica de acceso e que acreditasen o recoñecemento oficial dun grao de discapacidade igual ou superior ao 33 %. As prazas reservadas para estas persoas aspirantes e que non poidan ser adxudicadas serán ofrecidas ás demais persoas aspirantes pola orde que lles corresponda.</p>
    <p>Terceira. Acceso para deportistas de alto rendemento e/ou nivel</p>
    <p>Conforme o establecido no artigo 9 da Orde do 21 de novembro de 2016, en cada centro da Comunidade Autónoma de Galicia en que se imparta algunha das especialidades das ensinanzas artísticas superiores de Conservación e Restauración de Bens Culturais reservaranse adicionalmente as prazas necesarias en cada especialidade impartida para o acceso a estas das persoas aspirantes coa condición de deportista galego de alto nivel e/ou rendemento que reúnan os requisitos académicos establecidos.</p>
    <p>Cuarta. Acceso directo</p>
    <p>1. Poderá acceder ás ensinanzas artísticas superiores de Conservación e Restauración de Bens Culturais, sen necesidade de realizar a proba específica de acceso, quen estea en posesión dun título de técnico superior de Artes Plásticas e Deseño.</p>
    <p>2. As persoas aspirantes que opten polo acceso directo deberán formalizar igualmente a súa inscrición no proceso de acceso e admisión segundo o procedemento e o calendario establecido nesta resolución para as persoas aspirantes que non se acollan a realizar a proba que substitúe o requisito de titulación de bacharelato.</p>
    <p>3. No caso de que a persoa aspirante estea pendente da avaliación do proxecto final ou da avaliación final de ciclo para a obtención dun título de técnico superior en Artes Plásticas e Deseño na convocatoria de xuño do ano académico 2021/22 e, en consecuencia, non dispoña do título antes de finalizar o prazo de inscrición, poderá igualmente formalizar a súa inscrición para o acceso e admisión ás ensinanzas artísticas superiores de Conservación e Restauración de Bens Culturais segundo o calendario establecido nesta resolución para as persoas aspirantes que non se acollan a realizar a proba que substitúe o requisito de titulación de bacharelato, e deberá presentar a certificación de ter solicitado o dito título para a formalización da matrícula no prazo ordinario establecido nesta resolución.</p>
    <p>Quinta. Órganos competentes para resolver os procesos de acceso e admisión</p>
    <p>1. Acceso. Tribunal.</p>
    <p>De acordo co establecido no artigo 7.3 da Orde do 21 de novembro de 2016, para a organización, realización, avaliación e cualificación da proba específica de acceso constituirase o tribunal que figura no anexo II desta resolución. A Dirección da Escola de Conservación e Restauración de Bens Culturais de Galicia adoptará as medidas oportunas relacionadas coa dispoñibilidade de espazos e medios para a realización das probas, en colaboración coa Presidencia do tribunal e, se é o caso, das suplencias que se poidan producir.</p>
    <p>2. Admisión. Comisión de Admisión.</p>
    <p>Para os efectos de dar cumprimento ao establecido nesta resolución, constituirase unha comisión que supervisará o proceso de admisión do alumnado e o cumprimento das normas que o regulan, e proporá, se é o caso, á Secretaría Xeral de Educación e Formación Profesional a adopción das medidas que considere adecuadas. Os membros desta comisión son os que se recollen no anexo II desta resolución.</p>
    <p>Sexta. Prazo, lugar e forma de presentación das solicitudes</p>
    <p>1. O prazo de presentación de solicitudes comprenderá desde o día seguinte ao da publicación desta resolución no Diario Oficial de Galicia ata o 23 de maio, ambos os dous incluídos. As persoas aspirantes que non se acollan a realizar a proba que substitúe o requisito de titulación de bacharelato poderán presentar solicitude ata o 23 de xuño incluído. Para tal fin, a Escola Superior de Conservación e Restauración de Bens Culturais de Galicia deberá expor no seu taboleiro de anuncios a normativa reguladora de admisión do alumnado, así como o número de prazas ofertadas, con indicación das prazas reservadas para as persoas cun grao de discapacidade igual ou superior ao 33 %.</p>
    <p>2. Con carácter xeral, as solicitudes cubriranse de xeito telemático no formulario dispoñible en https://www.edu.xunta.gal/eas/ e empregando o certificado dixital ou sistema de usuario e clave Chave365 (https://sede.xunta.gal/chave365). Non obstante, tamén se poderá formalizar a inscrición directamente na Secretaría da Escola Superior de Conservación e Restauración de Bens Culturais de Galicia. As persoas aspirantes que só dispoñan de pasaporte deberán realizar a inscrición na Secretaría da Escola.</p>
    <p>3. Para completar o proceso de inscrición deberase presentar unha copia da solicitude, xunto coa documentación requirida, na Secretaría da Escola Superior de Conservación e Restauración de Bens Culturais de Galicia.</p>
    <p>Sétima. Documentación necesaria para a tramitación do procedemento</p>
    <p>As persoas interesadas deberán achegar coa solicitude a seguinte documentación:</p>
    <p>a) Copia de DNI, NIE ou pasaporte.</p>
    <p>b) Xustificante do aboamento dos prezos públicos segundo o Decreto 89/2013, do 13 de xuño (DOG do 17 de xuño), conforme a un destes modelos oficiais, xunto cos certificados de exención ou redución correspondente, se é o caso: </p>
    <p>– Modelo E (autocopiativo en papel facilitado na Secretaría da Escola Superior de Conservación e Restauración de Bens Culturais de Galicia).</p>
    <p>– Modelo AI.</p>
    <p>– Modelos 730 e 731, xerados electronicamente no Portal da internet da Axencia Tributaria de Galicia (https://ovt.atriga.gal).</p>
    <p>O pagamento dos prezos públicos correspondentes ás probas de acceso non poderá ser fraccionado.</p>
    <p>c) Documentación académica segundo proceda:</p>
    <p>– Título de bacharelato.</p>
    <p>– Certificación académica do bacharelato, con indicación de materias pendentes.</p>
    <p>– Certificación de ter superado a proba de acceso á universidade para maiores de 25 anos.</p>
    <p>– Título universitario que cumpra as condicións establecidas no punto 4 da instrución primeira desta resolución.</p>
    <p>– Certificación académica do título de técnico superior en Artes Plásticas e Deseño cursado, no caso de optar pola quenda de acceso directo.</p>
    <p>– Certificado de superación da proba que substitúe o requisito de titulación correspondente a convocatorias anteriores.</p>
    <p>d) Documento acreditativo do grao de discapacidade, e solicitude de adaptación dos medios e condicións de realización da proba de acceso que corresponda, de ser o caso.</p>
    <p>e) Documento acreditativo da condición de deportista galego de alto nivel e/ou rendemento, de ser o caso.</p>
    <p>Oitava. Información básica sobre protección de datos persoais</p>
    <p>Os datos persoais solicitados neste procedemento serán tratados na súa condición de responsable pola Xunta de Galicia, Consellería de Cultura, Educación e Universidade, coas finalidades de levar a cabo a tramitación administrativa que derive da xestión deste procedemento e a actualización da información e contidos da Carpeta cidadá.</p>
    <p>O tratamento dos datos baséase no cumprimento dunha misión de interese público ou no exercicio de poderes públicos, conforme a normativa recollida na ficha do procedemento incluída na Guía de procedementos e servizos e nas referencias recollidas en https://www.xunta.gal/informacion-xeral-proteccion-datos</p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou presencialmente nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/proteccion-datos-persoais</p>
    <p>Novena. Publicación das listas de aspirantes que se acollan a realizar a proba que substitúe o requisito de titulación de bacharelato</p>
    <p>1. Concluído o prazo de presentación de solicitudes para as persoas aspirantes que se acollan a realizar a proba que substitúe o requisito de titulación de bacharelato, publicarase a lista provisional de persoas inscritas admitidas e excluídas, con expresión, neste último caso, das causas que motivaron a exclusión. A dita lista será exposta no taboleiro de anuncios da Escola Superior de Conservación e Restauración de Bens Culturais de Galicia o día 25 de maio, así como no Portal educativo da Consellería de Cultura, Educación e Universidade https://www.edu.xunta.gal</p>
    <p>2. As persoas aspirantes que se acollan a realizar a proba que substitúe o requisito de titulación de bacharelato poderán presentar reclamacións contra a lista provisional de persoas inscritas admitidas e excluídas, os días 26 e 27 de maio, na Escola Superior de Conservación e Restauración de Bens Culturais de Galicia.</p>
    <p>3. A lista definitiva de persoas admitidas e excluídas para a realización da proba específica de acceso que se acollan a realizar a proba que substitúe o requisito de titulación de bacharelato farase pública o día 30 de maio no taboleiro de anuncios da Escola Superior de Conservación e Restauración de Bens Culturais de Galicia, así como no Portal educativo da Consellería de Cultura, Educación e Universidade https://www.edu.xunta.gal</p>
    <p>Décima. Publicación das listas de aspirantes que non se acollan a realizar a proba que substitúe o requisito de titulación de bacharelato</p>
    <p>1. Concluído o prazo de presentación de solicitudes para as persoas aspirantes que non se acollan a realizar a proba que substitúe o requisito de titulación de bacharelato, publicarase a lista provisional de persoas inscritas admitidas e excluídas, con expresión, neste último caso, das causas que motivaron a exclusión. A dita lista exporase no taboleiro de anuncios da Escola Superior de Conservación e Restauración de Bens Culturais de Galicia o día 28 de xuño, así como no Portal educativo da Consellería de Cultura, Educación e Universidade https://www.edu.xunta.gal</p>
    <p>2. As persoas aspirantes que non se acollan a realizar a proba que substitúe o requisito de titulación de bacharelato poderán presentar reclamacións contra a lista provisional de persoas inscritas admitidas e excluídas, os días 29 e 30 de xuño, na Escola Superior de Conservación e Restauración de Bens Culturais de Galicia.</p>
    <p>3. A lista definitiva de persoas admitidas e excluídas para a realización da proba específica de acceso que non se acollan a realizar a proba que substitúe o requisito de titulación de bacharelato farase pública o día 4 de xullo no taboleiro de anuncios da Escola Superior de Conservación e Restauración de Bens Culturais de Galicia, así como no Portal educativo da Consellería de Cultura, Educación e Universidade https://www.edu.xunta.gal</p>
    <p>Décimo primeira. Lugar, datas e desenvolvemento das probas de acceso</p>
    <p>1. A proba para as persoas aspirantes que non cumpran o requisito de titulación terá lugar o día 31 de maio no IES San Clemente de Santiago de Compostela, segundo o establecido no anexo I desta resolución e de acordo co artigo 6 da Orde do 21 de novembro de 2016.</p>
    <p>2. A proba específica de acceso ás ensinanzas artísticas superiores de Conservación e Restauración de Bens Culturais desenvolverase o día 5 de xullo na Escola Superior de Conservación e Restauración de Bens Culturais de Galicia, segundo figura no anexo II desta resolución e de acordo co establecido no artigo 5 da Orde do 21 de novembro de 2016.</p>
    <p>3. A Escola Superior de Conservación e Restauración de Bens Culturais de Galicia organizará a distribución horaria e de espazos de ocupación do tribunal que actúe nela.</p>
    <p>Décimo segunda. Adxudicación de prazas</p>
    <p>1. As vacantes existentes adxudicaranse segundo a prelación resultante das cualificacións obtidas polas persoas aspirantes na proba específica de acceso ou, se for o caso, da cualificación media do expediente académico da persoa aspirante.</p>
    <p>2. De conformidade co artigo 4.3 da Orde do 21 de novembro de 2016, a porcentaxe de prazas sobre o total para as persoas aspirantes que estean en posesión dun título de técnico superior en Artes Plásticas e Deseño é do 20 %. O 80 % restante das prazas ofertadas asignarase mediante a proba específica de acceso.</p>
    <p>3. O criterio de prelación na asignación das prazas dispoñibles para o acceso directo ás ensinanzas artísticas superiores de Conservación e Restauración de Bens Culturais será o establecido pola mellor cualificación media final do expediente académico do ciclo formativo de grao superior en Artes Plásticas e Deseño alegado por cada aspirante. Cando o ciclo formativo de grao superior de Artes Plásticas e Deseño se cursase segundo un plan de estudos establecido ao abeiro da Lei orgánica 1/1990, do 3 de outubro, de ordenación xeral do sistema educativo, a nota calcularase segundo se dispón no artigo 9.4 da Orde do 9 de setembro de 2004 pola que se regula a avaliación e a acreditación académica do alumnado que cursa as ensinanzas profesionais de Artes Plásticas e Deseño na Comunidade Autónoma de Galicia; no caso de ciclos cursados segundo un plan de estudos establecido ao abeiro da Lei orgánica 2/2006, do 3 de maio, de educación, a nota calcularase segundo se dispón no artigo 19.9 do Real decreto 596/2007, do 4 de maio, polo que se establece a ordenación xeral das ensinanzas profesionais de Artes Plásticas e Deseño. No caso de graduados en Artes Plásticas e Oficios Artísticos, a cualificación que se terá en conta será a obtida na reválida ou proxecto final do Plan de estudos de 1963.</p>
    <p>Para os efectos do cálculo da cualificación media final do expediente académico das persoas inscritas que soliciten acceder ás ensinanzas artísticas superiores de Conservación e Restauración de Bens Culturais aplicaranse, cando cumpra, as seguintes equivalencias, agás que no expediente académico da persoa inscrita consten explicitamente as cualificacións numéricas das disciplinas. As ditas equivalencias serán:</p>
    <p>– Suficiente/aprobado: 5,5.</p>
    <p>– Ben: 6,5.</p>
    <p>– Notable: 7,5.</p>
    <p>– Sobresaliente/matrícula de honra: 9,0.</p>
    <p>No caso de non quedaren cubertas as prazas correspondentes ao acceso directo, estas prazas serán asignadas ás persoas aspirantes que superaron a proba específica.</p>
    <p>4. O día 18 de xullo, a Comisión de Admisión fará pública no Portal educativo da Consellería de Cultura, Educación e Universidade https://www.edu.xunta.gal a adxudicación de prazas.</p>
    <p>Décimo terceira. Matrícula</p>
    <p>1. As persoas aspirantes que obteñan praza na adxudicación do 18 de xullo deberán formalizar a súa matrícula entre os días 19 e 21 de xullo, ambos os dous incluídos.</p>
    <p>2. Para formalizar a matrícula, a Escola Superior de Conservación e Restauración de Bens Culturais de Galicia facilitaralles ás persoas interesadas os modelos para o efecto. Unha vez cubertos, entregarase unha única solicitude de matrícula na Secretaría da Escola, que se xuntará á documentación xa presentada pola persoa aspirante. A non formalización da matrícula no prazo estipulado, agás causas debidamente xustificadas que valorará a Dirección da Escola Superior de Conservación e Restauración de Bens Culturais de Galicia, implicará a perda do dereito á praza asignada para cursar estas ensinanzas no ano académico 2022/23.</p>
    <p>3. O día 29 de xullo, a Escola Superior de Conservación e Restauración de Bens Culturais de Galicia remitiralle á Secretaría Xeral de Educación e Formación Profesional a lista de alumnado matriculado, así como a relación de prazas vacantes e o calendario de matrícula e realización no caso de realizar probas extraordinarias no mes de setembro (no caso de quedaren prazas vacantes, que se farán públicas no taboleiro de anuncios do centro e na súa páxina web). Ese mesmo día, se for o caso, o centro educativo publicará na súa páxina web a lista de espera, por quenda de acceso.</p>
    <p>4. No caso de convocarse probas extraordinarias, estas realizaranse nos primeiros días de setembro. Estas probas realizaranse de acordo co establecido nesta resolución, e a adxudicación de prazas resultantes farase pública na páxina web da Escola Superior de Conservación e Restauración de Bens Culturais de Galicia o día 6 de setembro. As persoas aspirantes que obtivesen praza nas probas extraordinarias deberán formalizar a súa matrícula os días 7 e 8 de setembro. Finalizado o proceso, o centro educativo comunicaralle o 9 de setembro á secretaría xeral competente en materia de educación o resultado destas probas e, de ser o caso, o número de prazas que quedasen sen cubrir.</p>
    <p>5. A posta en marcha do primeiro curso destas ensinanzas estará condicionada á existencia dun mínimo de dez (10) alumnos/as admitidos/as e non se cuantificará, para estes efectos, o alumnado repetidor.</p>
    <p>Décimo cuarta. Reclamacións e recursos ás probas específicas de acceso</p>
    <p>1. De acordo co establecido no artigo 30 da Orde do 21 de novembro de 2016, a cualificación das probas de acceso poderá ser obxecto de reclamación, perante o director ou directora da Escola Superior de Conservación e Restauración de Bens Culturais de Galicia, nun prazo de dous (2) días contados a partir do día seguinte ao da comunicación da cualificación, que a someterá ao tribunal avaliador correspondente. Logo de recibido o informe do tribunal, o director ou a directora do centro emitirá resolución motivada ao respecto no prazo de dous días.</p>
    <p>2. Contra a resolución emitida en resposta ás reclamacións das probas de acceso, a persoa interesada poderá presentar recurso de alzada, perante a Xefatura Territorial da Consellería de Cultura, Educación e Universidade de Pontevedra, no prazo máximo dun mes a partir da súa notificación. No caso de que o recurso se presente a través da Escola Superior de Conservación e Restauración de Bens Culturais de Galicia, a Dirección tramitarao xunto coa documentación correspondente nun prazo non superior a 48 horas. A resolución da Xefatura Territorial de Pontevedra porá fin á vía administrativa.</p>
    <p>3. Tamén poderán ser obxecto de reclamación os acordos e as decisións sobre a asignación de prazas, mediante escrito dirixido á Comisión de Admisión e/ou mediante correo electrónico no seguinte enderezo: xsereap@edu.xunta.gal</p>
    <p>Santiago de Compostela, 7 de abril de 2022</p>
    <footer><p>José Luis Mira Lema<br>Secretario xeral de Educación e Formación Profesional</p></footer>
    <h2>ANEXO I</h2>
    <h2>Proba que substitúe o requisito de titulación de bacharelato<br>para o acceso ás ensinanzas artísticas superiores</h2>
    <p>1. A proba que substitúe o requisito de titulación establécese no artigo 6 da Orde do 21 de novembro de 2016 pola que se regula a ordenación das ensinanzas artísticas superiores de Conservación e Restauración de Bens Culturais en desenvolvemento do Decreto 174/2015, do 29 de outubro, polo que se establece o plan de estudos das ensinanzas artísticas superiores de Conservación e Restauración de Bens Culturais, nas especialidades de Bens Arqueolóxicos, Escultura e Pintura na Comunidade Autónoma de Galicia.</p>
    <p>2. A esta proba poderanse presentar as persoas aspirantes que non estean en posesión do título de bacharelato ou non superasen a proba de acceso á universidade para maiores de 25 anos e acrediten unha idade igual ou superior aos 18 anos ou que os fagan no ano 2022.</p>
    <p>3. As persoas aspirantes deberán ter feito constar o seu desexo de realizar esta proba na epígrafe correspondente da inscrición, e para a súa realización deberán presentar, o día da proba, o seu documento oficial de identidade e a copia da folla de solicitude de inscrición.</p>
    <p>4. As persoas aspirantes deberán realizar un total de cinco exames no IES San Clemente, na rúa de San Clemente, s/n, Santiago de Compostela, o día 31 de maio de 2022, de acordo co seguinte horario:</p>
    <p>11.30 horas: presentación.</p>
    <p>Das 12.00 ás 13.00 horas: Filosofía.</p>
    <p>Das 13.00 ás 14.00 horas: Historia de España.</p>
    <p>Das 16.00 ás 17.00 horas: Lingua Galega e Literatura.</p>
    <p>Das 17.00 ás 18.00 horas: Lingua Castelá e Literatura.</p>
    <p>Das 18.30 ás 19.30 horas: Lingua Estranxeira (inglés ou francés).</p>
    <p>5. Características da proba.</p>
    <p>Os exames de Lingua Castelá e Literatura, Lingua Estranxeira (inglés ou francés) e Lingua Galega e Literatura constarán, cada un deles, de dous exercicios. O primeiro exercicio será tipo test e o segundo consistirá na produción dun texto escrito.</p>
    <p>Os exames de Filosofía e Historia de España constarán cada un deles de dous exercicios. O primeiro exercicio será tipo test e o segundo consistirá no comentario dun texto proposto.</p>
    <p>6. Contido das probas.</p>
    <p>Tomaranse como referencia os vixentes currículos oficiais de bacharelato recollidos no Decreto 86/2015, do 25 de xuño, polo que se establece o currículo da educación secundaria obrigatoria e do bacharelato na Comunidade Autónoma de Galicia.</p>
    <p>Valoraranse os coñecementos e o grao de madureza en relación cos obxectivos do bacharelato, así como a correcta comprensión de conceptos, a utilización da linguaxe e a capacidade de análise e síntese.</p>
    <p>7. Cualificación da proba.</p>
    <p>A cualificación final da proba expresarase unicamente como apto/a ou non apto/a.</p>
    <p>Cada un dos cinco exames cualificarase entre 0 e 10 puntos.</p>
    <p>A cualificación apto/a obterase cando a media aritmética das cualificacións obtidas en cada un dos cinco exames, calculada con dous decimais, sexa igual ou superior a 5. A cualificación non apto/a obterase cando a media aritmética das cualificacións obtidas en cada un dos cinco exames, calculada con dous decimais, sexa inferior a 5.</p>
    <p>Así mesmo, a cualificación final da proba será non apto/a cando a persoa aspirante non se presente a algún dos cinco exames de que consta a proba.</p>
    <p>8. Lista de resultados e período de reclamacións.</p>
    <p>O día 3 de xuño, o tribunal publicará as cualificacións provisionais obtidas polas persoas aspirantes no taboleiro de anuncios da Escola Superior de Conservación e Restauración de Bens Culturais de Galicia e a través do Portal educativo da Consellería de Cultura, Educación e Universidade (https://www.edu.xunta.gal).</p>
    <p>Poderanse presentar reclamacións contra as cualificacións provisionais os días 6 e 7 de xuño, ante o/a presidente/a do tribunal avaliador, na Escola Superior de Conservación e Restauración de Bens Culturais de Galicia. Neste mesmo período, os centros remitirán á Secretaría Xeral de Educación e Formación Profesional, a través do correo electrónico xsereap@edu.xunta.gal, as reclamacións presentadas para proceder á súa revisión.</p>
    <p>As cualificacións definitivas publicaranse o día 10 de xuño no taboleiro de anuncios da Escola Superior de Conservación e Restauración de Bens Culturais de Galicia e a través do Portal educativo da Consellería de Cultura, Educación e Universidade (https://www.edu.xunta.gal).</p>
    <p>Contra as cualificacións definitivas, a persoa interesada poderá interpor recurso de alzada, ante a Secretaría Xeral de Educación e Formación Profesional, no prazo dun mes desde o día seguinte ao da súa publicación, segundo o disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>9. Emisión de certificación.</p>
    <p>Unha vez publicada a lista definitiva de persoas aspirantes que superaron a proba, a Secretaría Xeral de Educación e Formación Profesional remitiralles os correspondentes certificados de teren superado a proba aos centros onde as persoas aspirantes realizaron a inscrición.</p>
    <p>10. Validez das probas.</p>
    <p>De conformidade co artigo 6 da Orde do 21 de novembro de 2016, a superación da dita proba, que substitúe o requisito de titulación, terá validez permanente para o acceso ás ensinanzas artísticas superiores de Conservación e Restauración de Bens Culturais en todo o Estado.</p>
    <p>11. Tribunal da proba que substitúe o requisito de titulación de bacharelato.</p>
    <p>O tribunal que elaborará, supervisará e avaliará a proba que substitúe o requisito de titulación de bacharelato para o acceso ás ensinanzas artísticas superiores será designado pola persoa titular da Secretaría Xeral de Educación e Formación Profesional.</p>
    <h2>ANEXO II</h2>
    <h2>Probas específicas de acceso ás ensinanzas artísticas superiores<br>de Conservación e Restauración de Bens Culturais</h2>
    <p>1. As probas específicas de acceso desenvolveranse de acordo co establecido nos artigos 4 e 5 da Orde do 21 de novembro de 2016 pola que se regula a ordenación das ensinanzas artísticas superiores de Conservación e Restauración de Bens Culturais en desenvolvemento do Decreto 174/2015, do 29 de outubro, polo que se establece o plan de estudos das ensinanzas artísticas superiores de Conservación e Restauración de Bens Culturais na Comunidade Autónoma de Galicia.</p>
    <p>2. As persoas inscritas deberán presentar, para a realización da proba, o seu documento oficial de identidade e copia da folla de solicitude de inscrición.</p>
    <p>3. Realizaranse na Escola Superior de Conservación e Restauración de Bens Culturais de Galicia, na rúa do Xeneral Martitegui, s/n, Pontevedra, o día 5 de xullo, de acordo co calendario e co horario que estableza o tribunal encargado da súa realización e cualificación.</p>
    <p>4. A proba específica de acceso ás ensinanzas artísticas superiores de Conservación e Restauración de Bens Culturais constará de dous exercicios:</p>
    <p>a) Primeiro exercicio:</p>
    <p>Este exercicio consistirá na análise dun texto relacionado cos bens culturais, nun tempo máximo de noventa minutos, e terá como obxecto apreciar a madureza e formación xeral do alumnado, especialmente no referente á compresión de conceptos, utilización da linguaxe e capacidade de síntese e relación. A cualificación do exercicio realizarase entre 0 e 40 puntos.</p>
    <p>b) Segundo exercicio. Aptitude plástica.</p>
    <p>Inclúe as seguintes probas:</p>
    <p>1º. Realización dun debuxo do natural, de enfoque mimético e con modelo real, exento e inanimado. Valoraranse a fidelidade na representación, a calidade do grafismo e a precisión e o acabamento do traballo.</p>
    <p>2º. Realización dun traballo sobre representación da cor. Consideraranse a correcta utilización das técnicas empregadas e o grao de comprensión dos valores e calidades da cor.</p>
    <p>3º. Realización dun traballo práctico para a valoración das aptitudes específicas que requiren os estudos de Conservación e Restauración de Bens Culturais. Consideraranse a habilidade manual, a meticulosidade e a pulcritude na realización do traballo.</p>
    <p>O tempo máximo para a realización deste exercicio será establecido polo tribunal de acceso. Este exercicio terá por obxecto apreciar as aptitudes das persoas aspirantes, tanto plásticas como específicas, para a conservación e restauración. A súa cualificación será a media aritmética da puntuación obtida en cada epígrafe, que se cualificará entre 0 e 20 puntos.</p>
    <p>5. A cualificación global da proba de acceso específica resultará da media ponderada das cualificacións obtidas nos distintos exercicios. O primeiro ponderarase nun 40 % e o segundo nun 60 %. Para a superación da proba de acceso exixirase unha cualificación igual ou superior a 5 puntos.</p>
    <p>6. O día 8 de xullo, o tribunal publicará a lista de aspirantes presentados/as, con expresión da cualificación final obtida na proba específica, e de aspirantes non presentados/as, ordenada segundo a cualificación obtida na proba de acceso, en orde decrecente, no taboleiro de anuncios e na páxina web da Escola Superior de Conservación e Restauración de Bens Culturais de Galicia, que lle remitirá a dita lista á Secretaría Xeral de Educación e Formación Profesional.</p>
    <p>7. As persoas aspirantes poderán reclamar contra a cualificación obtida, segundo o establecido nesta resolución, durante os días 12 e 13 de xullo.</p>
    <p>8. O/a director/a da Escola Superior de Conservación e Restauración de Bens Culturais de Galicia deberá resolver sobre as reclamacións en contra das cualificacións e/ou sobre as solicitudes de corrección de erros recibidas, logo de informe do tribunal avaliador, e publicará o día 15 de xullo a lista definitiva no taboleiro de anuncios e na páxina web da Escola Superior de Conservación e Restauración de Bens Culturais de Galicia, e achegaralle a dita lista á Secretaría Xeral de Educación e Formación Profesional a través do enderezo de correo electrónico xsereap@edu.xunta.gal</p>
    <p>9. Logo da publicación da lista coas cualificacións definitivas das persoas aspirantes, a Escola Superior de Conservación e Restauración de Bens Culturais de Galicia remitiralle á Comisión de Admisión a proposta de alumnos/as admitidos/as por quenda de acceso mediante proba específica e por quenda de acceso directo, con expresión de aspirantes admitidos e aspirantes en lista de espera.</p>
    <p>10. A superación da proba de acceso ás ensinanzas artísticas superiores de Conservación e Restauración de Bens Culturais faculta, unicamente, para matricularse no curso académico para o cal fose convocada.</p>
    <p>11. A Comisión de Admisión fará pública no Portal educativo da Consellería de Cultura, Educación e Universidade, o día 18 de xullo, a lista de adxudicacións.</p>
    <p>12. Tribunal encargado da redacción, realización e cualificación da proba específica de acceso ás ensinanzas artísticas superiores de Conservación e Restauración de Bens Culturais.</p>
    <table>
     <tbody>
      <tr>
       <td></td>
       <td>Tribunal titular</td>
       <td>Tribunal suplente</td>
      </tr>
      <tr>
       <td>Presidente</td>
       <td>José Antonio Quinteiro Alonso</td>
       <td>Cristina María Montojo Santos</td>
      </tr>
      <tr>
       <td>Secretaria</td>
       <td>María Dolores Cores Riveiro</td>
       <td>María Inmaculada Santiago Cendán</td>
      </tr>
      <tr>
       <td>Vogal 1ª</td>
       <td>Carmen Lage Veloso</td>
       <td>Ángela López García</td>
      </tr>
      <tr>
       <td>Vogal 2º</td>
       <td>Fernando Carrera Ramírez</td>
       <td>Sonia Seco Lanzós</td>
      </tr>
      <tr>
       <td>Vogal 3ª</td>
       <td>María del Carmen Lorenzo Rivera</td>
       <td>Álvaro Ramón Arizaga Castro</td>
      </tr>
     </tbody>
    </table>
    <p>13. Comisión de Admisión ás ensinanzas artísticas superiores de Conservación e Restauración de Bens Culturais.</p>
    <p>Presidente: Juan Durán Alonso.</p>
    <p>Secretaria: María Rosario Ureña Lara.</p>
    <p>Vogal: Gonzalo Porral Mato.</p>

