---
date: '2022-09-16'
id: O3C2-080922-0001
page: 48806
number: 177
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 7 de setembro de 2022 pola que se convoca o Curso superior de
  intervención policial en violencia de xénero, na modalidade de teleformación,
  dirixido ao persoal da seguridade pública de Galicia.
range: Resolución
url: >-
  https://www.xunta.gal/dog/Publicados/2022/20220916/AnuncioO3C2-080922-0001_gl.html
---
<p>De acordo co establecido no artigo 4.2 da Lei 1/2007, do 15 de xaneiro, da Academia Galega de Seguridade Pública (en diante, Agasp), convócase o Curso superior de intervención policial en violencia de xénero, financiado con fondos do Pacto de Estado contra a violencia de xénero (Ministerio de Igualdade), dirixido aos/ás policías locais de Galicia e demais persoal da seguridade pública que traballa nesta comunidade autónoma (Garda Civil, Policía Nacional e Unidade da Policía Autonómica), cuxas bases e características se especifican nos anexos desta resolución.</p>
    <p>A Estrada, 7 de setembro de 2022</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>
    <h2>ANEXO I</h2>
    <h3>Bases</h3>
    <p>Primeira. Destinatarios/as</p>
    <p>Poderán participar no curso convocado por esta resolución os/as policías locais de Galicia e demais persoal da seguridade pública que traballa nesta comunidade autónoma (Garda Civil, Policía Nacional e Unidade da Policía Autonómica) que estean en situación de servizo activo ou excedencia por coidado de familiares.</p>
    <p>A baixa laboral por incapacidade temporal impide a participación nas accións formativas convocadas, polo que de producirse esta situación, as persoas interesadas deberán comunicarllo á Agasp de maneira inmediata. No caso de non facelo, serán penalizados coa non participación en accións formativas da Agasp durante un ano, contado desde o día seguinte a aquel en que se teña coñecemento do feito, e no caso de estar a realizar efectivamente un curso, non se emitirá o correspondente diploma.</p>
    <p>Será revisable a admisión de persoas en baixa laboral por incapacidade temporal cando esta se producise por accidente de traballo recoñecido como tal e a asistencia ao curso non interfira na recuperación.</p>
    <p>Se as solicitudes para participar nun curso non superan as 10 persoas, a Agasp reserva para si a facultade de anular a actividade formativa.</p>
    <p>Segunda. Solicitudes</p>
    <p>a) O persoal que desexe participar neste curso convocado deberá cubrir o formulario de matrícula telemática dispoñible na páxina web da Agasp (htpp://agasp.xunta.gal), sen que se admita outra forma ou modelo de solicitude.</p>
    <p>b) É preciso que todas as persoas que desexen participar en cursos da Agasp manteñan actualizados os seus datos persoais, especialmente a conta de correo electrónico e o teléfono móbil, co obxecto de posibles comunicacións. No suposto de non seren correctos ou exactos os devanditos datos, a Agasp non é responsable dos posibles prexuízos causados aos interesados.</p>
    <p>c) A falsidade ou ocultación de datos esenciais para a selección das persoas solicitantes implicará a exclusión automática do curso solicitado, así como a imposibilidade de participar en ningún outro curso durante o prazo dun ano, computado desde o momento en que se detecte o feito.</p>
    <p>d) Serán excluídas automaticamente aquelas solicitudes que non teñan cubertos correctamente os datos necesarios para realizar o proceso selectivo do alumnado, non se axusten ao formulario de solicitude ou sexan presentadas fóra de prazo.</p>
    <p>e) As persoas solicitantes deberán dispor dun equipamento informático que cumpra os seguintes requisitos técnicos:</p>
    <p>– Un ordenador ou un teléfono móbil con conexión á internet.</p>
    <p>– Calquera navegador web actualizado.</p>
    <p>– A conta de correo electrónico especificada na solicitude.</p>
    <p>– Un micrófono.</p>
    <p>– Unha cámara web, no caso de conectarse desde un ordenador fixo ou pórtatil.</p>
    <p>f) O prazo de presentación de solicitudes será desde o día seguinte ao da publicación desta resolución no Diario Oficial de Galicia e ata o 27 de setembro de 2022. Os formularios poderán ser obtidos e cubertos desde as 8.00 horas da data de inicio do prazo de presentación de solicitudes e ata as 14.00 horas da data de finalización.</p>
    <p>Terceira. Criterios de selección do alumnado participante</p>
    <p>1. En primeiro lugar, terán prioridade aquelas persoas que estean traballando directamente nun servizo de protección/atención e intervención con mulleres vítimas de violencia de xénero (sistema Vioxen).</p>
    <p>2. A continuación do primeiro criterio de prioridade de especialidade laboral establécense os seguintes criterios:</p>
    <p>a) Menor número de cursos realizados polo/a alumno/a solicitante nos últimos dous anos, segundo conste nas bases de datos da Academia, e non ter feito con anterioridade o curso que se convoca.</p>
    <p>b) A igual número de cursos, terá preferencia o alumnado que leve máis tempo sen participar nas actividades da Academia.</p>
    <p>c) Antigüidade.</p>
    <p>Reservarase o 50 % das prazas para as mulleres solicitantes que reúnan os requisitos establecidos na convocatoria, segundo o disposto no artigo 37.bis da Lei 7/2004, do 16 de xullo, galega para a igualdade de mulleres e homes. De non existiren suficientes solicitudes de participación de mulleres, as prazas sobrantes acrecentarán as da quenda xeral.</p>
    <p>Cuarta. Publicación das relacións do alumnado seleccionado</p>
    <p>1. A Agasp publicará no enderezo &lt;https://agasp.xunta.gal&gt; unha relación das persoas seleccionadas para participar en cada curso, así como un número adecuado de reservas, de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>O prazo de presentación de alegacións será de dez días desde a súa publicación, de acordo co establecido no artigo 68.1 da Lei 39/2015, do 1 de outubro, do procedemento administrativo común das administracións públicas.</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda.</p>
    <p>2. Transcorrido o prazo de alegacións, a Agasp publicará no enderezo &lt;https://agasp.xunta.gal&gt; a listaxe definitiva de persoas admitidas en cada curso. Contra esta listaxe poderase interpor recurso de alzada no prazo dun mes desde a dita publicación, de acordo co disposto nos artigos 112.1, 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Quinta. Carga lectiva</p>
    <p>O curso estará composto por seis actividades formativas consecutivas:</p>
    <p>1. Conceptualización da violencia de xénero: 15 horas.</p>
    <p>2. Primeira actuación policial ante un suposto de violencia de xénero: 15 horas.</p>
    <p>3. Actuación coas vítimas de violencia de xénero: 15 horas.</p>
    <p>4. Intervención co maltratador: 15 horas.</p>
    <p>5. Intervención diferida en violencia de xénero dixital: 15 horas.</p>
    <p>6. A orde de protección: 25 horas.</p>
    <p>A carga lectiva total de todo o itinerario formativo será de 100 horas.</p>
    <p>Sexta. Metodoloxía e recursos didácticos</p>
    <p>O deseño deste curso superior que se realizará na modalidade en liña facilita a participación do alumnado, compatibilizando o curso coa súa actividade profesional.</p>
    <p>A acción formativa configúrase cun itinerario completo, formado por 6 cursos con contidos complementarios. Para avanzar no itinerario é necesario realizar e superar o curso anterior.</p>
    <p>Cada curso está composto por varios módulos e cada módulo contén:</p>
    <p>• Uns contidos que se constitúen como o temario para avaliar no exercicio tipo test que se realizará ao finalizar cada curso.</p>
    <p>• Unha actividade, que tamén será obrigatorio realizar e superar.</p>
    <p>• Un material complementario, que pode ser documentación de consulta, ligazóns a vídeos ou outro material, pero que non será avaliable nin se preguntará sobre este no test.</p>
    <p>As clases na modalidade de telepresenza son obrigatorias e figurarán no calendario de actividades desde o comezo do curso. Nestas clases é obrigatorio o uso do micrófono e da imaxe (é decir, o/a docente ten que ver todo o alumnado e este ten que participar se así e requirido).</p>
    <p>Sétima. Programa</p>
    <p>– Curso 1. Conceptualización da violencia de xénero (15 horas):</p>
    <p>Módulo I. Entendendo o fenómeno da violencia de xénero (10 horas).</p>
    <p>• A igualdade efectiva de mulleres e homes.</p>
    <p>• Principios básicos da igualdade.</p>
    <p>• A dinámica da violencia de xénero.</p>
    <p>• Tipos de violencia de xénero.</p>
    <p>• Factores de risco para a violencia de xénero.</p>
    <p>Módulo II. Delitos no ámbito da violencia de xénero (5 horas).</p>
    <p>• Conceptos.</p>
    <p>• Condutas delituosas.</p>
    <p>• Suxeitos activos e pasivos.</p>
    <p>• Penas accesorias.</p>
    <p>• Agravantes.</p>
    <p>– Curso 2. Primeira actuación policial ante un suposto de violencia de xénero (15 horas):</p>
    <p>Módulo I. Protocolo cero (10 horas).</p>
    <p>• Xustificación.</p>
    <p>• Información relevante.</p>
    <p>• Primeiras medidas.</p>
    <p>• En ausencia de denuncia.</p>
    <p>• Instrución 5/2021.</p>
    <p>• Guía de actuación.</p>
    <p>• Guía de indicadores.</p>
    <p>Módulo II. Primeira intervención policial-asistencial (5 horas).</p>
    <p>• Asistencia da vítima.</p>
    <p>• Detención do autor.</p>
    <p>• Achega de probas ou indicios.</p>
    <p>• Comparecencia dos axentes.</p>
    <p>• Colaboración na protección dás vítimas.</p>
    <p>– Curso 3. Actuación coas vítimas de violencia de xénero (15 horas):</p>
    <p>Módulo I. Interacción coas mulleres vítimas (5 horas).</p>
    <p>• Habilidades de intervención con vítimas de violencia de xénero.</p>
    <p>• Dificultades e aspectos para ter en conta.</p>
    <p>• Intervención en crise.</p>
    <p>• Entrevista coa vítima.</p>
    <p>Módulo II. Dereitos das mulleres vítimas (5 horas).</p>
    <p>• Nos servizos sociais.</p>
    <p>• No momento da denuncia.</p>
    <p>• Atención a menores.</p>
    <p>• Acta de dereitos da vítima.</p>
    <p>Módulo III. A protección policial das vítimas (5 horas).</p>
    <p>• Inicio da protección.</p>
    <p>• Contidos mínimos do atestado.</p>
    <p>• A orde de protección.</p>
    <p>• O camiño xudicial da denuncia.</p>
    <p>• Breve referencia ao sistema Vioxen.</p>
    <p>• Medidas policiais de protección.</p>
    <p>• Plan de seguridade personalizado.</p>
    <p>– Curso 4. Intervención co maltratador (15 horas):</p>
    <p>Módulo I. Interacción co home maltratador (10 horas).</p>
    <p>• Por que hai homes que maltratan?.</p>
    <p>• Características dos agresores de parella.</p>
    <p>• Tipoloxías de agresores de parella, características e risco.</p>
    <p>• Habilidades de interacción co maltratador.</p>
    <p>Módulo II. Intervención policial co maltratador (5 horas).</p>
    <p>• O autor no sistema Viogen.</p>
    <p>• Indicadores de risco referidos ao agresor.</p>
    <p>• Outro instrumento de predición: a escala EPV-R.</p>
    <p>• Cuestionario-entrevista co maltratador.</p>
    <p>– Curso 5. Intervención diferida en violencia de xénero dixital (15 horas):</p>
    <p>• Aproximación á violencia de xénero dixital.</p>
    <p>• Delitos neste ámbito.</p>
    <p>• Mención especial aos adolescentes.</p>
    <p>• Entendendo a tecnoloxía.</p>
    <p>• Problema probatorio e/o autoría (evidencias).</p>
    <p>– Curso 6. A orde de protección (25 horas):</p>
    <p>• A solicitude da orde de protección.</p>
    <p>• A adopción da orde de protección.</p>
    <p>• A execución da orde de protección.</p>
    <p>Oitava. Expedición de certificado</p>
    <p>O certificado de aptitude do alumnado que supere os cursos será expedido pola Agasp ao rematar o curso completo.</p>
    <p>Non se expedirá certificado ningún se non se realiza o curso completo.</p>
    <p>Como norma xeral, a certificación da acción formativa será ao finalizar todo o itinerario indicado, con todos os cursos (5) cualificados como aptos. Neste caso a certificación será pola carga lectiva total, na modalidade en liña, e con aproveitamento.</p>
    <p>Logo de petición expresa e motivada do/da alumno/a interesado/a, poderase valorar e estimar a validación dalgún dos cursos impartidos pola Agasp (non por outras entidades), sempre que non transcorresen máis de 5 anos desde a finalización do curso e teñan unha carga lectiva igual ou maior de 15 horas, pero esa validación farase para os efectos de evitar duplicar unha formación xa impartida, non se certificará a realización deste curso completo.</p>
    <p>Así, as validacións serán:</p>
    <table>
     <tbody>
      <tr>
       <td>Curso realizado (últimos 5 anos)</td>
       <td>Curso para validar do itinerario actual&amp;nbsp;2022</td>
      </tr>
      <tr>
       <td>Primeira intervención policial en violencia de xénero</td>
       <td>Curso 2º</td>
      </tr>
      <tr>
       <td>Protección integral da muller vítima de violencia de xénero</td>
       <td>Curso 2º</td>
      </tr>
      <tr>
       <td>Intervención co home maltratador</td>
       <td>Curso 4º</td>
      </tr>
      <tr>
       <td>A orde de protección</td>
       <td>Curso 5º</td>
      </tr>
     </tbody>
    </table>
    <p>Novena. Dereitos e deberes do alumnado participante</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp, aprobado pola Orde da Consellería de Presidencia, Administracións Públicas e Xustiza do 4 de febreiro de 2009 (DOG núm. 30, do 12 de febreiro).</p>
    <p>Décima. Facultades da Agasp</p>
    <p>A Agasp poderá modificar o desenvolvemento normal das actividades para adaptalas ás necesidades da Administración e ás continxencias que poidan xurdir.</p>
    <p>A Agasp tamén poderá suprimir os cursos, ampliar novas edicións ou suspendelos temporalmente, cando así veña exixido por circunstancias que afecten a súa organización ou docencia.</p>

