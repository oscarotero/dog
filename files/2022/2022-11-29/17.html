---
date: '2022-11-29'
id: V0653-271022-0003
page: 61576
number: 227
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 25 de outubro de 2022, da Xefatura Territorial da Coruña, pola
  que se concede a autorización administrativa previa e de construción e a
  declaración de utilidade pública, en concreto, dunha instalación de
  distribución eléctrica no termo municipal de Santa Comba (expediente IN407A
  2022/196-1).
range: Resolución
url: >-
  https://www.xunta.gal/dog/Publicados/2022/20221129/AnuncioV0653-271022-0003_gl.html
---
<p>Expediente: IN407A 2022/196-1.</p>
    <p>Solicitante: Industrial Barcalesa, S.L.</p>
    <p>Denominación: LMT, CT e LBT A Pallota.</p>
    <p>Termo municipal: Santa Comba.</p>
    <p>Feitos:</p>
    <p>Primeiro. O 14.6.2022, Industrial Barcalesa, S.L. solicitou a esta xefatura territorial o outorgamento da autorización administrativa previa e de construción e a declaración de utilidade pública, en concreto, da instalación do proxecto de execución da LMT, CT e LBT A Pallota, coa finalidade de reforzar e garantir a subministración de enerxía eléctrica aos clientes dos lugares de San Martiño, Fontecada, Gandarela, A Pallota e A Choupana, todos eles no termo municipal de Santa Comba, e proxéctase para tal fin a construción dun novo centro de transformación (CT) de 160 kVA de potencia, dunha liña de media tensión subterránea que o conectará coa liña de distribución de media tensión LP Babión-Catro Ventos (expediente IN407A 2020/63-1) e o enlace coa rede de baixa tensión IBA004-S1, existente na zona IBA004-S1.</p>
    <p>Segundo. A promotora achega xunto coa antedita solicitude o proxecto de execución, que inclúe a memoria, os planos e o orzamento, conforme establece o artigo 123 do Real decreto 1955/2000, do 1 de decembro, que comprende os seguintes documentos:</p>
    <p>– Proxecto de execución da LMT, CT e LBT A Pallota, subscrito o 13.6.2022 por Xosé López Seoane, enxeñeiro industrial (con núm. de colexiado 2745 do COII de Galicia), con visado núm. 20221717 do 14.6.2022, do citado órgano colexial.</p>
    <p>Terceiro. Xúntase ao antedito proxecto unha declaración responsable asinada o 14.6.2022 polo técnico proxectista, mediante a que manifesta o cumprimento de toda a normativa que lle é de aplicación nos termos establecidos no punto 1.b) do artigo 53 da Lei 24/2013, do 26 de decembro, do sector eléctrico (BOE núm. 310, do 27 de decembro), e na Resolución do 19 de febreiro de 2014, da Consellería de Economía e Industria, pola que se aproba o procedemento de autorización administrativa de construción de acordo co previsto na Lei 24/2013, do 26 de decembro, do sector eléctrico (DOG núm. 54, do 19 de marzo de 2014).</p>
    <p>Cuarto. A solicitude de Industrial Barcalesa, S.L. inclúe unha relación concreta e individualizada dos bens e/ou dereitos que o solicitante considera de necesaria expropiación segundo o establecido no artigo 55 da Lei 24/2013, do 26 de decembro, do sector eléctrico.</p>
    <p>Quinto. A solicitude de Industrial Barcalesa, S.L. someteuse ao trámite de información pública por Acordo do 1.7.2022 desta xefatura territorial, que foi publicado nos seguintes medios:</p>
    <p> • DOG núm. 158, do 22.8.2022.</p>
    <p> • BOP núm. 144, do 1.8.2022.</p>
    <p> • Taboleiro de anuncios do Concello de Santa Comba, segundo o certificado municipal do 20.9.2022.</p>
    <p>Sexto. De acordo co establecido no artigo 127 do Real decreto 1955/2000, do 1 de decembro, solicitouse ás distintas administracións, organismos, empresas de servizo público ou de servizos de interese xeral afectadas que emitisen informe ou, de ser o caso, establecesen as condicións técnicas que considerasen pertinente sobre a proposta técnica recollida no proxecto de referencia obxecto da solicitude feita por Industrial Barcalesa, S.L., para o cal lles foi remitida unha separata do dito proxecto que contén as características da instalación e a documentación cartográfica na parte que a instalación puider afectar bens e dereitos ao seu cargo. Industrial Barcalesa, S.L. presentou separatas para os seguintes organismos: Concello de Santa Comba, Augas de Galicia, AXI e o Servizo de Patrimonio Cultural (Xefatura Territorial da Coruña).</p>
    <p>Sétimo. Con data do 21.10.2022 os servizos técnicos da xefatura territorial emitiron informe sobre a solicitude feita por Industrial Barcalesa, S.L.</p>
    <p>Consideracións legais e técnicas:</p>
    <p> 1. O xefe territorial da Coruña da Consellería de Economía, Industria e Innovación é competente para resolver este expediente, ao abeiro do disposto no Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 22, do 1 de febreiro), e no Decreto 116/2022, do 23 de xuño, da Vicepresidencia Primeira e Consellería de Economía, Industria e Innovación, polo que se establece a estrutura orgánica da Vicepresidencia Primeira e Consellería de Economía, Industria e Innovación (DOG núm. 126, do 4 de xullo).</p>
    <p> 2. A lexislación de aplicación a este expediente é:</p>
    <p>– Lei 24/2013, do 26 de decembro, do sector eléctrico (BOE núm. 310, do 27 de decembro).</p>
    <p>– Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica (BOE núm. 310, do 27 de decembro).</p>
    <p>– Real decreto lei 23/2020, do 23 de xuño, polo que se aproban medidas en materia de enerxía e noutros ámbitos para a reactivación económica (BOE núm. 175, do 24 de xuño).</p>
    <p>– Resolución do 19 de febreiro de 2014, da Consellería de Economía e Industria, pola que se aproba o procedemento de autorización administrativa de construción de acordo co previsto na Lei 24/2013, do 26 de decembro, do sector eléctrico (DOG núm. 54, do 19 de marzo de 2014).</p>
    <p>– Real decreto 223/2008, do 15 de febreiro, polo que se aproba o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 á 09 (BOE núm. 68, do 18 de marzo).</p>
    <p>– Real decreto 337/2014, do 9 de maio, polo que se aproba o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 á 23 (BOE núm. 139, do 9 de xuño).</p>
    <p>– Lei do 16 de decembro de 1954, sobre expropiación forzosa (BOE núm. 351, do 17 de decembro).</p>
    <p>– Decreto do 26 de abril de 1957 polo que se aproba o Regulamento da Lei de expropiación forzosa (BOE núm. 160, do 20 de xuño).</p>
    <p> 3. As características máis significativas das instalacións recollidas no proxecto da LMT, CT e LBT A Pallota, obxecto da solicitude de outorgamento das autorizacións administrativas previa e de construción, son:</p>
    <p> • LMTS a 20 kV, de 1.014 metros de lonxitude, en condutor tipo RHZ1-2OL 12/20 kV 3 (1×240 mm2 Al), con orixe na cela de liña existente do CT Fontecada-Gandarela (expediente IN407A 2018/122-1) pertencente á arquitectura da LP Babión-Catro Ventos (expediente IN407A 2020/63-1) e remate no CTC proxectado.</p>
    <p> • Novo CT A Pallota, prefabricado de formigón, compacto de manobra exterior, de 160 kVA de potencia e relación de transformación 20.000/400-230 V, cunha configuración de celas 1L+1P, dotado de equipamento de telemando e telexestión e cadro de baixa tensión con catro (4) saídas.</p>
    <p> • Localización: lugar da Pallota, termo municipal de Santa Comba.</p>
    <p>4. Non consta no expediente que durante o trámite de información pública fosen presentadas alegacións en oposición á solicitude de outorgamento das autorizacións administrativas previa e de construción para o proxecto da LMT, CT e LBT A Pallota feita por Industrial Barcalesa, S.L.</p>
    <p>5. Non consta no expediente que o Concello de Santa Comba, Augas de Galicia e o Servizo de Patrimonio Cultural (Xefatura Territorial da Coruña) emitisen os informes que lles foron solicitados, de tal xeito que, de acordo co establecido nos puntos 3 e 4 do artigo 3 do Real decreto lei 23/2020, do 23 de xuño, enténdese a conformidade da Administración local e dos ditos organismos coas especificacións técnicas propostas no proxecto de execución.</p>
    <p>6. Industrial Barcalesa, S.L. manifestou a súa conformidade coas condicións emitido pola AXI.</p>
    <p>7. No expediente consta un informe favorable dos servizos técnicos desta xefatura territorial.</p>
    <p>De acordo con todo o indicado, </p>
    <h2>RESOLVO:</h2>
    <p>Conceder a autorización administrativa previa e de construción e a declaración de utilidade pública, en concreto, da instalación recollida no proxecto da LMT, CT e LBT A Pallota de características anteriormente descritas, coas seguintes consideracións:</p>
    <p>– A declaración de utilidade pública leva implícita a necesidade de ocupación dos bens e de adquisición dos dereitos afectados, e implicará a urxente ocupación, para os efectos do artigo 52 da Lei de expropiación forzosa.</p>
    <p>– Esta autorización outórgase sen prexuízo daquelas concesións e autorizacións que sexan necesarias de acordo con outras disposicións que sexan de aplicación segundo a lexislación vixente e, en especial, as relativas á ordenación do territorio e o ambiente, tal e como se dispón no artigo 120.2 do título VII do Real decreto 1955/2000, do 1 de decembro.</p>
    <p>– Esta autorización circunscríbese ás instalacións de tensión maior de 1 kV, de conformidade co artigo 111 do Real decreto 1955/2000, do 1 de decembro.</p>
    <p>– As instalacións executaranse no prazo dun ano, contado a partir da data de ocupación dos terreos.</p>
    <p>– Para a posta en funcionamento das instalacións, Industrial Barcalesa, S.L. solicitará expresamente a esta xefatura territorial a autorización de explotación delas xunto coa seguinte documentación:</p>
    <p> a) As declaracións de conformidade relativas ao material ou equipamento, e as certificacións ou homologacións, se procede.</p>
    <p> b) Un certificado do/da director/a da montaxe en que se garantirá o cumprimento das especificacións do proxecto e prescricións complementarias, se as houber, así como das regulamentacións e normas oportunas na montaxe da instalación e posta a punto.</p>
    <p> c) Toda a documentación exixible segundo a ITC LAT-04 do Real decreto 223/2008, do 15 de febreiro, e a ITC RAT-22 do Real decreto 337/2014, do 9 de maio.</p>
    <p>Contra esta resolución, que non é definitiva en vía administrativa, poderase interpor recurso de alzada ante o vicepresidente primeiro e conselleiro de Economía, Industria e Innovación no prazo dun mes, contado a partir do día seguinte ao da notificación ou publicación, segundo o disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), sen prexuízo de que os interesados poidan promover calquera outra acción que consideren pertinente para a defensa dos seus intereses.</p>
    <p>Mediante este documento notifícaselle a Industrial Barcalesa, S.L. esta resolución, segundo o exixido no artigo 40.1 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>A Coruña, 25 de outubro de 2022</p>
    <footer><p>Isidoro Martínez Arca<br>Xefe territorial da Coruña</p></footer>

