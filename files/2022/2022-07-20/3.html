---
date: '2022-07-20'
id: V0654-110722-0002
page: 40713
number: 138
agency: 'Vicepresidencia Segunda e Consellería de Presidencia, Xustiza e Deportes'
section: III. Outras disposicións.
title: >-
  ORDE do 8 de xullo de 2022 pola que se declara de utilidade pública a
  Asociación Fonte da Virxe de Familiares e Amigos dos Enfermos Mentais.
range: Orde
url: >-
  https://www.xunta.gal/dog/Publicados/2022/20220720/AnuncioV0654-110722-0002_gl.html
---
<p>A Lei orgánica 1/2002, do 22 de marzo, reguladora do dereito de asociación, recoñece a importancia do fenómeno asociativo coma instrumento de integración, participación e representación dos lexítimos intereses dos cidadáns, e con este obxecto prevé unha serie de medidas para facilitar o desenvolvemento das asociacións. Entre estas medidas de fomento recóllese a posibilidade de que as entidades asociativas, sen fins de lucro, poidan ser declaradas de utilidade pública.</p>
    <p>En concreto, o artigo 32 da citada Lei orgánica 1/2002, do 22 de marzo, sinala que, por iniciativa das correspondentes asociacións, poderán ser declaradas de utilidade pública aquelas nas cales concorran determinados requisitos que, en esencia, consisten en que os fins estatutarios promovan o interese xeral, que a súa actividade non beneficie exclusivamente os asociados, que os membros dos órganos de representación que perciban retribucións non o fagan con cargo a fondos ou subvencións públicas, que conten con medios persoais e materiais axeitados e cunha organización idónea para o cumprimento dos seus fins estatutarios e, finalmente, que se encontren constituídas, inscritas no rexistro, en funcionamento e dando cumprimento efectivo aos seus fins estatutarios durante os dous anos inmediatamente anteriores á presentación da solicitude.</p>
    <p>No ámbito da Comunidade Autónoma de Galicia, o Decreto 157/2008, do 10 de xullo, sobre a asunción de funcións da Administración do Estado traspasadas á Comunidade Autónoma de Galicia mediante o Real decreto 1080/2008, do 30 de xuño, en materia de declaración de utilidade pública de asociacións e aplicación dos beneficios fiscais, e sobre a súa asignación á Consellería de Presidencia, Administracións Públicas e Xustiza (actual Vicepresidencia Segunda e Consellería de Presidencia, Xustiza e Deportes), establece que para resolver o procedemento de declaración de utilidade pública será competente a persoa titular da citada consellería, logo da instrución do procedemento polo órgano que resulte habilitado por razón do rexistro en que estea inscrita a asociación solicitante.</p>
    <p>En aplicación desta normativa, e logo de solicitude de declaración de utilidade pública pola entidade interesada, a Xefatura Territorial da Coruña instruíu o correspondente procedemento administrativo seguindo as prescricións contidas no Real decreto 1740/2003, do 19 de decembro, sobre procedementos relativos a asociacións de utilidade pública.</p>
    <p>Constan no dito expediente a memoria económica e de actividades, e demais documentos de obrigada achega pola asociación interesada, así como os informes dos departamentos e organismos competentes e, sinaladamente, o preceptivo informe favorable do Ministerio de Facenda.</p>
    <p>Logo do exame da normativa aplicable e da documentación que figura no expediente, ponse de manifesto que a entidade solicitante reúne os requisitos necesarios para obter a declaración de utilidade pública.</p>
    <p>Na súa virtude, e ao abeiro das facultades previstas no Decreto 157/2008, do 10 de xullo,</p>
    <h2>RESOLVO:</h2>
    <p>Declarar de utilidade pública á Asociación Fonte da Virxe de Familiares e Amigos dos Enfermos Mentais, inscrita no Rexistro Provincial de Asociacións da Coruña co número 1994-3664-1ª. </p>
    <p>Contra esta orde, que pon fin á vía administrativa, pódese interpoñer recurso contencioso, ante a Sala do Contencioso-Administrativo do Tribunal Superior de Xustiza de Galicia, no prazo de dous meses, de conformidade co disposto na Lei 29/1998, do 13 de xullo, reguladora da xurisdición contencioso-administrativa. Con carácter previo, poderase interpoñer recurso potestativo de reposición, ante o mesmo órgano que ditou esta orde, no prazo dun mes, segundo establecen os artigos 123 e 124 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 8 de xullo de 2022</p>
    <footer><p>Diego Calvo Pouso<br>Vicepresidente segundo e conselleiro de Presidencia,<br>Xustiza e Deportes</p></footer>

