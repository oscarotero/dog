---
date: '2022-10-13'
id: O150-041022-0001
page: 54480
number: 195
agency: Escola Galega de Administración Pública
section: III. Outras disposicións.
title: >-
  RESOLUCIÓN do 4 de outubro de 2022 pola que se convoca a conferencia A xestión
  de fondos do instrumento europeo de recuperación: marco
  xurídico-administrativo.
range: Resolución
url: >-
  https://www.xunta.gal/dog/Publicados/2022/20221013/AnuncioO150-041022-0001_gl.html
---
<p>Conforme os fins que lle asigna á Escola Galega de Administración Pública (EGAP) a normativa que a regula (Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo),</p>
    <p class="dog-titulo">RESOLVO:</p>
    <p>Convocar a conferencia A xestión de fondos do instrumento europeo de recuperación: marco xurídico administrativo, de acordo coas bases que se indican a continuación:</p>
    <p>Primeira. <em>Obxectivos</em></p>
    <p>O instrumento europeo de recuperación e a súa tradución no Plan español de recuperación e resiliencia abren oportunidades de financiamento de proxectos en todos os niveis administrativos. Para a súa correcta execución, é preciso coñecer as múltiples normas aplicables, as mellores opcións organizativas e procedementais de xestión, os controis e cautelas que se adopten e os riscos que deben ser evitados para evitar expedientes de devolución no futuro.</p>
    <p>Os obxectivos que se perseguen con esta conferencia son:</p>
    <p>– Dar a coñecer de maneira sistemática o conxunto de normas que deben ser aplicadas na execución dos fondos.</p>
    <p>– Facilitar as decisións organizativas e procedementais na xestión dos fondos.</p>
    <p>– Formar sobre as responsabilidades e controis que deben ser tidos en conta.</p>
    <p>– Advertir acerca dos riscos do incumprimento e as súas consecuencias.</p>
    <p>Segunda. <em>Contidos</em></p>
    <p>De acordo con eses obxectivos, analizaranse nesta conferencia:</p>
    <p>1. A normativa aplicable, incluídas as normas da Comunidade Autónoma de Galicia.</p>
    <p>2. As opcións organizativas, procedementais, de persoal e de contratación.</p>
    <p>3. Os controis.</p>
    <p>4. As prevencións para evitar os riscos de incumprimento.</p>
    <p>Terceira. <em>Persoas destinatarias</em></p>
    <p>Esta actividade está dirixida ao persoal empregado público en situación de servizo activo ou asimilada, da Administración autonómica galega e das súas entidades públicas instrumentais; da Administración institucional, da Administración local e das universidades do Sistema universitario de Galicia; e a profesionais e persoas interesadas en xeral.</p>
    <p>Cuarta. <em>Desenvolvemento</em></p>
    <p>Lugar: salón de actos da EGAP, rúa Madrid, 2-4, Santiago de Compostela.</p>
    <p>Modalidade: presencial.</p>
    <p>Data: 21 de outubro de 2022.</p>
    <p>Horario: 12.00 horas.</p>
    <p>Horas lectivas: 2.</p>
    <p>Quinta. <em>Número de prazas</em></p>
    <p>Limitado pola capacidade do local.</p>
    <p>Sexta. <em>Inscrición</em></p>
    <p>1. As solicitudes de participación nesta actividade formativa só poderán realizarse mediante o formulario de matrícula telemática dispoñible na dirección &lt;https://egap.xunta.gal/matricula&gt;. As solicitudes entenderanse presentadas unha vez que se complete correctamente o proceso de matriculación.</p>
    <p>2. Antes de formalizar a súa inscrición nesta actividade todas as persoas deben introducir ou actualizar os datos da súa área de matrícula, de acordo cos requisitos de selección establecidos nas bases terceira e oitava desta convocatoria.</p>
    <p>3. As persoas que oculten ou falseen datos esenciais para a selección serán automaticamente excluídas da actividade solicitada e pasarán ao final das listaxes de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito.</p>
    <p>4. As persoas interesadas deberán seleccionar primeiro a área en que está integrada esta actividade (Réxime xurídico e actividade financeira das administracións) e despois seleccionar en «nome do curso»: Conferencia A xestión de fondos do instrumento europeo de recuperación: marco xurídico administrativo.</p>
    <p>5. O prazo para a inscrición permanecerá aberto desde as 9.00 horas do día seguinte ao da publicación desta resolución no Diario Oficial de Galicia ata as 23.55 horas do día 16 de outubro de 2022.</p>
    <p>Poderá obterse calquera outra información a través do correo electrónico novas.egap@xunta.gal ou, desde as 8.30 horas ata as 14.30 horas, nos teléfonos 981 54 62 39 e 981 54 62 41.</p>
    <p>Sétima. <em>Comprobación de datos</em></p>
    <p>1. Conforme o disposto no artigo 28.2 da Lei 39/2015, do 1 de outubro, do procedemento administrativo común das administracións públicas, para a tramitación do procedemento de selección, consultaranse automaticamente os datos das persoas solicitantes desta acción formativa necesarios para realizar o proceso de selección, salvo que a persoa interesada se opuxese a iso.</p>
    <p>2. No caso de que as persoas interesadas se opoñan a esta consulta deberán indicalo expresamente incluíndo os motivos de oposición relacionados coa súa situación particular e achegar, ademais, os documentos a cuxa consulta se opoñen, que indiquen a súa situación administrativa, tipo de persoal e antigüidade na Administración a través do seguinte enderezo electrónico &lt;novas.egap@xunta.gal&gt;.</p>
    <p>3. Excepcionalmente, en caso de que algunha circunstancia imposibilite a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>4. A EGAP poderá pedir as certificacións necesarias para realizar a selección de acordo cos criterios recollidos nesta convocatoria.</p>
    <p>Oitava. <em>Criterios de admisión e selección</em></p>
    <p>A admisión levarase a cabo de acordo cos criterios indicados na base terceira desta convocatoria respecto das persoas destinatarias. A orde de selección virá determinada pola data e hora de inscrición.</p>
    <p>Novena. <em>Publicación das listaxes de persoas seleccionadas e reservas</em></p>
    <p>A EGAP publicará no enderezo web https://egap.xunta.gal unha relación de persoas seleccionadas para participar nesta actividade, así como un número adecuado de reservas no caso de que o número de solicitudes recibidas fose superior ao número de prazas, de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>Entenderase que as persoas que non figuren en ningunha das relacións foron excluídas por algunha das razóns expresadas nas bases da convocatoria, ocupan un posto máis afastado na listaxe de agarda ou encóntranse excluídas de acordo co disposto no ordinal segundo, punto 6º, da Resolución do 4 de xaneiro do 2008 pola que se actualizan os criterios de participación nas actividades formativas da Escola Galega de Administración Pública (DOG núm. 7, do 10 de xaneiro).</p>
    <p>Décima. <em>Cambios ou substitucións na selección, renuncia e asistencia</em></p>
    <p>1. En ningún caso serán admitidos cambios ou substitucións entre as persoas seleccionadas.</p>
    <p>2. Renuncia:</p>
    <p>a) As persoas seleccionadas só poderán renunciar á actividade formativa:</p>
    <p>• Por causa de forza maior suficientemente acreditada.</p>
    <p>• Por necesidades do servizo debidamente motivadas por parte das persoas responsables dos centros directivos.</p>
    <p>• Por razóns de conciliación familiar.</p>
    <p>• Por outras causas xustificadas documentalmente.</p>
    <p>b) A renuncia debe ser comunicada por correo electrónico, dirixido a novas.egap@xunta.gal, o antes posible e, en todo caso, con anterioridade ao inicio da actividade formativa, sen prexuízo do disposto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE do 2 de outubro). Na páxina web da Escola estará dispoñible un modelo de renuncia.</p>
    <p>c) As persoas que incumpran o previsto nas alíneas a) e b) pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte, contado a partir do día da finalización desta actividade.</p>
    <p>3. A asistencia e a puntualidade:</p>
    <p>a) Son obrigatorias a asistencia ás sesións da actividade formativa e a puntualidade.</p>
    <p>b) Durante a actividade formativa realizaranse controis de asistencia e puntualidade.</p>
    <p>c) As faltas de asistencia na actividade:</p>
    <p>c.1. Non poden superar en ningún caso o 10 % das horas lectivas presenciais. En todo caso, estas faltas de asistencia deberán xustificarse documentalmente ante as persoas responsables da actividade formativa nun prazo máximo de 10 días, contados a partir do día da finalización desta actividade. As persoas que incumpran o especificado anteriormente perderán o dereito ao certificado na actividade formativa.</p>
    <p>c.2. Aquelas persoas cuxas faltas de asistencia superen o 50 % das horas lectivas pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte, contado a partir da finalización desta actividade.</p>
    <p>Undécima. <em>Certificado electrónico de asistencia</em></p>
    <p>Ao final desta actividade emitirase un certificado electrónico de asistencia, descargable desde a área de matrícula (https://egap.xunta.gal/matricula), a aquelas persoas inscritas que participasen asiduamente e sempre que a súa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a modalidade de desenvolvemento, a data e o lugar de realización da conferencia, así como un código de verificación electrónica (CVE) para contrastar a súa autenticidade.</p>
    <p>Duodécima. <em>Facultades da EGAP</em></p>
    <p>1. A EGAP reserva para si a facultade de interpretar e resolver as incidencias que poidan xurdir no desenvolvemento desta actividade, así como a facultade de cancelala se o escaso número de solicitudes non xustificase a súa realización, nese caso serán empregados os medios de notificación ás persoas interesadas previstos na normativa vixente.</p>
    <p>2. A EGAP garantirá, na acción derivada desta convocatoria, a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <p>Santiago de Compostela, 4 de outubro de 2022</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

