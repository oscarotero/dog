---
date: '2022-10-13'
id: G2018-290922-0003
page: 54625
number: 195
agency: Universidade de Santiago de Compostela
section: IV. Oposicións e concursos.
title: >-
  RESOLUCIÓN do 29 de setembro de 2022, conxunta da Universidade de Santiago de
  Compostela e do Servizo Galego de Saúde, pola que se convoca concurso público
  para a provisión de prazas vinculadas de profesorado contratado doutor.
range: Resolución
url: >-
  https://www.xunta.gal/dog/Publicados/2022/20221013/AnuncioG2018-290922-0003_gl.html
---
<p>De conformidade co establecido no artigo 62 da Lei orgánica 6/2001, do 21 de decembro, de universidades, modificada pola Lei orgánica 4/2007, do 12 de abril (en diante, LOU); no Real decreto 1312/2007, modificado polo Real decreto 415/2015, do 29 de maio, e o Real decreto 1313/2007, do 5 de outubro, que regulan, respectivamente, a acreditación nacional para o acceso aos corpos docentes universitarios e o réxime dos correspondentes concursos de acceso; no Real decreto 1558/1986, do 28 de xuño (BOE do 31 de xullo), polo que se establecen as bases xerais do réxime de concertos entre as universidades e as institucións sanitarias; no Concerto asinado o 20 de abril de 2001 (DOG do 29 de xuño) entre a Universidade de Santiago de Compostela e o Servizo Galego de Saúde (Sergas) (en diante, Concerto) para a utilización das institucións sanitarias na investigación e docencia universitarias; nos estatutos da Universidade de Santiago de Compostela (no sucesivo, estatutos da USC), aprobados polo Decreto 14/2014, do 30 de xaneiro (DOG do 12 de febreiro), e no Regulamento para a selección de profesorado con vinculación permanente (en diante, Regulamento), aprobado mediante o Acordo do Consello de Goberno da Universidade de Santiago de Compostela do 27 de setembro de 2019.</p>
    <p>En cumprimento dos acordos do Consello de Goberno desta universidade, do 29 de xuño de 2022, e da Comisión mixta Universidade de Santiago-Sergas, do 6 de xuño de 2022, e en execución da oferta de emprego público do persoal docente e investigador da USC correspondente ao ano 2022, publicada no DOG o 31 de maio de 2022, esta reitoría, no exercicio das competencias atribuídas polo artigo 20 da LOU e o 85 dos estatutos da Universidade de Santiago de Compostela, e de acordo co establecido na norma novena do Concerto, resolve convocar, conxuntamente co Servizo Galego de Saúde, o concurso público para a provisión de prazas de profesorado contratado doutor vinculadas ás institucións sanitarias que se relacionan no anexo I.1 desta resolución, con suxeición ás seguintes bases da convocatoria:</p>
    <p>1. Normas xerais.</p>
    <p>1.1. Este concurso réxese, ademais de polo disposto nas bases desta convocatoria, por:</p>
    <p>– Lei orgánica 6/2001, do 21 de decembro, de universidades (en diante, LOU).</p>
    <p>– Lei 39/2015, do 1 de outubro, do procedemento administrativo común das administracións públicas (en diante, LPACAP).</p>
    <p>– Lei 40/2015, do 1 de outubro, de réxime xurídico do sector público (en diante, LRXSP).</p>
    <p>– Lei 2/2015, do 29 de abril, do emprego público de Galicia.</p>
    <p>– Decreto 266/2002, do 6 de setembro, sobre contratación de profesorado universitario.</p>
    <p>– Estatutos da Universidade de Santiago de Compostela, aprobados polo Decreto 14/2014, do 30 de xaneiro.</p>
    <p>– Regulamento de selección de profesorado con vinculación permanente, aprobado mediante o Acordo do Consello de Goberno, do 27 de setembro de 2019 (en diante, Regulamento).</p>
    <p>– II Convenio colectivo para o persoal docente e investigador laboral das universidades da Coruña, Santiago de Compostela e Vigo, subscrito con data do 26 de xaneiro de 2011 (DOG do 14 de abril), prorrogado con data do 12 de xullo de 2013 (DOG do 29 de xullo) (en diante, Convenio).</p>
    <p>1.2. O réxime xurídico destas prazas será o establecido no Real decreto 1558/1986, do 28 de xuño, polo que se establecen as bases xerais do réxime de concertos entre as universidades e as institucións sanitarias, e no Concerto asinado o 20 de abril de 2001 (DOG do 29 de xuño) entre a Universidade de Santiago de Compostela e o Servizo Galego de Saúde (Sergas) para a utilización das institucións sanitarias na investigación e na docencia universitarias.</p>
    <p>1.3. As prazas de profesorado contratado doutor convocadas quedan vinculadas á institución sanitaria e a categoría asistencial básica nos termos que se especifican no anexo I.1.</p>
    <p>1.4. Cando os prazos a que se fai referencia nesta convocatoria se expresen en días, entenderase que estes son hábiles e excluiranse do cómputo os sábados e domingos e os declarados festivos, de acordo co disposto no artigo 30 da LPACAP. Considéranse festivos para estes efectos os festivos locais tanto de Santiago de Compostela como de Lugo e ampliarase en calquera caso en ambos os dous campus o prazo establecido por un número de días igual ao dos festivos existentes.</p>
    <p>1.5. Esta convocatoria comprende o concurso independente de cada unha das prazas convocadas.</p>
    <p>1.6. O mes de agosto será inhábil para a publicación de convocatorias e para a reunión das comisións de selección.</p>
    <p>1.7. O prazo máximo para a resolución do concurso será de catro (4) meses, contados a partir da data de publicación da convocatoria no Diario Oficial de Galicia.</p>
    <p>2. Requisitos das persoas aspirantes.</p>
    <p>Para participaren nestas probas selectivas, as persoas aspirantes deberán reunir os seguintes requisitos:</p>
    <p>2.1.1. Requisitos xerais.</p>
    <p>a) Posuír a nacionalidade española ou a dalgún Estado membro da Unión Europea ou país estranxeiro que, consonte o disposto no artigo 57 do Real decreto lexislativo 5/2015, do 30 de outubro, polo que se aproba o texto refundido da Lei do Estatuto básico do empregado público, e no artigo 89 e a disposición adicional décimo primeira da LOU, permita o acceso ao emprego público.</p>
    <p>b) Ter feitos os 16 anos de idade.</p>
    <p>c) Posuír as capacidades e aptitudes físicas e psíquicas que sexan necesarias para o desempeño das correspondentes funcións ou tarefas.</p>
    <p>d) Non ter sido despedido ou separado mediante expediente disciplinario de ningunha Administración pública ou dos órganos constitucionais ou estatutarios das comunidades autónomas, nin estar na situación de inhabilitación absoluta ou especial para o desempeño de empregos ou cargos públicos por resolución xudicial, cando se trate de acceder á mesma categoría profesional a que pertencía.</p>
    <p>No caso de nacionais doutros Estados, non estar inhabilitado ou en situación equivalente, nin ter sido sometido a sanción disciplinaria ou equivalente que impida no Estado de procedencia o acceso ao emprego público nos termos anteriores.</p>
    <p>e) Non ter sido condenado por sentenza firme por algún delito contra a liberdade e indemnidade sexual, que inclúe a agresión e o abuso sexual, acoso sexual, exhibicionismo e provocación sexual, prostitución e explotación sexual e corrupción de menores, así como por tráfico de seres humanos.</p>
    <p>f) Acreditar o coñecemento das dúas linguas oficiais na Universidade de Santiago de Compostela, de conformidade co establecido na lexislación vixente.</p>
    <p>g) Aboar as taxas previstas na base 3.5.</p>
    <p>2.1.2. Requisitos específicos.</p>
    <p>a) Estar en posesión do título de doutor/a.</p>
    <p>b) Estar en posesión do título oficial de especialista que corresponda á praza das recollidas no anexo I.1.</p>
    <p>c) Ter recibido a avaliación positiva da súa actividade docente e investigadora para a figura de profesor contratado doutor ou doutras categorías superiores, por parte da Axencia para a Calidade do Sistema Universitario de Galicia (ACSUG), da Axencia Nacional de Avaliación da Calidade e Acreditación (ANACA) ou de calquera outro órgano de avaliación que determinen as leis doutras comunidades autónomas, sempre que exista un convenio ou concerto previo coa Comunidade Autónoma de Galicia, ou ben reunir as condicións que determinan a cualificación automática para ser contratado nesta figura.</p>
    <p>2.2. A posesión de todos os requisitos estará referida sempre á data de expiración do prazo de presentación de solicitudes de participación e deberase manter ao longo de todo o proceso selectivo, agás no caso do sinalado no número 2.1.1.f), que as persoas candidatas propostas poderán acreditar nos termos establecidos no número 9.3 desta convocatoria.</p>
    <p>3. Solicitudes.</p>
    <p>3.1. As persoas que desexen participar nesta convocatoria deberán formalizar a súa solicitude, xunto coa documentación correspondente, unicamente por medios electrónicos, a través da aplicación de probas selectivas do PDI (en diante, aplicación de concursos) á cal se pode acceder a través da seguinte ligazón na sede electrónica da USC (https://sede.usc.es/sede/publica/catalogo/procedemento/126/ver.htm), para o cal deberán empregar os medios de identificación e sinatura admitidos pola sede electrónica da USC (https://sede.usc.es/sede/publica/informacion/aspectosTecnicos.htm).</p>
    <p>No caso de que as persoas aspirantes desexen participar en máis dun concurso, deberán cubrir na aplicación de concursos unha solicitude para cada un deles. Neste suposto, o sistema ofrecerá a posibilidade de executar un duplicado da solicitude presentada nesta aplicación nun anterior concurso. A persoa aspirante deberá comprobar nesta nova solicitude a incorporación efectiva dos datos e méritos que se pretenden duplicar e alegar. A documentación acreditativa, en formato pdf, deberase engadir unicamente no suposto de conter información distinta e/ou actualizada da achegada na solicitude de orixe.</p>
    <p>A non presentación da solicitude a través dos procedementos e formularios descritos neste punto será causa de exclusión e non se poderá reparar no prazo establecido na base 5.2 desta convocatoria.</p>
    <p>Será requisito imprescindible para participaren en calquera das prazas a concurso que as persoas aspirantes, no acto de presentación, fagan entrega ao/á presidente/a da Comisión, en soporte dixital con forma de lapis de memoria USB, dunha copia do seu currículo e do proxecto de actividades docentes e do proxecto investigador. No mesmo acto deberase entregar, así mesmo, a documentación acreditativa dos méritos alegados, que se poderá presentar en soporte dixital ou ben en papel.</p>
    <p>3.2. As persoas interesadas responsabilizaranse da veracidade dos documentos que presenten. A Administración poderá requirir a exhibición do documento orixinal para o cotexo da copia presentada.</p>
    <p>A inexactitude, falsidade ou omisión de carácter esencial de calquera dato ou información na declaración, así como a non presentación da documentación cando lle sexa requirida, determinará a non selección e/ou a non formalización do contrato de traballo, sen prexuízo das responsabilidades penais, civís ou administrativas que procedan.</p>
    <p>3.3. Co fin de garantir a participación en condicións de igualdade, aquelas persoas con necesidades específicas derivadas de alteracións físicas, psíquicas ou sensoriais cun grao de discapacidade igual ou superior ao 33 % poderán solicitar as medidas ou os recursos adicionais necesarios para desenvolver o procedemento selectivo.</p>
    <p>Quen solicite proba adaptada deberao facer constar expresamente no momento da inscrición e motivalo.</p>
    <p>3.4. As solicitudes deberanse presentar no prazo de dez días hábiles, contados a partir do seguinte ao de publicación desta convocatoria no Diario Oficial de Galicia (DOG).</p>
    <p>3.5. Dereitos de exame.</p>
    <p>As persoas aspirantes deberanlle aboar á USC, por cada concurso en que soliciten participar, a cantidade de 44,17 euros en concepto de dereitos de exame.</p>
    <p>Estarán exentas do pagamento da totalidade da taxa por dereitos de exame aquelas persoas que teñan recoñecido un grao de discapacidade igual ou superior ao 33 % e as que sexan membros de familias numerosas clasificadas na categoría especial.</p>
    <p>Gozarán dunha bonificación do 50 % da taxa por dereitos de exame as persoas que sexan membros de familias numerosas de categoría xeral e as que figurasen como demandantes de emprego desde, polo menos, seis meses antes da data de publicación desta convocatoria, e non estean a percibir prestación ou subsidio por desemprego.</p>
    <p>Todas as circunstancias que supoñen unha bonificación total ou parcial das taxas por dereitos de exame deberán ser acreditadas documentalmente xunto coa solicitude, incorporando na epígrafe que corresponda da aplicación de concursos a copia en pdf da cualificación do grao de discapacidade ou do carné de familia numerosa, segundo corresponda. As relativas á condición de demandante de emprego, así como ao feito de non percibir prestación ou subsidio por desemprego, deberanse acreditar mediante o correspondente pdf dos certificados expedidos polo Servizo Público de Emprego e incorporalos na epígrafe que corresponda.</p>
    <p>A persoa solicitante deberá realizar a liquidación de taxas na aplicación informática e o seu aboamento a través dun dos seguintes medios:</p>
    <p>1) Pagamento a través do impreso de autoliquidación. Para iso, deberá seleccionar esta opción no formulario electrónico, imprimir o documento de pagamento e realizar o ingreso na entidade bancaria.</p>
    <p>2) Pagamento electrónico mediante tarxeta de crédito. Para iso, deberá seleccionar esta opción no formulario electrónico e realizar o pagamento a través da pasarela bancaria á cal se lle dea acceso a través da aplicación informática.</p>
    <p>En ningún caso a presentación e pagamento da taxa suporá a substitución do trámite de presentación, en tempo e forma, da solicitude.</p>
    <p>Serán excluídas todas aquelas persoas aspirantes que non aboen a totalidade dos dereitos de exame dentro do prazo de presentación de solicitudes. No caso de que as persoas aspirantes se acollan a unha exención ou bonificación e non xustifiquen esta cuestión, de non o teren feito antes, no prazo de reposición de documentación, serán excluídas do procedemento por non teren feito o pagamento da totalidade das taxas dentro do prazo de presentación de solicitudes.</p>
    <p>Unicamente procederá a devolución dos dereitos de exame ás persoas aspirantes que sexan excluídas por causas non imputables a elas. Para tal efecto, o reintegro realizarase de oficio, para o cal terán que facer constar a entidade bancaria e o seu número de conta no recadro que figura na solicitude. De non figuraren estes datos, entenderase que renuncian á devolución dos dereitos de exame.</p>
    <p>3.6. Para calquera aclaración ou información sobre a tramitación electrónica, as persoas solicitantes poderanse pór en contacto co Centro de Atención aos/as Usuarios/as seguindo o procedemento indicado na páxina http://www.usc.gal/gl/servizos/atic/cau/</p>
    <p>No caso de non poder formalizar a solicitude mediante a aplicación de concursos dentro dos prazos establecidos, e sempre que o motivo sexa por causas técnicas non imputables ao interesado que imposibiliten o funcionamento ordinario da web, observarase o que a USC estableza nesta materia para tal fin.</p>
    <p>4. Documentación acreditativa de requisitos e méritos. Momento de presentación.</p>
    <p>Xunto coa solicitude, e sempre a través da aplicación de concursos mencionada no número 3.1 presentarase a seguinte documentación:</p>
    <p>a) Copia dixitalizada en formato pdf do documento nacional de identidade, pasaporte ou documento acreditativo da nacionalidade.</p>
    <p>As/os descendentes e descendentes do cónxuxe non separado de dereito deberán presentar, ademais, os documentos acreditativos do vínculo de parentesco e, de ser o caso, do feito de viviren a expensas ou estaren a cargo dun nacional dun Estado membro da Unión Europea ou doutros Estados, cando así o estableza un tratado internacional subscrito pola Unión Europea e ratificado por España, con que teña o dito vínculo. A acreditación realizarase por medio de certificados expedidos polas autoridades competentes do seu país de orixe, traducidos para algunha das linguas oficiais da USC.</p>
    <p>b) Copia dixitalizada en formato pdf do título universitario oficial de doutor (anverso e reverso).</p>
    <p>Os títulos expedidos por universidades ou autoridades estranxeiras deberán ser acreditados presentando a copia dixitalizada da declaración de equivalencia ao nivel académico de doutor, conforme a disposición adicional quinta do Real decreto 967/2014, do 21 de novembro, ou a copia dixitalizada de calquera outro documento de acreditación equivalente que regulamentariamente se determine.</p>
    <p>c) Copia dixitalizada en formato pdf da resolución de avaliación positiva para a figura de profesor/a contratado/a doutor/a ou para outra categoría superior, expedida pola ACSUG, pola ANACA ou por calquera outro órgano de avaliación, sempre que exista un convenio ou concerto previo coa Comunidade Autónoma de Galicia, agás que esta acreditación xa conste no expediente persoal por ser PDI da USC.</p>
    <p>d) Copia dixitalizada do título oficial de especialista que corresponda á praza.</p>
    <p>Os documentos que así o precisen deberanse presentar traducidos para algunha das linguas oficiais da USC.</p>
    <p>As persoas candidatas que pertenzan á Universidade de Santiago de Compostela só deberán presentar os documentos a que se refiere esta epígrafe que non consten no seu expediente.</p>
    <p>Non presentar os documentos especificados nas epígrafes citadas será causa de exclusión, que se deberá reparar no prazo establecido na base 5.2 desta convocatoria.</p>
    <p>5. Admisión de aspirantes.</p>
    <p>5.1. Rematado o prazo de presentación de solicitudes, nun prazo máximo de dez días hábiles, a Vicerreitoría de Profesorado publicará unha resolución que aprobe a lista provisoria de persoas aspirantes admitidas e excluídas no taboleiro electrónico da USC (https://sede.usc.es/sede/publica/taboleiro/inicio.htm).</p>
    <p>5.2. Contra esta resolución, e nun prazo máximo de dez días hábiles contados a partir do día seguinte ao da publicación no taboleiro electrónico da USC, as persoas interesadas poderán presentar unha reclamación, perante o reitor, para repararen os defectos que motivaron a exclusión ou omisión da dita lista. De non o faceren, serán excluídas definitivamente do proceso selectivo sen teren dereito á devolución das taxas aboadas.</p>
    <p>5.3. Para emendar os defectos que motivaron a exclusión ou omisión, a persoa aspirante deberá realizar o trámite a través da aplicación de concursos, formulando as alegacións que considere pertinentes e incorporando, de ser o caso, na epígrafe correspondente a documentación requirida.</p>
    <p>5.4. Rematado o prazo para reparar os defectos que motivaron a exclusión ou omisión das persoas aspirantes, a Vicerreitoría de Profesorado aprobará e publicará, no prazo máximo de dez días hábiles, a lista definitiva de persoas aspirantes admitidas e excluídas, con indicación das causas de exclusión, no lugar indicado na base 5.1.</p>
    <p>5.5. A inclusión na lista definitiva de admitidos/as non prexulga o cumprimento dos requisitos normativamente exixidos para a sinatura do correspondente contrato na categoría docente de que se trate. A posesión dos requisitos exixidos terá que se acreditar no seu momento.</p>
    <p>6. Comisións de Selección.</p>
    <p>6.1. Os concursos obxecto desta convocatoria serran resoltos polas comisións relacionadas no anexo I.2.</p>
    <p>6.2. Para a constitución e a actuación das comisións aplicarase o recollido no Regulamento para a selección de profesorado con vinculación permanente da USC. Os membros das comisións deberanse abster de actuar e as persoas interesadas poderanos recusar, en calquera momento do procedemento, cando concorra algunha das circunstancias previstas no artigo 23 da LRXSP.</p>
    <p>6.3. Unha vez resoltas a renuncia, abstención ou recusación que poidan terse presentado, as persoas afectadas serán substituídas polos/polas respectivos/as suplentes. No suposto de que tamén no membro suplente de que se trate concorra algunha das circunstancias de impedimento citadas anteriormente, a súa substitución farase por orde correlativa de nomeamento entre os membros suplentes.</p>
    <p>6.4. As comisións de selección constituiranse no prazo máximo de tres meses desde o día seguinte ao da data de publicación desta convocatoria no Diario Oficial de Galicia. Para iso, a persoa titular da Presidencia da Comisión, logo de consultar cos restantes membros, convocará os membros titulares e, de ser o caso, os suplentes, para proceder ao acto de constitución da Comisión, con indicación do lugar e da data. Ademais, o/a presidente/a deberá informar as persoas candidatas admitidas acerca do acto de constitución e convocalas para o acto de presentación de candidaturas, que deberá ter lugar con posterioridade á constitución da Comisión e á aprobación dos criterios de valoración dos méritos. A convocatoria para o acto de presentación de candidaturas realizarase a través do taboleiro electrónico e incluirá o lugar, a data e a hora de realización.</p>
    <p>No acto de constitución, a Comisión de Selección aprobará e publicará no taboleiro electrónico da USC os criterios de valoración dos méritos e os criterios para o acceso das persoas aspirantes ás distintas fases. En todo caso, a puntuación exixida para superar cada unha das fases non poderá ser superior ao 50 % da cualificación máxima asignada. Polo demais, os criterios deberanse axustar ás pautas que se indican no baremo recollido no anexo II.</p>
    <p>6.5. O acto de constitución e a aprobación dos criterios de valoración poderá ser realizado de maneira presencial ou telemática.</p>
    <p>7. Desenvolvemento dos concursos.</p>
    <p>7.1. Acto de presentación.</p>
    <p>7.1.1. A orde de actuación das persoas aspirantes a prazas con probas orais seguirá a ordenación alfabética por apelido a partir da letra «T», de conformidade co establecido na Resolución do 28 de xaneiro de 2022 da Consellería de Facenda e Administración Pública da Xunta de Galicia (DOG do 4 de febreiro).</p>
    <p>7.1.2. No acto de presentación, que será público, as persoas candidatas entregaranlle ao/á presidente/a da Comisión unha copia en soporte dixital con forma de lapis de memoria USB do seu currículo, do seu proxecto de actividades docentes e do seu proxecto investigador. Ademais, neste mesmo acto deberase entregar a documentación acreditativa dos méritos alegados, que se poderá presentar no soporte dixital anteriormente indicado en formato pdf ou en papel.</p>
    <p>a) O currículo deberase axustar no posible ao modelo de currículo publicado na páxina do Catálogo de procedementos da USC (https://sede.usc.es/sede/publica/catalogo/procedemento/126/ver.htm) e na web do Servizo de Planificación de PDI da USC. En calquera caso, será posible tamén presentar o currículo noutro formato, preferentemente normalizado.</p>
    <p>b) O proxecto de actividades docentes terá unha extensión máxima de 100.000 caracteres (espazos incluídos) e deberase referir á materia indicada no anexo I.1 desta convocatoria ou, na súa falta, a unha materia obrigatoria ou de formación básica adscrita á área de coñecemento de que se trate, das cursadas para a obtención de títulos de carácter oficial de grao ou equivalente na USC, que teñan docencia no curso académico en que se realice esta convocatoria. O proxecto deberá recoller, cando menos, os seguintes aspectos: datos descritivos da materia, sentido da materia no plan de estudos, obxectivos, desenvolvemento do temario, metodoloxía de ensino-aprendizaxe, bibliografía e criterios de avaliación. As persoas aspirantes deberanlle entregar ao/á presidente/a da Comisión de Selección unha copia do texto no soporte dixital indicado no número 7.1.2, que permita verificar o cumprimento do requisito relativo á extensión.</p>
    <p>c) O proxecto investigador terá unha extensión máxima de 50.000 caracteres (espazos incluídos) e deberase referir ao proxecto que desenvolverá a persoa solicitante no caso de lle ser outorgada a praza. As persoas aspirantes deberanlle entregar ao/á presidente/a da Comisión de Selección unha copia do texto no soporte dixital indicado no número 7.1.2 que permita verificar o cumprimento do requisito relativo á extensión.</p>
    <p>d) A documentación acreditativa dos méritos alegados poderase presentar en soporte dixital ou en papel e segundo os requisitos establecidos no anexo III.</p>
    <p>No caso de que as persoas aspirantes opten pola presentación en soporte dixital da documentación acreditativa de méritos, esta deberase organizar en carpetas ordenadas consonte a estrutura do currículo.</p>
    <p>Se se opta pola presentación en papel, o exemplar da documentación acreditativa terá que se ordenar consonte a estrutura do currículo. Os documentos que non sexan libros ou similares deberán estar numerados en cada unha das súas páxinas e encadernados ou suxeitos de calquera outro modo que os manteña unidos de maneira sólida e impida a perda da documentación. Os libros e outros materiais non encadernables deberanse presentar en arquivadores ou similares, numerados, no caso de que se entregue máis de un, e identificados co número do concurso e o nome do aspirante. Co fin de facilitar a súa localización, recoméndase que en cada un dos méritos relacionados no currículo se indique o número de orde da carpeta ou do arquivador que os contén.</p>
    <p>A persoa que exerza a Presidencia da Comisión requirirá as persoas aspirantes para que ordenen a documentación consonte o recollido no parágrafo anterior, no caso de que a documentación presentada non cumpra os requisitos descritos.</p>
    <p>7.1.3. Non serán valorados os proxectos de actividades docentes e os proxectos investigadores que incumpran os requisitos de extensión fixados.</p>
    <p>7.1.4. O/a secretario/a da Comisión garantirá que a documentación entregada polas persoas concursantes poida ser consultada antes do inicio das probas por todas as persoas candidatas presentadas que o desexen.</p>
    <p>7.1.5. As probas deberán comezar nun prazo máximo de dez días desde o acto de presentación.</p>
    <p>7.1.6. No acto de presentación, os membros da Comisión de Selección poderán actuar a través de sistemas de videoconferencia. No lugar de realización do acto deberá estar presente, ademais das persoas aspirantes, como mínimo un membro da Comisión.</p>
    <p>7.2. Realización das probas.</p>
    <p>7.2.1. Os concursos de acceso a prazas de profesorado contratado doutor constarán de dúas fases, cada unha delas de carácter eliminatorio:</p>
    <p>a) A primeira fase terá unha valoración máxima de 100 puntos e consistirá na valoración dos méritos e historial académico, docente, investigador e, de ser o caso, profesional ou sanitario-asistencial alegados polas persoas candidatas no currículo, sempre que se posúan na data de finalización do prazo de presentación de solicitudes e que estean debidamente acreditados. A Comisión de Selección valorará os currículos das persoas aspirantes aplicando os criterios que determine e de acordo co baremo correspondente a esta categoría, recollido no anexo II desta convocatoria. Concluída a valoración dos currículos, os resultados faranse públicos a través do taboleiro electrónico. A Comisión indicará a relación de aspirantes que pasan á segunda fase e fará pública a convocatoria para a realización do exercicio correspondente. A convocatoria incluirá a data, a hora e o lugar de realización.</p>
    <p>b) A segunda fase consistirá na exposición oral en sesión pública do proxecto de actividades docentes e do proxecto investigador, durante un tempo máximo de noventa minutos. Seguidamente, a Comisión debaterá coa persoa aspirante á praza sobre os contidos da súa exposición durante un tempo máximo de dúas horas.</p>
    <p>Rematada a proba, cada membro da Comisión emitirá un informe razoado e axustado aos criterios de valoración previamente fixados.</p>
    <p>O proxecto de actividades docentes e o proxecto investigador terán unha valoración máxima de 50 puntos cada un.</p>
    <p>c) A puntuación final de cada aspirante será o resultado da suma das puntuacións obtidas nas dúas fases do concurso.</p>
    <p>7.2.2. Nestas probas, os membros da Comisión de Selección poderán actuar a través de sistemas de videoconferencia. Non obstante, no lugar de realización das probas deberá estar presente fisicamente, ademais das persoas aspirantes, cando menos un membro da Comisión.</p>
    <p>8. Proposta de provisión.</p>
    <p>8.1. De acordo coas valoracións e informes realizados, no prazo máximo de cinco días desde o seguinte ao de finalización da segunda fase a Comisión elaborará unha proposta de contratación, que incluirá a relación de todas as persoas candidatas que sexan consideradas aptas para ocupar a praza, ordenadas pola puntuación final acadada no proceso (de maior a menor). No caso de que ningunha das persoas candidatas acade a puntuación mínima establecida nos criterios, a Comisión elaborará unha proposta de non provisión. A proposta de contratación ou de non provisión farase pública no taboleiro electrónico da Universidade.</p>
    <p>Unha vez publicada, a Comisión de Selección remitirá o expediente completo ao Servizo de Planificación de Persoal Docente e Investigador.</p>
    <p>Rematado o procedemento, a documentación das persoas concursantes quedará ao seu dispor no Servizo de Planificación de Persoal Docente e Investigador, de onde a deberán retirar. Non obstante, no caso de interposición de recurso, a documentación non se poderá retirar ata que a resolución impugnada sexa firme, sen prexuízo de que as persoas interesadas poidan realizar copia da documentación para outros efectos.</p>
    <p>Transcorridos seis meses desde a finalización do procedemento ou, no caso de haber recurso, desde que a resolución impugnada adquira firmeza, a documentación que non fose retirada será́ destruída.</p>
    <p>8.2. Contra a proposta de provisión, as persoas interesadas poderán presentar unha reclamación, ante o reitor, no prazo de dez días contados desde o seguinte ao da publicación no taboleiro electrónico. A reclamación será valorada por unha comisión de reclamacións nos termos e consonte o procedemento establecido no artigo 20 do Regulamento. Admitida a trámite a reclamación, suspenderase a contratación ata a súa resolución definitiva.</p>
    <p>9. Resolucións reitorais de contratación, presentación de documentos e formalización dos contratos.</p>
    <p>9.1. A resolución reitoral que autorice, cando proceda, a contratación do candidata/o ou candidatas/os segundo a orde de puntuación farase pública no taboleiro electrónico da USC. A publicación no taboleiro electrónico da USC substituirá a notificación persoal ás persoas interesadas e producirá os mesmos efectos ca esta, segundo o previsto no artigo 45 da LPACAP.</p>
    <p>9.2. As persoas candidatas ás cales se atribúan as prazas obxecto de concurso deberán asinar o contrato nun prazo de cinco días hábiles, contados a partir da publicación da resolución de contratación no taboleiro electrónico da USC. Con carácter excepcional, tras a solicitude motivada da persoa interesada e de acordo coas necesidades do servizo, este prazo poderá ser modificado polo reitor.</p>
    <p>9.3. Antes de proceder á sinatura, a persoa candidata deberá presentar os seguintes documentos no Servizo de Planificación de Persoal Docente e Investigador-Colexio de San Xerome-Santiago de Compostela, se a praza se convocou para Santiago de Compostela; na Vicexerencia-Edificio Biblioteca Intercentros-Lugo, se a praza se convocou para Lugo, ou ben por calquera dos procedementos establecidos no artigo 16 da LPACAP:</p>
    <p>a) Orixinal ou copia compulsada dos documentos acreditativos do cumprimento dos requisitos establecidos no número 2.1.2, requiridos para a praza en que fose proposta.</p>
    <p>b) A acreditación do requisito exixido na base 2.1.1.c) farase mediante a presentación de certificado médico oficial ou informe de saúde emitido polo Servizo de Galego de Saúde (Sergas).</p>
    <p>c) A acreditación do requisito exixido na base 2.1.1.e) farase mediante certificación negativa do Rexistro Central de Delincuentes Sexuais. O dito certificado pódese solicitar ao ministerio con competencias en materia de xustiza.</p>
    <p>d) A acreditación dos requisitos exixidos na base 2.1.1.f) deberase axustar ao seguinte:</p>
    <p>As persoas candidatas propostas para ocuparen o posto de profesor/a contratado/a doutor/a deberán acreditar o coñecemento das dúas linguas oficiais na Universidade de Santiago de Compostela, de conformidade co establecido na lexislación vixente. O coñecemento do español acreditarase mediante certificado de lingua española como lingua estranxeira de nivel B2 ou superior. As persoas que sexan nacionais de Estados que teñen o español como lingua oficial non terán que acreditar o seu coñecemento. A acreditación do coñecemento do idioma galego farase mediante o certificado de lingua galega Celga 3 ou equivalente.</p>
    <p>De non acreditar o coñecemento das linguas oficiais da USC antes da sinatura do contrato, a persoa candidata proposta terá un prazo máximo dun ano para facelo a través dos documentos citados no parágrafo anterior. De non ser así, a USC realizaralle ao candidato proposto unha proba específica, que terá lugar antes de que transcorran dous anos desde a contratación.</p>
    <p>De non se presentar a documentación na forma e no prazo sinalados anteriormente, ou cando esta non garde correspondencia co declarado na instancia, a persoa candidata decaerá nos dereitos que para ela deriven desta convocatoria.</p>
    <p>9.4. Se a persoa candidata non asina o contrato dentro do prazo sinalado no número 9.2 desta base, agás supostos de forza maior debidamente acreditados e sen prexuízo do establecido no artigo 10, in fine, da Lei 53/1984, do 26 de decembro, de incompatibilidades do persoal ao servizo das administracións públicas, perderá o dereito a desempeñar o posto para o cal fose seleccionada e procederase a formalizar a contratación coa persoa candidata proposta na seguinte posición.</p>
    <p>9.5. Con carácter xeral, os contratos que deriven desta convocatoria producirán efectos desde a data en que se asinen, agás que neles se dispoña outra cousa, sen que en ningún caso poidan ter efectos retroactivos. Tan só unha vez formalizada a relación xurídica terá lugar o inicio da prestación de servizos e, polo tanto, a devindicación das retribucións asignadas á praza obtida.</p>
    <p>9.6. Cando nunha mesma data se autorice a contratación dunha persoa candidata para ocupar máis dunha praza, a sinatura dun dos contratos suporá a renuncia ao dereito a ser contratada nas outras prazas para as cales fose proposta. A sinatura do contrato suporá tamén a renuncia á praza que, de ser o caso, se estivese ocupando con anterioridade, salvo que ambos os postos resulten compatibles.</p>
    <p>9.7. Serán de aplicación ao persoal contratado en virtude desta convocatoria as normas contidas na Lei 53/1984, do 26 de decembro, na Lei 9/1996, do 18 de outubro, de incompatibilidades dos membros da Xunta de Galicia e altos cargos da Administración autonómica, e demais normativa de incompatibilidades do persoal ao servizo das administracións públicas e as súas normas de desenvolvemento.</p>
    <p>10. Características dos contratos.</p>
    <p>10.1. Retribución.</p>
    <p>Os contratos que se formalicen en virtude desta convocatoria terán as remuneracións que se sinalan no artigo 32 do Convenio colectivo para o PDI laboral.</p>
    <p>10.2. Duración dos contratos.</p>
    <p>Estes contratos terán efectos a partir da data de sinatura de cada un deles, ou da que se determine na resolución de autorización da contratación, se é posterior, e a súa duración será a que para cada categoría corresponda segundo o establecido no artigo 7 do Decreto autonómico 266/2002, do 6 de setembro, de contratación do profesorado universitario.</p>
    <p>11. Norma derradeira.</p>
    <p>Contra esta resolución, que esgota a vía administrativa, poderase interpor recurso contencioso-administrativo perante o Xulgado do Contencioso-Administrativo de Santiago de Compostela, no prazo de dous meses contados a partir do día seguinte ao da súa publicación, de conformidade cos artigos 46 e 8.2.a) da Lei 29/1998, do 13 de xullo, da xurisdición contencioso-administrativa.</p>
    <p>Non obstante, as persoas interesadas poderán interpor recurso potestativo de reposición, no prazo dun mes, perante o órgano que a ditou. Neste caso, non se poderá interpor o recurso contencioso-administrativo anteriormente indicado mentres non se dite resolución expresa ou presunta do recurso administrativo de reposición, ao abeiro dos artigos 123 e 124 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 29 de setembro de 2022</p>
    <footer><p>Antonio López Díaz<br>Reitor da Universidade de Santiago de Compostela</p></footer>
    <h2>ANEXO I.1</h2>
    <h2>Relación de prazas</h2>
    <p>Profesor/a contratado/a doutor/a.</p>
    <p>Nº de concurso: 31PX-V/22. Dedic.: T.</p>
    <p>Nº de prazas: 1(PX0549).</p>
    <p>Área de coñecemento: Medicina.</p>
    <p>Departamento: Psiquiatría, Radioloxía, Saúde Pública, Enfermaría e Medicina.</p>
    <p>Perfil: Medicina de Familia e Comunitaria (G2051528).</p>
    <p>Centro (*): Facultade de Medicina e Odontoloxía.</p>
    <p>Localidade: Santiago de Compostela.</p>
    <p>Categoría asistencial: médico de familia de atención primaria.</p>
    <p>Especialidade: Medicina de Familia e Comunitaria.</p>
    <p>Servizo/unidade asistencial: Centro de Saúde Concepción Arenal.</p>
    <p>Institución sanitaria: Área Sanitaria de Santiago de Compostela e Barbanza.</p>
    <p>Nº de concurso: 32PX-V/22. Dedic.: T.</p>
    <p>Nº de prazas: 1(PX0550).</p>
    <p>Área de coñecemento: Medicina.</p>
    <p>Departamento: Psiquiatría, Radioloxía, Saúde Pública, Enfermaría e Medicina.</p>
    <p>Perfil: Enfermidades Infecciosas Sistémicas e Microbioloxía Clínica (G2051329).</p>
    <p>Área Sanitaria Santiago de Compostela e Barbanza.</p>
    <p>Centro (*): Facultade de Medicina e Odontoloxía.</p>
    <p>Localidade: Santiago de Compostela.</p>
    <p>Categoría asistencial: facultativo especialista de área.</p>
    <p>Especialidade: Medicina Interna.</p>
    <p>Servizo: Medicina Interna.</p>
    <p>Institución sanitaria: Complexo Hospitalario Universitario de Santiago de Compostela, CHUS.</p>
    <p>(*) Centro onde se realizará con carácter preferente a actividade.</p>
    <h2>ANEXO I.2</h2>
    <h2>Relación de comisións de selección</h2>
    <table>
     <tbody>
      <tr>
       <td>Nº de concurso</td>
       <td>31PX-V/22</td>
      </tr>
      <tr>
       <td>Corpo</td>
       <td>Profesor contratado doutor</td>
      </tr>
      <tr>
       <td>Área de coñecemento</td>
       <td>Medicina</td>
      </tr>
     </tbody>
    </table>
    <p>Comisión titular</p>
    <table>
     <tbody>
      <tr>
       <td>Presidente</td>
       <td>González Quintela, Arturo</td>
       <td>T</td>
       <td>Catedrático/a de universidade</td>
       <td>Universidade de Santiago de Compostela</td>
      </tr>
      <tr>
       <td>Secretario</td>
       <td>Valdés Cuadrado, Luis Guillermo</td>
       <td>T</td>
       <td>Profesor titular de universidade</td>
       <td>Universidade de Santiago de Compostela</td>
      </tr>
      <tr>
       <td>1ª vogal</td>
       <td>Vidal Pan, Mª del Carmen</td>
       <td>T</td>
       <td>Profesora titular de universidade</td>
       <td>Universidade de Santiago de Compostela</td>
      </tr>
      <tr>
       <td>2º vogal</td>
       <td>Fernández García, José Manuel</td>
       <td></td>
       <td>Facultativo especialista de área</td>
       <td>Membro proposto Sergas</td>
      </tr>
      <tr>
       <td>3ª vogal</td>
       <td>Mazón Ramos, Pilar</td>
       <td></td>
       <td>Facultativa especialista de área</td>
       <td>Membro proposto Sergas</td>
      </tr>
     </tbody>
    </table>
    <p>Comisión suplente</p>
    <table>
     <tbody>
      <tr>
       <td>Presidente</td>
       <td>González Juanatey, José Ramón</td>
       <td>T</td>
       <td>Catedrático de universidade</td>
       <td>Universidade de Santiago de Compostela</td>
      </tr>
      <tr>
       <td>Secretario</td>
       <td>Pose Reino, Antonio Domingo</td>
       <td>T</td>
       <td>Profesor titular de universidade</td>
       <td>Universidade de Santiago de Compostela</td>
      </tr>
      <tr>
       <td>1ª vogal</td>
       <td>Torres Iglesias, Ángela Juana</td>
       <td>T</td>
       <td>Profesora titular de universidade</td>
       <td>Universidade de Santiago de Compostela</td>
      </tr>
      <tr>
       <td>2º vogal</td>
       <td>Domínguez Muñoz, Enrique</td>
       <td></td>
       <td>Facultativo especialista de área</td>
       <td>Membro proposto Sergas</td>
      </tr>
      <tr>
       <td>3º vogal</td>
       <td>López López, Rafael</td>
       <td></td>
       <td>Facultativo especialista de área</td>
       <td>Membro proposto Sergas</td>
      </tr>
     </tbody>
    </table>
    <table>
     <tbody>
      <tr>
       <td>Nº de concurso</td>
       <td>32PX-V/22</td>
      </tr>
      <tr>
       <td>Corpo</td>
       <td>Profesor contratado doutor</td>
      </tr>
      <tr>
       <td>Área de coñecemento</td>
       <td>Medicina</td>
      </tr>
     </tbody>
    </table>
    <p>Comisión titular</p>
    <table>
     <tbody>
      <tr>
       <td>Presidente</td>
       <td>Gonzalez Quintela, Arturo</td>
       <td>T</td>
       <td>Catedrático de universidade</td>
       <td>Universidade de Santiago de Compostela</td>
      </tr>
      <tr>
       <td>Secretario</td>
       <td>Valdés Cuadrado, Luis Guillermo</td>
       <td>T</td>
       <td>Profesor titular de universidade</td>
       <td>Universidade de Santiago de Compostela</td>
      </tr>
      <tr>
       <td>1ª vogal</td>
       <td>Vidal Pan, Mª del Carmen</td>
       <td>T</td>
       <td>Profeso/a titular de universidade</td>
       <td>Universidade de Santiago de Compostela</td>
      </tr>
      <tr>
       <td>2ª vogal</td>
       <td>Castro Iglesias, Ángeles</td>
       <td></td>
       <td>Facultativa especialista de área</td>
       <td>Membro proposto Sergas</td>
      </tr>
      <tr>
       <td>3º Vogal</td>
       <td>Fuente Aguado, Javier de la</td>
       <td></td>
       <td>Facultativo especialista de área</td>
       <td>Membro proposto Sergas</td>
      </tr>
     </tbody>
    </table>
    <p>Comisión suplente</p>
    <table>
     <tbody>
      <tr>
       <td>Presidente</td>
       <td>González Juanatey, José Ramón</td>
       <td>T</td>
       <td>Catedrático de universidade</td>
       <td>Universidade de Santiago de Compostela</td>
      </tr>
      <tr>
       <td>Secretario</td>
       <td>Pose Reino, Antonio Domingo</td>
       <td>T</td>
       <td>Profesor titular de universidade</td>
       <td>Universidade de Santiago de Compostela</td>
      </tr>
      <tr>
       <td>1ª vogal</td>
       <td>Torres Iglesias, Ángela Juana</td>
       <td>T</td>
       <td>Profesora titular de universidade</td>
       <td>Universidade de Santiago de Compostela</td>
      </tr>
      <tr>
       <td>2ª vogal</td>
       <td>Macia Rodríguez, Cristina</td>
       <td></td>
       <td>Facultativa especialista de área</td>
       <td>Membro proposto Sergas</td>
      </tr>
      <tr>
       <td>3º vogal</td>
       <td>Corredoira Sánchez, Juan</td>
       <td></td>
       <td>Facultativo especialista de área</td>
       <td>Membro proposto Sergas</td>
      </tr>
     </tbody>
    </table>
    <h2>ANEXO II</h2>
    <h2>Baremo para a valoración dos méritos e do historial<br>das persoas candidatas</h2>
    <p>Profesorado contratado doutor.</p>
    <p>Os criterios de valoración dos méritos e do historial académico, docente, investigador e, de ser o caso, profesional ou sanitario-asistencial alegados polas persoas candidatas deberán respectar as seguintes puntuacións máximas:</p>
    <p>1. Formación académica: máximo de 10 puntos. Nesta epígrafe valoraranse, entre outros, os seguintes aspectos:</p>
    <p>– Expediente académico.</p>
    <p>– Grao de licenciatura ou proxecto de fin de carreira naqueles estudos que o recollan no seu plan de estudos.</p>
    <p>– Diploma de estudos avanzados ou suficiencia investigadora.</p>
    <p>– Tese de doutoramento.</p>
    <p>– Outras titulacións de grao e máster ou equivalentes.</p>
    <p>– Premios extraordinarios de titulacións oficiais.</p>
    <p>– Doutoramento europeo ou internacional e outras mencións de calidade.</p>
    <p>– Título de especialista relacionado coa praza obxecto de concurso (para áreas de coñecemento con disciplinas de contido clínico).</p>
    <p>2. Traxectoria investigadora e de transferencia: máximo de 35 puntos. Nesta epígrafe valoraranse, entre outros, os seguintes aspectos:</p>
    <p>2.1. Difusión da actividade investigadora.</p>
    <p>2.1.1. Publicacións científicas.</p>
    <p>2.1.2. Participación en congresos e reunións científicas.</p>
    <p>2.2. Proxectos e contratos de investigación.</p>
    <p>2.2.1. Participación en proxectos de investigación.</p>
    <p>2.2.2. Participación en contratos de investigación.</p>
    <p>2.3. Bolsas e contratos de investigador.</p>
    <p>2.3.1. Bolsas e contratos pre e posdoutorais obtidos en convocatorias competitivas.</p>
    <p>2.3.2. Bolsas e contratos pre e posdoutorais con cargo a proxectos e contratos de investigación.</p>
    <p>2.4. Patentes, produtos con rexistro de propiedade intelectual e outras actividades de transferencia.</p>
    <p>2.5. Estadías en centros de investigación ou outras institucións de educación superior.</p>
    <p>2.6. Outros méritos relacionados coa experiencia investigadora.</p>
    <p>3. Traxectoria docente: máximo de 25 puntos. Nesta epígrafe valoraranse, entre outros, os seguintes aspectos:</p>
    <p>3.1. Dedicación docente.</p>
    <p>3.1.1. Docencia en titulacións universitarias oficiais.</p>
    <p>3.1.2. Docencia en ensino oficial non universitario.</p>
    <p>3.1.3. Dirección de traballos académicos.</p>
    <p>3.2. Calidade da actividade docente (avaliacións positivas da actividade docente, elaboración de materiais docentes orixinais, participación en proxectos de innovación docente, etc.).</p>
    <p>3.3. Calidade da formación docente (participación ou impartición de actividades de formación docente universitaria, estadías en centros docentes, etc.).</p>
    <p>3.4. Outros méritos relacionados coa traxectoria docente.</p>
    <p>4. Experiencia asistencial (máximo de 25 puntos).</p>
    <p>5. Outros méritos relevantes para a praza: máximo 5 puntos. Nesta epígrafe valoraranse, entre outros, os seguintes aspectos:</p>
    <p>5.1. Participación na xestión académica e na difusión da cultura universitaria.</p>
    <p>5.2. Mobilidade.</p>
    <p>5.3. Coñecemento de idiomas estranxeiros.</p>
    <p>5.4. Acreditación ou habilitación para unha figura de categoría superior á da praza en concurso.</p>
    <p>5.5. Outros.</p>
    <h2>ANEXO III</h2>
    <h2>Acreditación dos méritos</h2>
    <p>1. Formación académica.</p>
    <p>1.1. Expediente académico.</p>
    <p>Certificación académica oficial emitida pola universidade correspondente, na cal consten os estudos universitarios realizados, as cualificacións recibidas en cada unha das materias e a convocatoria en que foron superadas na titulación principal que serviu de base para os estudos do terceiro ciclo.</p>
    <p>1.2. Grao de licenciatura ou proxecto de fin de carreira naqueles estudos que o recollan no seu plan de estudos.</p>
    <p>Certificación académica emitida pola universidade correspondente na cal consten as citadas mencións.</p>
    <p>1.3. Diploma de estudos avanzados ou suficiencia investigadora.</p>
    <p>Copia do diploma.</p>
    <p>1.4. Tese de doutoramento.</p>
    <p>Copia do título de doutor e certificación en que consten a denominación do título, o título da tese, o nome do director ou directora e a cualificación obtida.</p>
    <p>1.5. Outras titulacións de grao e máster ou equivalentes.</p>
    <p>Copia do título universitario oficial.</p>
    <p>1.6. Premio/s extraordinario/s de titulacións oficiais.</p>
    <p>Certificación oficial da concesión do premio.</p>
    <p>1.7. Doutoramento europeo ou internacional e outras mencións de calidade.</p>
    <p>No caso de que o programa de doutoramento cursado teña mención de calidade ou se trate dun doutoramento europeo, esta circunstancia deberá ser acreditada mediante a certificación pertinente e/ou a xustificación da súa publicación no BOE.</p>
    <p>2. Traxectoria investigadora e de transferencia.</p>
    <p>2.1. Difusión da actividade investigadora.</p>
    <p>2.1.1. Publicacións científicas.</p>
    <p>No caso de artigos e capítulos de libros, pdf, ou ben copia ou exemplar en papel, do texto íntegro ou, en todo caso, copia da primeira e da última páxina. Se non figura na primeira páxina a información relativa ao título e número da revista ou ao título do volume, engadiranse copias das páxinas do índice ou da portada en que figuren o ISSN ou o ISBN, segundo corresponda.</p>
    <p>No caso de libros, pdf, ou ben exemplar en papel, co texto íntegro ou, en todo caso, copia da portada e das páxinas en que figuren os créditos do libro (autor ou editor, editorial, ISBN, data de publicación...) e o índice.</p>
    <p>No caso de traballos aceptados para publicación ou en prensa, carta asinada polo editor da revista ou polo responsable da editorial, en que se fagan constar a aceptación e o estado da publicación. Non se aceptarán correos electrónicos.</p>
    <p>2.1.2. Participación en congresos e reunións científicas.</p>
    <p>No caso de traballos publicados, pdf, ou ben copia en papel, do texto íntegro ou, en todo caso, a portada, índice e créditos da editorial e primeira e última páxinas da contribución.</p>
    <p>No caso de traballos non publicados, documento que acredite o tipo de participación e pdf ou copia en papel do resumo ou da presentación.</p>
    <p>2.2. Proxectos e contratos de investigación.</p>
    <p>2.2.1. Participación en proxectos de investigación.</p>
    <p>Copia do documento oficial de concesión, así como das páxinas que acrediten a participación da persoa interesada, e que ademais indiquen o tipo de participación, a duración do proxecto e a subvención total concedida, ou ben certificado da universidade ou do centro de investigación onde figuren estes datos.</p>
    <p>2.2.2. Participación en contratos de investigación.</p>
    <p>Certificado da universidade ou do centro de investigación, en que se indiquen a actividade obxecto do convenio ou do contrato e a súa duración e o importe, e en que se acredite a participación da persoa interesada.</p>
    <p>2.3. Bolsas e contratos de investigador.</p>
    <p>2.3.1. Bolsas e contratos pre e posdoutorais obtidos en convocatorias competitivas.</p>
    <p>Copia do contrato ou do documento de concesión por parte do organismo financiador e documentación acreditativa do centro ou institución receptora, en que conste a duración efectiva da bolsa ou contrato.</p>
    <p>2.3.2. Bolsas e contratos pre e posdoutorais con cargo a proxectos e contratos de investigación.</p>
    <p>Copia do contrato e documentación acreditativa da súa duración e da función realizada.</p>
    <p>2.4. Patentes, produtos con rexistro de propiedade intelectual e outras actividades de transferencia.</p>
    <p>No caso de patentes concedidas, copia dos documentos oficiais de rexistro e concesión, así como, de ser o caso, dos documentos que acrediten a súa explotación.</p>
    <p>No caso de patentes non concedidas, copia dos documentos que acrediten a solicitude e o estado de tramitación. En todo caso, para poder ser valorada unha solicitude de patente, esta deberá ter superado algunha fase que supoña un indicio de calidade.</p>
    <p>No caso de rexistros da propiedade intelectual e doutras actividades de transferencia, copia dos documentos que o acrediten.</p>
    <p>2.5. Estadías en centros de investigación ou outras institucións de educación superior.</p>
    <p>Documentación expedida pola autoridade competente do centro receptor, en que se constaten a realización da estadía, as súas datas de inicio e finalización e a actividade desenvolvida.</p>
    <p>De ser o caso, documento de concesión da axuda para a realización da estadía, expedido pola entidade financiadora.</p>
    <p>2.6. Outros méritos relacionados coa experiencia investigadora.</p>
    <p>Certificación ou documentación acreditativa dos méritos alegados.</p>
    <p>3. Traxectoria docente.</p>
    <p>3.1. Dedicación docente.</p>
    <p>3.1.1. Docencia en titulacións universitarias oficiais.</p>
    <p>Certificación da universidade, asinada pola autoridade que teña esta función (en xeral a Secretaría Xeral), onde se expliciten a categoría docente dos postos ocupados, as datas de inicio e fin de cada un deles, o réxime de dedicación e as materias impartidas no marco de titulacións oficiais. No caso de que a certificación sexa asinada por delegación (vicerreitores, decanos/directores de centro, secretario do centro, xefe de servizo...), deberase facer constar esta cuestión no certificado correspondente.</p>
    <p>3.1.2. Docencia en ensino oficial non universitario.</p>
    <p>Acreditación do organismo público (mediante certificado dos servizos prestados) ou privado (mediante copia do contrato e documento da Seguridade Social ou equivalente), na cal se recollan a actividade docente desenvolvida, a categoría profesional e as datas de realización. Só será computable o ensino impartido na educación regrada que conduza á expedición de títulos oficiais.</p>
    <p>3.1.3. Dirección de traballos académicos.</p>
    <p>Certificación expedida polo órgano competente da universidade, en que consten o número de traballos dirixidos ou codirixidos, o tipo de traballo a que corresponde cada un, a función realizada e a data de presentación.</p>
    <p>3.2. Calidade da actividade docente (avaliacións positivas da actividade docente, elaboración de materiais docentes orixinais, participación en proxectos de innovación docente, etc.).</p>
    <p>No caso de publicacións impresas, pdf, ou ben copia ou exemplar en papel, do texto íntegro ou, en todo caso, copia da primeira e da última páxina. Se non figura na primeira páxina a información relativa ao título e número da revista ou ao título do volume, engadiranse copias das páxinas do índice ou da portada en que figuren o ISSN ou o ISBN, segundo corresponda.</p>
    <p>No caso de material en soporte electrónico, ligazón á páxina correspondente ou pdf ou copia impresa do índice e dos créditos.</p>
    <p>3.3. Calidade da formación docente (participación ou impartición de actividades de formación docente universitaria, estadías en centros docentes, etc.).</p>
    <p>No caso de participación ou impartición de actividades de formación docente universitaria, documentación acreditativa expedida polo órgano competente da universidade, en que consten a actividade realizada e a súa duración.</p>
    <p>No caso de estadías docentes, documentación expedida pola autoridade competente do centro receptor, en que se constaten a realización da estadía, as súas datas de inicio e finalización e a actividade desenvolvida.</p>
    <p>Certificación ou documentación acreditativa dos restantes méritos alegados.</p>
    <p>3.4. Outros méritos relacionados coa traxectoria docente.</p>
    <p>Certificación ou documentación acreditativa dos méritos alegados.</p>
    <p>4. Experiencia asistencial.</p>
    <p>Acreditación do organismo público (mediante certificado dos servizos prestados) ou privado (mediante copia do contrato e documento da Seguridade Social ou equivalente , na cal se recollan a actividade desenvolvida, a categoría profesional e as datas de realización.</p>
    <p>5. Outros méritos relevantes para a praza.</p>
    <p>5.1. Participación na xestión académica e na difusión da cultura universitaria.</p>
    <p>Certificación do exercicio de cargos unipersoais recollidos no Catálogo aprobado polo Consello de Goberno da USC (ou equivalentes doutras universidades), na cal se acrediten as actividades de xestión realizadas e as datas de realización.</p>
    <p>5.2. Mobilidade.</p>
    <p>Certificación ou documentación acreditativa da mobilidade realizada.</p>
    <p>5.3. Coñecemento de idiomas estranxeiros.</p>
    <p>Certificación do organismo público ou privado, en que se acredite este coñecemento.</p>
    <p>5.4. Acreditación ou habilitación para unha figura de categoría superior á da praza en concurso.</p>
    <p>Certificado de acreditación expedido pola axencia correspondente.</p>
    <p>5.5. Outros.</p>
    <p>Certificación ou documentación acreditativa dos méritos alegados.</p>

