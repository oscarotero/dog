---
date: '2022-10-13'
id: G0426-031022-0004
page: 54372
number: 195
agency: Consellería do Medio Rural
section: I. Disposicións xerais.
title: >-
  ORDE do 3 de outubro de 2022 pola que se modifica a Orde do 2 de agosto de
  2017 pola que se crea a Mesa da Castaña e se regula a súa organización,
  funcionamento e composición.
range: Orde
url: >-
  https://www.xunta.gal/dog/Publicados/2022/20221013/AnuncioG0426-031022-0004_gl.html
---
<p>A Axencia Galega da Calidade Alimentaria é unha axencia pública autonómica que se encadra dentro das entidades instrumentais do sector público autonómico reguladas no título III da Lei 16/2010, do 17 de decembro, de organización e funcionamento da Administración xeral e do sector público autonómico de Galicia. Está adscrita á Consellería do Medio Rural. Creouse en virtude do Decreto 52/2018, do 5 de abril, polo que se crea a Axencia Galega da Calidade Alimentaria e se aproban os seus estatutos. Entre os obxectivos da Axencia están os de constituírse no instrumento básico de actuación en materia de promoción e protección da calidade diferencial dos produtos alimentarios galegos acollidos aos distintos indicativos de calidade, investigar e realizar o desenvolvemento tecnolóxico no sector agroalimentario, e desenvolver as actividades de I+D+i nos sectores agrario, gandeiro e forestal.</p>
    <p>A Mesa da Castaña é un órgano colexiado de carácter consultivo e asesor que se creou mediante a Orde do 2 de agosto de 2017 pola que se crea a Mesa da Castaña e se regula a súa organización, funcionamento e composición. Posteriormente, mediante o Decreto 149/2018, do 5 de decembro, polo que se aproba a estrutura orgánica da Consellería do Medio Rural, realizáronse determinadas modificacións na citada Orde do 2 de agosto de 2017.</p>
    <p>Esta nova estrutura orgánica, aprobada mediante o citado Decreto 149/2018, do 5 de decembro, recolle, entre as funcións asignadas á Axencia Galega da Calidade Alimentaria, a de desenvolver as competencias relacionadas coas denominacións de orixe e indicacións xeográficas protexidas do ámbito agroalimentario.</p>
    <p>Por outra parte, a Comunidade Autónoma de Galicia ocupa o primeiro lugar a nivel nacional na produción e exportación de castañas. Ademais desta marcada importancia económica do sector, contamos cunha indicación xeográfica protexida, a IXP Castaña de Galicia. Esta indicación xeográfica inscribiuse no Rexistro europeo de denominacións de orixe protexidas e de indicacións xeográficas protexidas mediante o Regulamento (UE) nº 409/2010 da Comisión, do 11 de maio de 2010, e é un instrumento que serve para poñer en valor as características de calidade das castañas galegas. Anteriormente, mediante a Orde do 5 de febreiro de 2009, aprobárase o Regulamento desta indicación xeográfica protexida e do seu consello regulador.</p>
    <p>Con estes antecedentes, faise necesario modificar a organización, funcionamento e composición da Mesa da Castaña para dar unha maior participación nela á Axencia Galega da Calidade Alimentaria e dirixir máis claramente a súa actuación aos aspectos relacionados coa produción e comercialización de castaña, en especial da acollida á citada indicación xeográfica protexida Castaña de Galicia, cuestión que xa foi apreciada no seo dese órgano colexiado na súa reunión do día 8 de abril de 2019.</p>
    <p>En consecuencia, de conformidade co ditame do Consello Consultivo e no uso das facultades que me confiren os artigos 34.6 e 38 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo único. <em>Modificación da Orde do 2 de agosto de 2017 pola que se crea a Mesa da Castaña e se regula a súa organización, funcionamento e composición</em></p>
    <p>Un. Modifícase a letra b) do artigo 3, que queda redactada como segue:</p>
    <p>«b) Estudar e impulsar medidas que contribúan ao fomento, promoción e mellora da castaña e ao seu aproveitamento sustentable».</p>
    <p>Dous. Modifícase o número 1 do artigo 4, que queda redactado da seguinte forma:</p>
    <p>«1. A Mesa da Castaña está composta pola Presidencia e por dezaseis vogalías».</p>
    <p>Tres. Modifícase o número 3 do artigo 4, que queda redactado como segue:</p>
    <p>«3. A Presidencia nomeará, entre o persoal da Axencia Galega da Calidade Alimentaria, unha persoa titular da Secretaría, que a exercerá con voz e sen voto».</p>
    <p>Catro. Modifícase o número 1 do artigo 5, que queda redactado do seguinte xeito:</p>
    <p>«1. A Presidencia da Mesa da Castaña corresponde á persoa titular da Dirección da Axencia Galega da Calidade Alimentaria».</p>
    <p>Cinco. Modifícase o número 3 do artigo 5, que queda redactado como segue:</p>
    <p>«3. En caso de vacante, ausencia, enfermidade ou outra causa legal, as funcións da Presidencia serán exercidas pola persoa integrada na Mesa da Castaña, pertencente á consellería competente en materia de agricultura, designada previamente pola súa persoa titular».</p>
    <p>Seis. Modifícase o artigo 6, que queda redactado como segue:</p>
    <p>«Artigo 6. <em>Vogais</em></p>
    <p>A Mesa da Castaña estará integrada polas seguintes persoas coa condición de vogais:</p>
    <p>a) Representantes da Administración xeral da Comunidade Autónoma:</p>
    <p>1º. Dúas persoas en representación da dirección xeral competente en materia de produción forestal, nomeadas pola persoa titular desta.</p>
    <p>2º. A persoa titular da Dirección do Centro de Investigación Forestal de Lourizán.</p>
    <p>3º. Unha persoa en representación do departamento que teña as competencias de control e certificación alimentaria da Axencia Galega da Calidade Alimentaria, designada pola persoa titular da Dirección da dita axencia.</p>
    <p>4º. Unha persoa en representación da dirección xeral competente en materia de produción agrícola, nomeada pola persoa titular da dita dirección xeral.</p>
    <p>5º. Dúas persoas expertas na materia, designadas pola persoa titular da Presidencia.</p>
    <p>b) Representantes dos axentes sociais relacionados co sector da castaña dentro da Comunidade Autónoma:</p>
    <p>1º. Dúas persoas en representación da indicación xeográfica protexida Castaña de Galicia, nomeadas polo seu consello regulador.</p>
    <p>2º. Unha persoa en representación das organizacións de propietarios forestais.</p>
    <p>3º. Unha persoa en representación das/dos produtoras/es de castaña.</p>
    <p>4º. Unha persoa en representación das operadoras, comercializadoras e almacenistas en fresco.</p>
    <p>5º. Unha persoa representante do sector das industrias de procesamento.</p>
    <p>6º. Dúas persoas en representación dos viveiros de produción de planta de castaña.</p>
    <p>7º. Unha persoa en representación do sector cooperativo galego».</p>
    <p>Sete. Modifícanse os números 2 e 3 do artigo 8, que quedan redactados como segue:</p>
    <p>«2. A persoa titular da Secretaría da Mesa da Castaña poderá dispoñer da asistencia de persoal técnico de apoio, pertencente á consellería competente en materia de agricultura e industrias agroalimentarias, para o desenvolvemento das súas funcións.</p>
    <p>3. No caso de ausencia, vacante, enfermidade ou outras causas que imposibiliten a súa asistencia, a persoa titular da Secretaría será substituída por unha persoa da Axencia Galega da Calidade Alimentaria, designada pola Presidencia da Mesa da Castaña».</p>
    <p>Oito. Modifícase o artigo 9, que queda redactado da seguinte forma:</p>
    <p>«Artigo 9. <em>Réxime de reunións</em></p>
    <p>A Mesa da Castaña reunirase como mínimo unha vez ao ano, en sesión ordinaria, e con carácter extraordinario sempre que a Presidencia o considere oportuno ou tres quintas partes (3/5) da totalidade dos seus membros así o acorden».</p>
    <p>Nove. Suprímese a disposición derradeira primeira.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 3 de outubro de 2022</p>
    <footer><p>José González Vázquez<br> Conselleiro do Medio Rural</p></footer>

