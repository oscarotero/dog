---
date: '2022-02-03'
id: G0426-140122-0001
page: 7172
number: 23
agency: Consellería do Medio Rural
section: III. Outras disposicións.
title: >-
  ORDE do 31 de decembro de 2021 pola que se establecen as bases reguladoras das
  axudas ás entidades recoñecidas como agrupacións de defensa sanitaria
  gandeiras (ADSG) de Galicia e se convocan para 2022-2023 (código de
  procedemento MR237B).
range: Orde
url: >-
  https://www.xunta.gal/dog/Publicados/2022/20220203/AnuncioG0426-140122-0001_gl.html
---
<p>O desenvolvemento das actuacións encamiñadas á prevención e á loita contra diversas enfermidades animais redunda nunha mellora cuantitativa e cualitativa das producións gandeiras e nunha maior rendibilidade aos titulares das explotacións.</p>
    <p>Os programas de planificación zoosanitaria levados a cabo polas agrupacións de defensa sanitaria gandeiras (en diante, ADSG) están dirixidos directamente a mellorar o estado sanitario das explotacións incluídas nelas e permiten incrementar paulatinamente a rendibilidade desas explotacións, diminuíndo as perdas ocasionadas por motivos sanitarios, ademais de que facilitan o cumprimento da normativa vixente referente á identificación, benestar e sanidade animal.</p>
    <p>A nivel colectivo, as agrupacións de defensa sanitaria gandeiras constitúen unha peza fundamental na rede de epidemiovixilancia sanitaria de Galicia e desenvolven un papel substancial no asesoramento e mantemento dunhas correctas medidas de vixilancia sanitaria e de bioseguridade das nosas explotacións gandeiras.</p>
    <p>A Consellería do Medio Rural mediante a presente orde de axudas pretende estimular a integración de persoas titulares de explotacións gandeiras nas ADSG, establecendo axudas proporcionais ao sobreesforzo económico que realizan coa execución de programas facultativos para a prevención e control de enfermidades animais que melloran as condicións hixiénicas das explotacións e de benestar animal, elevan o nivel produtivo e sanitario das explotacións e contribúen a acadar un mellor status sanitario para o gando galego.</p>
    <p>A convocatoria destas axudas realizase no marco da regulación estatal do Real decreto 81/2015, do 13 de febreiro, polo que se establece as bases reguladoras das subvencións estatais destinadas ás agrupacións de defensa sanitaria gandeiras.</p>
    <p>Estas axudas foron comunicadas polo Ministerio de Agricultura, Pesca e Alimentación á Comisión Europea para o período 1.1.2015 ata o 31.12.2020, segundo o establecido no Regulamento (UE) nº 702/2014 da Comisión, do 25 de xuño, polo que se declaran determinadas categorías de axuda nos sectores agrícola e forestal e nas zonas rurais compatibles co mercado interior na aplicación dos artigos 107 e 108 do Tratado de funcionamento da Unión Europea, e outorgóuselles o número de axuda SA.40306(2014/XA)-AGRI.</p>
    <p>En consecuencia, de acordo co disposto no artigo 30.1.3 do Estatuto de autonomía de Galicia e en uso das facultades que me confire o artigo 14 da Lei 9/2007, do 13 de xuño, de subvencións de Galicia, así como en uso das competencias que me confire a Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1. Obxecto</p>
    <p>1. A orde ten por obxecto establecer as bases reguladoras da concesión de subvencións, en réxime de concorrencia competitiva, destinadas ás agrupacións de defensa sanitaria gandeiras para o desenvolvemento dos programas sanitarios establecidos no anexo V da presente orde (MR237B).</p>
    <p>2. As bases reguladoras publicaranse no <em>Diario Oficial de Galicia</em> e na páxina web oficial da Consellería do Medio Rural.</p>
    <p>3. Así mesmo, por medio desta orde convócase a devandita axuda para a anualidade 2022-2023 de conformidade co establecido no Real decreto 81/2015, do 13 de febreiro, polo que se establecen as bases reguladoras das subvencións estatais destinadas ás agrupacións de defensa sanitaria gandeiras.</p>
    <p>Artigo 2. Finalidade das axudas</p>
    <p>1. A finalidade destas axudas é a mellora do status sanitario das explotacións gandeiras galegas mediante a execución de programas zoosanitarios comúns e obrigatorios para a prevención e control de enfermidades dos animais.</p>
    <p>2. Os programas de planificación zoosanitaria comezarán o 1 de marzo de 2022 ou na data de presentación da solicitude de axudas se esta for posterior e rematarán o 28 de febreiro de 2023, e deberán incluír como mínimo as actuacións sanitarias dos programas sanitarios marco obrigatorios establecidos no anexo V.</p>
    <p>Artigo 3. Gastos subvencionables</p>
    <p>Son gastos subvencionables os previstos nas seguintes liñas:</p>
    <p>1. Os derivados da contratación de servizos técnicos veterinarios ou a remuneración do persoal veterinario responsable das agrupacións para a realización das actuacións sanitarias establecidas nos programas sanitarios marco recollidos no anexo V.</p>
    <p>Poderá subvencionarse a contratación ou remuneración de máis dunha persoa veterinaria responsable ou colaboradora por ADSG.</p>
    <p>2. Os derivados da compra do seguinte material funxible utilizado para o desenvolvemento do programa sanitario:</p>
    <p>– Luvas, calzas ou similares.</p>
    <p>– Tubos, agullas, campás e demais dispositivos dun só uso para extracción de sangue ou tecido de orella.</p>
    <p>Consideraranse gastos subvencionables os que sexan realizados a partir do 1 de marzo de 2022 ata o 28 de febreiro de 2023, ou desde a presentación da solicitude ante a autoridade competente en materia de sanidade animal, se esta é posterior á data do 1 de marzo de 2022. En todo caso, os custos subvencionables serán xustificados mediante as probas documentais claras, específicas e actualizadas indicadas no artigo 20. O imposto sobre o valor engadido (en diante, IVE) non será subvencionable, salvo cando non sexa recuperable para o beneficiario.</p>
    <p>Para estes efectos, as ADSG beneficiarias que estean incluídas nos supostos de non recuperación do IVE deberán comunicalo á Consellería do Medio Rural no momento da solicitude da axuda mediante certificación da Axencia Tributaria.</p>
    <p>Artigo 4. Ámbito de aplicación</p>
    <p>O ámbito de aplicación da presente orde será o territorio da Comunidade Autónoma de Galicia.</p>
    <p>Artigo 5. Beneficiarias</p>
    <p>Poderán ser beneficiarias destas axudas as entidades asociativas agrarias que cumpran os seguintes requisitos:</p>
    <p>a) Estar oficialmente recoñecidas como ADSG e, polo tanto, inscritas no Rexistro de ADSG de Galicia antes da finalización do prazo de solicitude establecido na presente orde, e que manteñan as condicións do recoñecemento ao longo de todo o período de execución da axuda.</p>
    <p>Quedan excluídas da condición de beneficiarias as ADSG formadas exclusivamente por cebadeiros de gando vacún.</p>
    <p>b) Comprometerse na execución dun programa sanitario común que incluirá, como mínimo, o programa sanitario marco obrigatorio establecido no anexo V da presente orde.</p>
    <p>c) Estar integradas por explotacións de produtores gandeiros en actividade, e que as ditas explotacións teñan a condición de pemes (pequenas e medianas empresas) de acordo co establecido no anexo I do Regulamento (UE) nº 702/2014 da Comisión, do 25 de xuño, polo que se declaran determinadas categorías de axuda nos sectores agrícola e forestal e nas zonas rurais compatibles co mercado interior na aplicación dos artigos 107 e 108 do Tratado de funcionamento da Unión Europea.</p>
    <p>As explotacións que integren as agrupacións deberán estar inscritas no rexistro especificado no artigo 3 do Real decreto 479/2004, do 26 de marzo, polo que se establece e se regula o Rexistro Xeral de Explotacións Gandeiras.</p>
    <p>d) Estar ao día nas obrigas tributarias e coa Seguridade Social, así como cumprir o resto dos requisitos previstos no artigo 10 da Lei 9/2007, do 13 de xuño, de subvencións de Galicia.</p>
    <p>e) Non estar suxeitas as entidades a unha orde de recuperación pendente tras a decisión previa da Comisión que declarase unha axuda ilegal e incompatible co mercado interior.</p>
    <p>f) Non ter a consideración de empresa en crise, segundo se define nas directrices comunitarias sobre axudas estatais de salvamento e de reestruturación de empresas en crise, de acordo coas directrices sobre axudas estatais de salvamento e de reestruturación de empresas non financeiras en crise (Comunicación 2014/C 249/01 da Comisión, do 31 de xullo de 2014).</p>
    <p>Artigo 6. Procedemento de presentación de solicitudes e documentación</p>
    <p>1. As solicitudes (anexo I) presentaranse obrigatoriamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.gal</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, será requirida para que a emende a través da súa presentación electrónica. Para estes efectos, considerarase como data de presentación da solicitude aquela en que sexa realizada a emenda.</p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>2. Os anexos desta convocatoria publícanse no <em>Diario Oficial de Galicia</em> exclusivamente para efectos informativos e é necesario realizar o trámite a través da sede electrónica da Xunta de Galicia, para cubrilos, validalos e presentalos telematicamente.</p>
    <p>3. O feito de non axustarse aos termos da convocatoria, así como a ocultación de datos, a súa alteración ou calquera outra manipulación da información, será causa da desestimación da solicitude, sen prexuízo do disposto nos artigos 54 e 56 da Lei 9/2007, do 13 de xuño, de subvencións de Galicia.</p>
    <p>4. As solicitudes (anexo I) deberán ser asinadas mediante sinatura electrónica do representante legal da entidade solicitante. Unha vez completado o proceso de transferencia telemática, emitirase un recibo, que poderá ser impreso e gardado polo interesado, mediante o cal quedará constancia do feito da súa presentación. A obtención deste recibo é o que lle garante ao solicitante que a presentación tivo lugar e acredita fronte á Administración e fronte a terceiros a presentación da solicitude.</p>
    <p>Artigo 7. Documentación complementaria</p>
    <p>1. As entidades interesadas deberán achegar coa solicitude (anexo I) a seguinte documentación.</p>
    <p>a) Acreditación da representatividade do solicitante mediante certificación do secretario, en que consten os seguintes datos:</p>
    <p>1º. Nome e apelidos.</p>
    <p>2º. DNI/NIE.</p>
    <p>3º. Enderezo.</p>
    <p>4º. Teléfono móbil.</p>
    <p>5º. Enderezo electrónico.</p>
    <p>A representatividade deberá recaer sempre nun membro da xunta directiva da ADSG.</p>
    <p>b) Relación informatizada actualizada de explotacións da ADSG e os seus censos, segundo o anexo III.</p>
    <p>c) Copia da acta ou certificación do secretario da ADSG, conforme se acordou en asemblea xeral a solicitude da axuda e se asume o compromiso de execución do programa sanitario marco que aproba a Consellería do Medio Rural.</p>
    <p>d) Cronograma e planificación do desenvolvemento do programa sanitario marco obrigatorio, adaptado á realidade da propia ADSG en que se inclúa unha estimación das mostras que se remitirán ao longo do ano ao Laboratorio de Sanidade e Produción Animal de Galicia (en diante, Lasapaga) e, se é o caso, do programa sanitario adicional de actuación que se pretende desenvolver, no cal se definirán os obxectivos e o prazo de execución. A planificación presentada debe ser agrupada en prazos trimestrais. Os referidos documentos estarán asinados polo persoal veterinario responsable e polo presidente da ADSG.</p>
    <p>e) Orzamento sen o IVE, detallando as distintas partidas que constitúen as actuacións do programa sanitario, diferenciando os conceptos de gasto segundo as liñas sinaladas:</p>
    <p>1º. Por remuneración do persoal facultativo veterinario ou pola contratación de servizos técnicos veterinarios para a realización do programa sanitario da ADSG (artigo 17.1).</p>
    <p>Se a ADSG contase con máis dunha persoa veterinaria para a realización do programa sanitario, deberá especificarse o solicitado por cada unha delas.</p>
    <p>2º. Pola adquisición de material funxible para o desenvolvemento do programa sanitario (artigo 17.2).</p>
    <p>O orzamento deberá presentarse mediante o modelo do anexo II, asinado electronicamente polo presidente da entidade coa sinatura dixital do DNI electrónico ou calquera outro medio de sinatura electrónica avanzada.</p>
    <p>A súa presentación deberá ser conforme co anexo II.</p>
    <p>f) Anexo VI: comprobación de datos de terceiras persoas interesadas, debidamente cuberto.</p>
    <p>g) Contrato do persoal veterinario responsable da execución do programa sanitario.</p>
    <p>h) Documento que indique para cada persoa veterinaria que participe no programa o nome e apelidos, documento nacional de identidade (en diante, DNI) ou número de identidade de estranxeiro (en diante, NIE), número de colexiado, enderezo, teléfono móbil e correo electrónico.</p>
    <p>i) Facturas <em>pro forma</em>. No caso da prestación de servizos veterinarios, só cando a contratación destes sexa a través dunha empresa.</p>
    <p>De conformidade co artigo 28.3 da Lei 39/2015, do 1 de outubro, do procedemento administrativo común das administracións públicas, non será necesario achegar os documentos que xa foron presentados anteriormente pola persoa interesada ante calquera Administración. Neste caso, a persoa interesada deberá indicar en que momento e ante que órgano administrativo presentou os ditos documentos, que serán recadados electronicamente a través das redes corporativas ou mediante consulta ás plataformas de intermediación de datos ou outros sistemas electrónicos habilitados para o efecto, agás que conste no procedemento a oposición expresa da persoa interesada.</p>
    <p>De forma excepcional, se non se poden obter os citados documentos, poderá solicitarse novamente á persoa interesada a súa achega.</p>
    <p>2. A documentación complementaria deberá presentarse electronicamente.</p>
    <p>Se algunha das entidades interesadas presenta a documentación complementaria presencialmente, será requirida para que a emende a través da súa presentación electrónica. Para estes efectos, considerarase como data de presentación aquela en que sexa realizada a emenda.</p>
    <p>As persoas interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de maneira motivada o cotexo das copias achegadas pola persoa interesada, para o que poderá requirir a exhibición do documento ou da información orixinal.</p>
    <p>3. Sempre que se realice a presentación de documentos separadamente da solicitude deberase indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>4. No caso de que algún dos documentos que se presente de forma electrónica supere os tamaños máximos establecidos ou teña un formato non admitido pola sede electrónica da Xunta de Galicia, permitirase a presentación deste de forma presencial dentro dos prazos previstos e na forma indicada no parágrafo anterior. A información actualizada sobre o tamaño máximo e os formatos admitidos pode consultarse na sede electrónica da Xunta de Galicia (https://sede.xunta.gal).</p>
    <p>Artigo 8. Comprobación de datos</p>
    <p>1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas, agás que a persoa interesada se opoña á súa consulta:</p>
    <p>a) NIF da entidade solicitante.</p>
    <p>b) DNI/NIE da persoa representante.</p>
    <p>c) Certificado de estar ao día nas obrigas tributarias coa Axencia Estatal de Administración Tributaria (AEAT).</p>
    <p>d) Certificado de estar ao día no pagamento coa Seguridade Social.</p>
    <p>e) Certificado de estar ao día no pagamento das débedas coa Administración pública da Comunidade Autónoma.</p>
    <p>f) Título universitario do persoal veterinario responsable do programa sanitario.</p>
    <p>2. No caso de que as persoas interesadas se opoñan á consulta, deberán indicalo no recadro correspondente habilitado no formulario correspondente e achegar os documentos.</p>
    <p>Cando así o exixa a normativa aplicable solicitarase o consentimento expreso da persoa interesada para realizar a consulta.</p>
    <p>3. Excepcionalmente, no caso de que algunha circunstancia imposibilite a obtención dos citados datos poderase solicitar ás persoas interesadas a presentación dos documentos correspondentes.</p>
    <p>Artigo 9. Trámites administrativos posteriores á presentación de solicitudes</p>
    <p>Todos os trámites administrativos que as persoas interesadas deban realizar tras a presentación da solicitude deberán ser realizados electronicamente accedendo á Carpeta cidadá da persoa interesada dispoñible na sede electrónica da Xunta de Galicia.</p>
    <p>Artigo 10. Transparencia e bo goberno</p>
    <p>1. Deberá darse cumprimento ás obrigas de transparencia contidas no artigo 17 da Lei 1/2016, do 18 de xaneiro, de transparencia e bo goberno, e no artigo 15 da Lei 9/2007, do 13 de xuño, de subvencións de Galicia.</p>
    <p>2. En virtude do disposto no artigo 4 da Lei 1/2016, do 18 de xaneiro, de transparencia e bo goberno, as persoas físicas e xurídicas beneficiarias de subvencións están obrigadas a subministrar á Administración, ao organismo ou á entidade das previstas no artigo 3.1 da Lei 1/2016, do 18 de xaneiro, a que se atopen vinculadas, logo de requirimento, toda a información necesaria para o cumprimento por aquela das obrigas previstas no título I da citada lei.</p>
    <p>Artigo 11. Prazo de presentación de solicitudes (anexo I)</p>
    <p>1. O prazo de presentación de solicitudes será dun mes, contado a partir do día seguinte ao da publicación da presente orde no <em>Diario Oficial de Galicia</em>.</p>
    <p>Entenderase como último día do prazo o correspondente ao mesmo ordinal do día da publicación. Se o último día do prazo for inhábil entenderase prorrogado ao primeiro día hábil seguinte e se no mes de vencemento non hai día equivalente ao inicial do cómputo entenderase que o prazo expira o último día do mes.</p>
    <p>2. Poderanse cubrir e rexistrar os formularios a través da sede electrónica da Xunta de Galicia, https://sede.xunta.gal, ata as 24.00 horas do día en que remate o prazo de presentación de solicitudes.</p>
    <p>Artigo 12. Solicitude de ofertas para realizar o gasto subvencionable</p>
    <p>De acordo co artigo 29 da Lei 9/2007, do 13 de xuño, de subvencións de Galicia, cando o importe do gasto subvencionable supere as contías establecidas na Lei 9/2017, do 8 de novembro, de contratos do sector público, pola que se traspoñen ao ordenamento xurídico español as directivas do Parlamento Europeo e do Consello 2014/23 UE e 2014/24, do 26 de febreiro de 2014, para o contrato menor, o beneficiario deberá solicitar como mínimo tres ofertas de diferentes provedores, con carácter previo á contratación do compromiso para prestación do servizo, agás que polas súas especiais características non exista no mercado suficiente número de entidades que as realicen, presten ou subministren.</p>
    <p>A elección entre as ofertas presentadas, que deberán achegarse na xustificación ou, se é o caso, na solicitude da subvención, realizarase conforme criterios de eficiencia e economía e debe xustificarse expresamente nunha memoria a elección cando non recaia na proposta económica máis vantaxosa.</p>
    <p>Artigo 13. Emenda</p>
    <p>1. Se a solicitude non reúne os requisitos sinalados nos puntos anteriores, requirirase o interesado na forma establecida na Lei 39/2015, do 1 de outubro, para que nun prazo de dez días emende a falta ou xunte os documentos preceptivos, coa indicación de que, se así non o fixer, se considerará que desistiu da súa petición, logo de resolución ditada para o efecto.</p>
    <p>2. As emendas, melloras da solicitude e todos os trámites e xestións máis comunmente utilizados na tramitación administrativa deberán presentarse unicamente por medios electrónicos, accedendo ao expediente correspondente na Carpeta cidadá, https://sede.xunta.gal/carpeta-do-cidadan, da persoa interesada, na sede electrónica da Xunta de Galicia.</p>
    <p>3. A Consellería do Medio Rural poderá solicitar dos peticionarios toda a información e xustificacións técnicas e económicas que considere necesarias, co obxecto de comprobar a realización das actuacións subvencionables e os custos derivados.</p>
    <p>Artigo 14. Tramitación e resolución</p>
    <p>1. O órgano competente para a instrución e tramitación do procedemento é a Dirección Xeral de Gandaría, Agricultura e Industrias Agroalimentarias. Unha vez recibidas as solicitudes e a súa documentación, serán examinadas polo órgano xestor, que, de observar deficiencias, requirirá a súa emenda ao solicitante, para o que lle concederá un prazo de dez días, consonte o artigo 68 da Lei 39/2015, do 1 de outubro. Transcorrido este prazo sen que se produza a emenda do expediente, terase por desistido da súa petición, logo da súa resolución.</p>
    <p>2. A baremación das solicitudes, segundo os criterios do artigo 18, será efectuada por un órgano colexiado constituído para o efecto, integrado pola persoa titular da Subdirección Xeral de Gandaría como presidente/a, a persoa titular do Servizo de Sanidade Animal como vogal e a persoa titular da xefatura de sección de sanidade animal do dito servizo como secretario/a, que levantará acta que incluirá a relación das entidades beneficiarias que cumpran cos requisitos establecidos na presente orde e das entidades que por algún motivo non os cumpran.</p>
    <p>A persoa titular da Subdirección Xeral de Gandaría elevará a proposta de resolución ao órgano administrativo competente.</p>
    <p>3. A resolución do expediente correspóndelle á persoa titular da Dirección Xeral de Gandaría, Agricultura e Industrias Agroalimentarias, por delegación do conselleiro do Medio Rural. O prazo máximo para resolver e notificar o procedemento será de cinco meses contados a partir do día seguinte ao da publicación da presente orde no <em>Diario Oficial de Galicia</em> (DOG). Transcorrido o prazo sen resolución expresa, os interesados poderán entender desestimadas as súas solicitudes, de conformidade co disposto no artigo 23 da Lei 9/2007, do 13 de xuño, de subvencións de Galicia.</p>
    <p>As resolucións de subvención ditadas ao abeiro desta orde, así como a desestimación presunta de solicitudes, poñerán fin á vía administrativa e contra elas poderán interpoñerse os seguintes recursos, sen prexuízo de que as persoas interesadas poidan exercer calquera outro que consideren procedente:</p>
    <p>a) Recurso potestativo de reposición ante o mesmo órgano que ditou a resolución, no prazo dun mes contado a partir do día seguinte ao da notificación da resolución, se esta for expresa, ou en calquera momento a partir do día seguinte a aquel en que se produza o acto presunto.</p>
    <p>b) Recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación da resolución, se esta for expresa, ou de seis meses contados a partir do seguinte a aquel en que se produza o acto presunto.</p>
    <p>Artigo 15. Notificacións</p>
    <p>1. As notificacións de resolucións e actos administrativos practicaranse só por medios electrónicos, nos termos previstos na normativa reguladora do procedemento administrativo común.</p>
    <p>2. De conformidade co artigo 45.2 da Lei 4/2019, do 17 de xullo, de administración dixital de Galicia, as notificacións electrónicas practicaranse mediante a comparecencia na sede electrónica da Xunta de Galicia e a través do Sistema de notificación electrónica de Galicia-Notifica.gal. Este sistema remitirá ás persoas interesadas avisos da posta á disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>3. De conformidade co artigo 47 da Lei 4/2019, do 17 de xullo, de administración dixital de Galicia, as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e as entidades instrumentais do sector público autonómico. En todo caso, a Administración xeral e as entidades do sector público autonómico de Galicia poderán de oficio crear o indicado enderezo, para os efectos de asegurar o cumprimento polas persoas interesadas da súa obriga de relacionarse por medios electrónicos.</p>
    <p>4. As notificacións entenderanse practicadas no momento en que se produza o acceso ao seu contido, entendéndose rexeitada cando transcorresen dez días naturais desde a posta á disposición da notificación sen que se acceda ao seu contido.</p>
    <p>5. Se o envío da notificación electrónica non é posible por problemas técnicos practicarase a notificación polos medios previstos na normativa reguladora do procedemento administrativo común.</p>
    <p>6. No caso de producírense cambios nos datos para efectos de notificación facilitados coa solicitude de axuda ao longo do período subvencionable, deberanse comunicar ao órgano xestor da axuda a través de medios electrónicos, nos termos previstos na norma reguladora do procedemento administrativo común.</p>
    <p>Artigo 16. Publicación das axudas concedidas</p>
    <p>A resolución das axudas concedidas ao abeiro da presente orde publicarase no <em>Diario Oficial de Galicia</em> (DOG), de conformidade co establecido no artigo 45 da Lei 39/2015, do 1 de outubro, do procedemento administrativo común das administracións públicas.</p>
    <p>Artigo 17. Contía das axudas e límites</p>
    <p>A cuantificación das axudas realizarase seguindo os seguintes criterios:</p>
    <p>1. Para a contratación dos servizos técnicos veterinarios ou a remuneración do persoal facultativo veterinario responsable da supervisión e execución do programa sanitario, establécese:</p>
    <p>a) Subvencionarase un máximo de 20.200 euros por cada persoa veterinaria con dedicación a tempo completo para o desenvolvemento do programa sanitario da agrupación, e un máximo de 8.300 euros por cada persoa veterinaria responsable do programa sanitario a tempo parcial, ou no caso da contratación dos servizos técnicos veterinarios (empresa).</p>
    <p>No caso de que unha persoa veterinaria preste servizos en para máis dunha ADSG, a axuda que se perciba nunca poderá superar o importe establecido no parágrafo anterior para unha relación contractual a tempo parcial.</p>
    <p>b) Nas ADSG de gando bovino, para acadar os importes indicados no punto anterior, computarase un mínimo de 4.000 unidades de gando maior (en diante, UGM) por cada persoa veterinaria con dedicación a tempo completo ao programa sanitario da ADSG, e un mínimo de 2.000 UGM por cada persoa veterinaria con dedicación a tempo parcial, ou cando se contraten os servizos técnicos veterinarios dunha empresa, e reducirase proporcionalmente a axuda da entidade no caso de non acadárense as UGM mencionadas. Se a ADSG conta con varias persoas veterinarias, para o cálculo da axuda que se adxudicará asignaranse tanto as UGM mínimas sinaladas como os importes que percibirá cada persoa veterinaria, segundo a prelación destas establecida pola propia entidade no orzamento solicitado, realizándose a redución proporcional na última delas en que se asignen as UGM da agrupación por debaixo dos límites indicados.</p>
    <p>No caso de ADSG de gando bovino que teñan polo menos o 50 % dos concellos do seu ámbito territorial considerados como zonas de montaña segundo o anexo IV da Orde do 15 de xaneiro de 2021 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao Sistema integrado de xestión e control, computaranse as UGM do parágrafo anterior da seguinte maneira: 3.300 UGM por cada persoa veterinaria con dedicación a tempo completo e un mínimo de 1.650 UGM por cada persoa veterinaria con dedicación a tempo parcial, ou cando se contraten os servizos técnicos veterinarios dunha empresa.</p>
    <p>c) O total do importe de subvención motivada por contratación de persoal veterinario non poderá superar un importe máximo que resultará de multiplicar o número UGM da ADSG polo seguinte valor en cada caso:</p>
    <p>1º. ADSG de vacún: 6,12.</p>
    <p>2º. ADSG de ovino e cabrún: 7,5.</p>
    <p>3º. ADSG de porcino: 1,7.</p>
    <p>4º. ADSG de avicultura: 0,9.</p>
    <p>5º. ADSG de cunicultura: 1,5.</p>
    <p>6º. ADSG de visóns e outras especies: 0,5.</p>
    <p>Os valores de UGM de cada especie animal tidos en conta para os cálculos nestas axudas serán os establecidos regulamentariamente e publicados oficialmente (Decreto 91/2001, do 19 de abril, polo que se regulan as agrupacións de defensa sanitaria gandeiras en Galicia, publicado no DOG do 8 de maio de 2001).</p>
    <p>Para o cálculo do importe máximo teranse en conta as UGM en función do censo das explotacións que consten de alta para cada unha das ADSG beneficiarias na base de datos da Consellería do Medio Rural na data de remate do prazo de solicitude de axuda.</p>
    <p>2. Compra de material funxible para o desenvolvemento do programa sanitario da ADSG.</p>
    <p>Poderase solicitar por esta liña ata o importe resultante da multiplicación das UGM totais da ADSG polo coeficiente de 0,10, excepto as ADSG de aves, cuxo coeficiente que se multiplicará das UGM será de 0,005, cun máximo de axuda percibible por ADSG de 4.000 euros.</p>
    <p>Artigo 18. Criterios de outorgamento da subvención</p>
    <p>As solicitudes serán ordenadas en función da puntuación obtida de acordo cos seguintes criterios e a valoración de cada un deles, cun máximo de 100 puntos.</p>
    <p>1. Censo de explotacións e de gando integrante da ADSG:</p>
    <p>1.1. Nº de explotacións Nº puntos</p>
    <p>0-50 0</p>
    <p>51-100 2</p>
    <p>101-150  4</p>
    <p>151-200  6</p>
    <p>201-250  8</p>
    <p>251-300 10</p>
    <p>301-350 12</p>
    <p>351-400 14</p>
    <p>401-500 16</p>
    <p>&gt;501  18</p>
    <p>1.2. Censo (nº UGM) Nº puntos</p>
    <p>&lt;1.500  0</p>
    <p>1.501-2.000 2</p>
    <p>2.001-2.500 4</p>
    <p>2.501-3.000 6</p>
    <p>3.001-4.000 8</p>
    <p>4.001-5.000 10</p>
    <p>5.001-6.000 12</p>
    <p>6.001-7.000 14</p>
    <p>7.001-8.000 16</p>
    <p>&gt;8.001  17</p>
    <p>Ponderarase este criterio cunha valoración máxima de 35 puntos.</p>
    <p>2. Número de persoas veterinarias contratadas pola ADSG con dedicación a tempo completo para o desenvolvemento do programa sanitario.</p>
    <table>
     <tbody>
      <tr>
       <td>Nº persoas veterinarias contratadas a tempo completo</td>
       <td>Nº puntos</td>
      </tr>
      <tr>
       <td>1</td>
       <td>7</td>
      </tr>
      <tr>
       <td>2-3</td>
       <td>12</td>
      </tr>
      <tr>
       <td>&amp;gt;3</td>
       <td>15</td>
      </tr>
     </tbody>
    </table>
    <p>Ponderarase este criterio cunha valoración máxima de 15 puntos.</p>
    <p>3. Especie gandeira:</p>
    <table>
     <tbody>
      <tr>
       <td>Especie</td>
       <td>Nº puntos</td>
      </tr>
      <tr>
       <td>Bovino e porcino</td>
       <td>30</td>
      </tr>
      <tr>
       <td>Ovino e cabrún</td>
       <td>20</td>
      </tr>
      <tr>
       <td>Aves e équidos</td>
       <td>15</td>
      </tr>
      <tr>
       <td>Coellos</td>
       <td>10</td>
      </tr>
     </tbody>
    </table>
    <p>Ponderarase este criterio cunha valoración máxima de 30 puntos.</p>
    <p>4. Fusión de ADSG, no período comprendido desde o 21.1.2021, data de publicación da anterior orde de axudas ás ADSG, ata a data de publicación da presente orde, e segundo o número de ADSG fusionadas, coa seguinte puntuación:</p>
    <table>
     <tbody>
      <tr>
       <td>Nº ADSG fusionadas</td>
       <td>Nº puntos</td>
      </tr>
      <tr>
       <td>2 ADSG</td>
       <td>10</td>
      </tr>
      <tr>
       <td>3 ou máis ADSG</td>
       <td>20</td>
      </tr>
     </tbody>
    </table>
    <p>Ponderarase este criterio cunha valoración máxima de 20 puntos.</p>
    <p>A axuda outorgarase tendo en conta a prioridade seguinte entre as diferentes liñas sinaladas no artigo 3:</p>
    <p>1º. Contratación dos servizos técnicos veterinarios ou a remuneración do persoal facultativo veterinario responsable da execución e supervisión do programa sanitario.</p>
    <p>2º. Compra de material funxible para o desenvolvemento do programa sanitario da ADSG.</p>
    <p>En cada unha das liñas, as axudas serán adxudicadas progresivamente segundo a prelación obtida en función dos criterios sinalados anteriormente, ata o esgotamento do crédito.</p>
    <p>No caso de que exista remanente orzamentario unha vez finalizada a repartición segundo as epígrafes anteriores, poderanse incrementar os importes subvencionables para o persoal facultativo veterinario con dedicación a tempo completo en 600 euros, segundo a prelación establecida para cada ADSG no outorgamento da axuda, e para cada persoa veterinaria no orzamento solicitado pola ADSG. Unha vez realizada esta repartición, se aínda queda remanente, aplicaríase un incremento de 300 euros na axuda para o persoal facultativo veterinario con dedicación a tempo parcial, ou pertencente a empresas de servizos veterinarios, cos mesmos criterios que no caso anterior, ata acabar o dito remanente. No caso de que, unha vez realizadas estas reparticións, aínda quede remanente, incrementaranse novamente os importes que percibirá cada persoa veterinaria contratada, a razón de 300 euros por persoal facultativo con dedicación a tempo completo e continuando polo persoal facultativo a tempo parcial ou pertencente a empresas de servizos técnicos veterinarios a razón de 150 euros. Esta última repartición poderá repetirse ata esgotar a totalidade do crédito dispoñible. Estes incrementos realizaranse sempre que non se superen os límites establecidos nas alíneas b) e c) do artigo 17.1.</p>
    <p>Ademais, a axuda sinalada na liña de adquisición de material funxible só se concederá se non se superan os límites establecidos no artigo 17.2.</p>
    <p>Artigo 19. Modificación das axudas</p>
    <p>1. As subvencións a que se refire a presente orde consideraranse subvencións máximas e poderán ser reducidas, por proposta da Dirección Xeral de Gandaría, Agricultura e Industrias Agroalimentarias, cando exista concorrencia doutras axudas outorgadas por outras administracións ou entes públicos ou privados, nacionais ou internacionais, ou doutros ingresos ou recursos que financien as actividades subvencionadas.</p>
    <p>2. O pagamento da subvención realizarase con xustificación previa, polo beneficiario, da realización da actividade, proxecto, obxecto ou adopción do comportamento para o cal se concedeu, nos termos establecidos na presente orde.</p>
    <p>3. Producirase a perda do dereito ao cobramento total ou parcial da subvención, no suposto de falta de xustificación ou de concorrencia dalgunha das causas previstas no artigo 33 da Lei 9/2007, do 13 de xuño, de subvencións de Galicia.</p>
    <p>4. Toda alteración das condicións tidas en conta para a concesión da subvención poderá dar lugar á modificación da resolución inicial da axuda concedida.</p>
    <p>Artigo 20. Xustificacións</p>
    <p>1. Consideraranse gastos subvencionables, para os efectos previstos na presente orde, aqueles que de xeito indubidable respondan á natureza da actividade subvencionada e se realicen no prazo establecido ata o 28 de febreiro de 2023.</p>
    <p>Para subvencionar considerarase gasto realizado o que foi efectivamente pagado no dito prazo.</p>
    <p>2. Os gastos realizados polo beneficiario final deberán xustificarse mediante facturas ou nóminas. Nos casos en que isto non sexa posible e que non existan facturas, os gastos xustificaranse por medio de documentos contables de valor probatorio equivalente.</p>
    <p>A documentación xustificativa do gasto presentarase unicamente por medios electrónicos, accedendo ao expediente correspondente na Carpeta cidadá, https://sede.xunta.gal/carpeta-do-cidadan, da persoa interesada, na sede electrónica da Xunta de Galicia nos prazos indicados no artigo 21.1.</p>
    <p>3. Os documentos mencionados deberán ir acompañados dunha relación destes informatizada e dunha memoria explicativa sobre a realización do programa subvencionado, que acredite a prestación efectiva dos servizos.</p>
    <p>Na relación informatizada deberán constar perfectamente diferenciados os seguintes conceptos:</p>
    <p>a) Facturas definitivas ou nóminas que xustifiquen o gasto subvencionable que teña a ADSG dos cales poida presentar xustificante bancario do pagamento, en que deberá constar a seguinte información obrigatoria: número de factura ou nome do mes a que corresponda a nómina, a identificación do emisor e do destinatario das facturas ou nóminas.</p>
    <p>b) Documentos bancarios (xustificante de transferencia, certificación bancaria, etc.) que xustifiquen o pagamento pola ADSG do gasto subvencionable, nos cales deberán constar obrigatoriamente os seguintes campos: número/s de factura/s obxecto de pagamento, a data de pagamento, a identificación da ADSG pagadora e o nome do destinatario do pagamento, que deberá coincidir coa persoa, empresa ou entidade que emitiu a factura ou nómina. No caso de que o xustificante bancario sexa transferencia bancaria deberá ser copia, e estará selada pola entidade bancaria.</p>
    <p>4. No caso de que un xustificante de pagamento inclúa varias facturas imputadas no gasto, deberanse identificar no documento do pagamento os números das facturas obxecto do pagamento.</p>
    <p>5. No caso dunha factura cuxo pagamento se xustifique mediante varios documentos, cada un destes deberá facer referencia ao número da factura á cal se imputa o pagamento, e acompañarase dunha relación de todos os documentos e importes acreditativos do pagamento desa factura.</p>
    <p>A axuda adxudicada que se xustifique mediante facturas, deberá incluír sempre, a maiores do importe da axuda que se vai xustificar, o IVE correspondente para que non implique redución ningunha da axuda inicial.</p>
    <p>6. Se, realizada a actividade e finalizado o prazo para xustificar, non se xustifica o cen por cento da axuda concedida, para os efectos de perda do dereito ao cobramento, aplicarase o principio de proporcionalidade ao total da axuda adxudicada á ADSG, tendo en conta sempre o xustificado por cada persoa veterinaria e por cada liña de axuda.</p>
    <p>7. Ademais das xustificacións económicas, as ADSG deberán presentar como máximo ata o 10 de marzo de 2023 unha declaración de cada unha das persoas veterinarias actuantes, conforme todas as actuacións obrigatorias realizadas por este persoal, establecidas no anexo V desta orde para o desenvolvemento dos programas sanitarios nas explotacións están gravadas na aplicación informática FICADI_ADSG con data do 28.2.2023.</p>
    <p>Cada persoa veterinaria deberá xustificar as actuacións realizadas nun número de explotacións e UGM correspondente ao importe desagregado da axuda solicitado para esa persoa veterinaria.</p>
    <p>Esta xustificación levarase a cabo coa elaboración e posta á disposición dos servizos veterinarios oficiais dos partes de actuación en cada explotación en que se realicen actuacións, que deberán estar asinados e rubricados en cada actuación polo persoal veterinario actuante e a persoa titular ou representante da explotación.</p>
    <p>Así mesmo, as actuacións realizadas deberán ser gravadas na aplicación FICADI_ADSG, por parte do persoal veterinario que as realizou, nun prazo máximo de 15 días naturais desde a data de realización.</p>
    <p>Non terán a consideración de actuacións xustificativas da axuda as puramente administrativas (entrega de resultados, comunicacións, etc.), que terán a consideración de actuacións complementarias ás actuacións recollidas no anexo V.</p>
    <p>8. De acordo co artigo 28.6 da Lei 9/2007, do 13 de xuño, de subvencións de Galicia, cando as actividades fosen financiadas, ademais de coa subvención desenvolvida nesta orde, con fondos propios ou outras subvencións ou recursos, deberá acreditarse na xustificación o importe, a procedencia e a aplicación de tales fondos ás actividades subvencionadas.</p>
    <p>Artigo 21. Prazos para xustificar e solicitude de anticipos</p>
    <p>1. Ata o 10 de decembro de 2022 xustificarase o gasto subvencionable realizado pola ADSG ata o 30 de novembro de 2022. O resto do gasto subvencionable realizado ata o 28 de febreiro de 2023 poderá xustificarse ata o 10 de marzo de 2023.</p>
    <p>2. Coa solicitude da axuda (anexo I), as ADSG deberán solicitar o anticipo do 44,17907 % do total da subvención aprobada, suxeito ás dispoñibilidades orzamentarias vixentes. O importe total correspondente aos anticipos non poderá superar o crédito orzamentario previsto para a anualidade 2022.</p>
    <p>Para poder ser autorizado o dito anticipo, as entidades beneficiarias non poderán ter abertos expedientes de reintegro de axudas de anos anteriores.</p>
    <p>En virtude do artigo 67.4 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, os beneficiarios deste anticipo quedan exonerados da constitución das garantías establecidas no artigo 65 do mesmo decreto.</p>
    <p>Artigo 22. Seguimento e control da concorrencia e acumulación de axudas</p>
    <p>Xunto coa xustificación con data do 28 de febreiro de 2023, o peticionario presentará unha declaración complementaria segundo o anexo IV, relativa ao conxunto das axudas solicitadas para un mesmo proxecto, tanto das aprobadas ou concedidas como das pendentes de resolución, das distintas administracións públicas competentes ou calquera dos seus organismos, entes ou sociedades, así como doutros ingresos ou recursos que financien as actividades subvencionadas.</p>
    <p>Artigo 23. Control de execución dos programas</p>
    <p>1. A Subdirección Xeral de Gandaría levará a cabo controis de execución do programa sanitario marco nas explotacións das ADSG.</p>
    <p>2. Se como consecuencia dos controis se detectasen incumprimentos na execución do programa aprobado en aspectos relevantes para a efectividade deste, aplicaranse deducións sobre as axudas aprobadas ponderando a gravidade e frecuencia dos incumprimentos. As deducións aplicaranse ao total da axuda aprobada ás ADSG.</p>
    <p>Para estes efectos considéranse incumprimentos relevantes os seguintes motivos e neste caso practicaranse as deducións que se indican:</p>
    <p>a) Por non ter executado en 28 de febreiro de 2023 a mostraxe obrigatoria recollida no programa sanitario marco no 100 % das explotacións da ADSG, reducirase o total da axuda que se percibirá na parte proporcional ás mostraxes non executadas.</p>
    <p>No caso de non ter executadas as mostraxes obrigatorias recollidas no programa sanitario marco en máis dun 35 % das explotacións da ADSG, perderase o dereito ao total da axuda que se ía percibir.</p>
    <p>b) Pola incorporación dos seguintes animais:</p>
    <p>– Bovinos que resultaran por calquera método analítico realizado previo á súa incorporación positivos ás probas serolóxicas de anticorpos fronte a glicoproteína gE do virus da rinotraqueíte infecciosa bovina (en diante, IBRgE), de enzimoinmunoanálise de paratuberculose (en diante, ELISA paratuberculose) (animais menores de 12 meses exentos) ou de antíxeno do virus da diarrea vírica bovina (en diante, BVD antíxeno), deduciranse 200 euros por animal.</p>
    <p>– Bovinos xestantes positivos ás probas serolóxicas da diarrea vírica bovina (en diante, BVD anti-p80) nos cales non se realizase a analítica de BVD antíxeno do/da tenreiro/a ao nacer, ou do aborto, se é o caso, para descartar a existencia dun animal persistentemente infectado pola BVD (en diante, PI), a excepción dos procedentes de centros de recría que retornen á explotación de orixe que se certifique que foron vacinados con vacina viva, deduciranse 200 euros por animal.</p>
    <p>– Ovinos ou cabrúns que resultasen, por calquera método analítico realizado previo á súa incorporación, positivos á proba da reacción en cadea da polimerasa en feces (en diante, PCR feces) ou á proba ELISA paratuberculose, deduciranse 50 euros por animal.</p>
    <p>c) Por non comunicar á persoa titular da explotación ou aos servizos veterinarios oficiais os resultados de animais positivos confirmados a BVD antíxeno ou paratuberculose (PCR en feces) no prazo máximo de 10 días desde a data de comunicación do resultado polo Laboratorio de Sanidade e Produción Animal (en diante, Lasapaga) ou, no caso da comunicación á persoa titular da explotación, non utilizar para facela o modelo de documento establecido na aplicación FICADI_ADSG, ou que a comunicación non estea asinada pola persoa titular e o persoal veterinario, e, se for o caso, tamén polo operador comercial ou transportista nos movementos con destino matadoiro ou cebadeiro, aplicarase unha dedución de 200 euros da axuda que se percibirá por cada animal bovino e 50 euros por cada animal ovino ou cabrún non notificado en prazo.</p>
    <p>d) Pola permanencia superior a 30 días naturais nunha explotación dun animal bovino confirmado como PI ou superior a 12 meses dun animal confirmado de paratuberculose desde a data de confirmación sen tomar as medidas de bioseguridade axeitadas. Quedan exceptuados os animais bovinos cun resultado positivo débil a PCR en feces de paratuberculose en explotacións non confirmadas positivas, que serán motivo de seguimento. Deduciranse 200 euros por animal.</p>
    <p>e) Por non cumprir os programas vacinais cando estes sexan obrigatorios segundo a normativa vixente deduciranse 200 euros por explotación.</p>
    <p>f) Por utilizar vacinas fronte á IBR que non sexan marcadas deducirase un importe de 500 euros por explotación, e por non comunicar previamente aos servizos provinciais de gandaría da vacinación con vacinas vivas fronte á BVD deducirase un importe de 100 euros por explotación.</p>
    <p>g) Por permitir a saída con destinos diferentes ao matadoiro de:</p>
    <p>– Animais bovinos positivos a BVD antíxeno sen proba de confirmación negativa ou confirmados como persistentemente infectados (PI).</p>
    <p>– Animais confirmados como positivos á paratuberculose.</p>
    <p>Deducirase un importe de 500 euros por animal.</p>
    <p>– Animais ovinos ou cabrúns confirmados como positivos á paratuberculose ou positivos a antíxeno de enfermidade das fronteiras sen confirmar a súa negatividade.</p>
    <p>Deducirase un importe de 200 euros por animal.</p>
    <p>h) Por non comunicar aos servizos veterinarios oficiais o cesamento da vacinación fronte á paratuberculose naquelas explotacións de gando ovino/cabrún autorizadas previamente a realizala, deducirase un importe de 100 euros por explotación.</p>
    <p>i) Por cada explotación na que se detecte que non foi realizada a enquisa de bioseguridade prevista no programa marco, cando proceda, ou ben por non entregar aos titulares das explotacións en documento escrito as recomendacións derivadas da referida enquisa, deducirase un importe de 100 euros por explotación.</p>
    <p>j) Por non realizar a actividade de formación ou a reunión informativa previstas no programa coas persoas titulares ou responsables das explotacións integradas nas ADSG, así como a falta de comunicación ao Servizo Provincial de Gandaría correspondente da data da súa realización no prazo de 10 días previos á realización, deduciranse 300 euros.</p>
    <p>k) Por non ter cubertas polo persoal veterinario responsable as fichas de actuación en que se reflictan as actuacións realizadas, ou por non estar asinadas e rubricadas polo persoal actuante e mais pola persoa titular ou en representación da explotación, ou ben por non poñelas á disposición dos servizos veterinarios oficiais, deducirase un importe de 100 euros por explotación.</p>
    <p>l) Cando os servizos veterinarios oficiais detecten tanto nas inspeccións de campo como a través da base de datos da Consellería do Medio Rural o movemento de incorporación ás explotacións de gando bovino ou ovino-cabrún de animais sen realizar os controis previstos ás novas incorporacións no prazo máximo de 20 días naturais para gando bovino ou 30 días naturais para gando ovino ou cabrún contados desde a data da incorporación, sen causas xustificadas, deducirase un importe de 200 euros no caso de explotacións de gando bovino e de 50 euros no caso de explotacións de gando ovino ou cabrún.</p>
    <p>ll) No caso de explotacións confirmadas como infectadas ou ben explotacións que teñan unha prevalencia igual ou maior ao 15 % (explotacións en nivel 1), nas cales non se fixese na última mostraxe o sangrado do 100 % dos animais maiores de 24 meses para a determinación de anticorpos en soro, ou ben aquelas explotacións que non manteñan o programa de manexo establecido durante un período mínimo de tres anos, deducirase un importe por explotación de 200 euros.</p>
    <p>m) Por non ter feita en prazo por parte dalgunha das explotacións integrantes da ADSG a declaración censual anual obrigatoria establecida pola normativa vixente conforme as obrigas exixidas polo Real decreto 479/2004, polo que se establece e se regula o Rexistro Xeral de Explotacións Gandeiras, deducirase un importe de 100 euros por explotación. Non se aplicará este punto para o caso das ADSG de gando bovino.</p>
    <p>n) No caso de explotacións avícolas:</p>
    <p>Por non ter realizados os correspondentes autocontrois obrigatorios de salmonela, incluídos os controis de eficacia da limpeza e desinfección nos baleiros sanitarios, ou realizalos en laboratorios non autorizados, ou non telos á disposición dos servizos veterinarios oficiais cando estes os requiran, deducirase un importe de 500 euros por explotación.</p>
    <p>Por non realizar a vacinación fronte salmonela naquelas poboacións en que sexa obrigatoria deducirase un importe de 500 euros por explotación.</p>
    <p>Por non ter a documentación acreditativa de orixe das aves, pensos ou auga, deducirase un importe de 100 euros por explotación.</p>
    <p>ñ) Por cada explotación porcina en que se detecte que non foi realizada a correspondente vacinación fronte á enfermidade de Aujeszky, cando esta sexa preceptiva, ou os controis serolóxicos obrigatorios, deducirase un importe de 500 euros.</p>
    <p>o) No caso de detectárense incumprimentos de calquera tipo dos sinalados nos puntos anteriores en máis do 35 % das explotacións da ADSG, perderase o dereito ao 100 % da axuda percibible.</p>
    <p>p) No caso de que o Lasapaga informe, ao final do período subvencionable, de que unha ADSG non respectou os criterios de mostraxe ou a pauta de envíos de mostras establecidos no anexo V da presente orde, enviando durante un mes máis do 15 % do total anual de mostras previstas para esa ADSG, deducirase un importe de 300 euros do total da axuda percibible por cada mes en que fose superado este límite. Así mesmo, cando se envíen mostras ao Lasapaga indicando que pertencen a animais de nova incorporación e non o sexan, deduciranse un importe de 100 euros por explotación de procedencia das mostras.</p>
    <p>q) Por cada actuación veterinaria realizada nas explotacións do programa sanitario que non conste gravada na aplicación FICADI_ADSG no prazo máximo de 15 días tras a data da súa execución, deducirase un importe de 50 euros da axuda percibible.</p>
    <p>No caso de detectarse a non actualización dunha porcentaxe igual ou superior ao 35 % das actuacións realizadas no programa sanitario que se vai executar, perderase o dereito ao 25 % da axuda percibible.</p>
    <p>r) Por non ter clasificadas na aplicación FICADI_ADSG na data do 10 de marzo de 2023 as explotacións segundo os niveis e enfermidades recollidas no programa sanitario marco para as ADSG de gando bovino, ovino-cabrún, porcino e visóns, ou ben por non ter actualizadas as clasificacións cando os resultados supoñan unha variación da clasificación previa das explotacións, aplicarase unha dedución de 300 euros da axuda percibible.</p>
    <p>s) Pola realización do programa sanitario marco por parte de persoal veterinario non recoñecido na correspondente ADSG, significará a perda do 100 % da axuda aprobada.</p>
    <p>Pola realización, por parte de persoal veterinario recoñecido e con dedicación a tempo completo, de actuacións veterinarias non establecidas no programa sanitario da ADSG en explotacións integradas na ADSG ou pola realización de actuacións veterinarias en explotacións que non estean integradas na ADSG, comportará o recálculo da axuda adxudicada inicialmente ao persoal veterinario implicado considerando unha axuda con dedicación a tempo parcial, penalizándose ademais coa diminución do 20 % desta última. No caso de que a agrupación xa tivese tramitado procedementos de perda de axuda pola mesma causa nas dúas últimas convocatorias de axudas anteriores á presente, perderase o dereito ao 100 % da axuda.</p>
    <p>Así mesmo, cando o persoal veterinario dunha ADSG non xustifique que realizou como mínimo o número de actuacións sanitarias nas explotacións da ADSG correspondentes ás UGM polas que foi subvencionado e das que sexa responsable, que garantan a súa participación no desenvolvemento do programa sanitario subvencionado, salvo causa xustificada, reducirase de forma proporcional a axuda aprobada inicialmente para a contratación ou remuneración do referido persoal.</p>
    <p>t) No caso das ADSG de gando porcino, establécese unha dedución parcial de 500 euros na axuda que lle correspondese percibir por cada unha das explotacións de produción pertencentes a esta que non estean cualificadas fronte á enfermidade de Aujeszky ao final do período subvencionable. Para estes efectos, non serán tidas en conta as explotacións que presentasen positividade ao longo do dito período e que estean executando correctamente un programa de erradicación e control da enfermidade, de cara á súa posterior cualificación.</p>
    <p>u) Por non ter realizado nas explotacións peleteiras de visón o control anual fronte á plasmocitose, sen causa xustificada, deducirase un importe de 200 euros por cada explotación.</p>
    <p>v) Se, como resultado dun control nunha explotación, tanto no campo como a través da base de datos da Consellería do Medio Rural, sen causa xustificada, se detecta algún incumprimento non recollido neste artigo, será potestade da Subdirección Xeral de Gandaría, valorar a aplicación ou non do dito incumprimento, cunha dedución de ata 200 euros por explotación ou animal segundo corresponda.</p>
    <p>Artigo 24. Réxime de incompatibilidades</p>
    <p>As axudas recollidas na presente orde son compatibles con outras subvencións, axudas, ingresos ou recursos para a mesma finalidade, procedentes de calquera Administración ou ente público ou privado, nacional, da Unión Europea ou de organismos internacionais, sempre que se cumpran os límites establecidos na normativa aplicable e que, en ningún caso, se supere o custo total da actividade financiada.</p>
    <p>Artigo 25. Financiamento</p>
    <p>1. As axudas que deriven da aplicación da presente orde financiaranse con cargo ás seguintes aplicacións orzamentarias dos orzamentos xerais da Comunidade Autónoma de Galicia:</p>
    <p>a) Para o ano 2022: 14.04.713E.470.0, dotada para esta finalidade con 949.850 euros.</p>
    <p>b) Para o ano 2023: 14.04.713E.470.0, dotada para esta finalidade con 1.200.150 euros.</p>
    <p>Así mesmo, os importes dos orzamentos xerais da Comunidade Autónoma de Galicia con que se financiarán estas axudas poderanse incrementar con fondos estatais ou autonómicos achegados para o efecto, na mesma ou noutras aplicacións orzamentarias, de acordo co artigo 30 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño (DOG núm. 20, do 29 de xaneiro de 2009).</p>
    <p>2. Esta convocatoria de axudas tramítase de acordo co establecido no artigo 25 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, no cal se regula a tramitación anticipada de expedientes de gasto, así como ao abeiro do establecido na Orde do 11 de febreiro de 1998, da Consellería de Economía e Facenda, pola que se regula a tramitación anticipada de expedientes de gasto, modificada polas ordes do 27 de novembro de 2000 e do 25 de outubro de 2001. Por iso, a súa eficacia queda condicionada á existencia de crédito adecuado e suficiente nos orzamentos da Comunidade Autónoma de Galicia para o próximos anos 2022 e 2023 no momento da resolución.</p>
    <p>Disposición adicional primeira</p>
    <p>En todas aquelas cuestións non previstas na presente orde será de aplicación o disposto na Lei 9/2007, do 13 de xuño, de subvencións de Galicia, no Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, e nos preceptos básicos da normativa estatal.</p>
    <p>Disposición adicional segunda</p>
    <p>As axudas reguladas pola presente orde rexeranse polas normas comunitarias aplicables e, concretamente, polo Regulamento (UE) nº 702/2014 da Comisión, do 25 de xuño, polo que se declaran determinadas categorías de axuda nos sectores agrícola e forestal e nas zonas rurais compatibles co mercado interior en la aplicación dos artigos 107 e 108 do Tratado de funcionamento da Unión Europea.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 31 de decembro de 2021</p>
    <footer><p>José González Vázquez<br>Conselleiro do Medio Rural</p></footer>

