---
date: '2022-12-07'
id: G0657-281122-0001
page: 62407
number: 232
agency: Consellería de Política Social e Xuventude
section: III. Outras disposicións.
title: >-
  RESOLUCIÓN do 25 de novembro de 2022 pola que se dá publicidade da Resolución
  do 24 de agosto de 2022 pola que se encarga a Tecnologías y Servicios Agrarios
  S.A., S.M.E., M.P. (Tragsatec) o servizo de apoio na xestión de diversas
  axudas.
range: Resolución
url: >-
  https://www.xunta.gal/dog/Publicados/2022/20221207/AnuncioG0657-281122-0001_gl.html
---
<p>Mediante a Resolución do 24 de agosto de 2022 encoméndase a Tecnologías y Servicios Agrarios, S.A, S.M.E, M.P. (Tragsatec) a execución dun servizo de apoio técnico á consellería competente en materia de política social e xuventude, na xestión de diversas axudas convocadas por esta.</p>
    <p>Coa finalidade dar cumprimento ao disposto no artigo 9.3 da Lei 16/2010, do 17 de decembro, de organización e funcionamento da Administración xeral do sector público autonómico de Galicia, publícase no <em>Diario Oficial de Galicia</em> o contido mínimo da dita resolución:</p>
    <p>– Actividade: servizo consistente na realización de tarefas de apoio e soporte respecto das convocatorias de axudas promovidas polas diversas direccións xerais destinadas á realización de programas de interese xeral para fins de carácter social a entidades de iniciativa social e convocatorias destinadas a entidades de iniciativa social e corporacións locais.</p>
    <p>– Natureza e alcance da xestión encomendada: esta encomenda ten natureza intersubxectiva. Consonte o previsto polos artigos 9 e 47 da Lei 16/2010, do 17 de decembro, de organización e funcionamento da Administración xeral e do sector público autonómico, e para os efectos previstos nos artigos 6.3 e 32 da Lei 9/2017, do 8 de novembro, de contratos do sector público, pola que se traspoñen ao ordenamento xurídico español as directivas do Parlamento Europeo e do Consello 2014/23/UE e 2014/24/UE, do 26 de febreiro de 2014, e segundo a disposición adicional vixésimo cuarta desta lei, Tecnologías y Servicios Agrarios, S.A, S.M.E, M.P. (Tragsatec) ten a consideración de medio propio e servizo técnico da consellería competente en materia de política social e xuventude.</p>
    <p>– Prazo de vixencia: o período de execución rematará o 31 de agosto de 2023.</p>
    <p>– Finalización anticipada: esta encomenda poderá resolverse anticipadamente por razóns de eficacia.</p>
    <p>Santiago de Compostela, 25 de novembro de 2022</p>
    <footer><p>A conselleira de Política Social e Xuventude<br>P.D. (Orde do 3.3.2016; DOG núm. 54, do 18 de marzo)<br>María Francisca Gómez Santos<br>Secretaria xeral técnica da Consellería de Política Social e Xuventude</p></footer>

