---
date: '2022-12-07'
id: G0532-221122-0011
page: 62569
number: 232
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  RESOLUCIÓN do 22 de novembro de 2022, da Dirección Xeral de Ordenación do
  Territorio e Urbanismo, pola que se fai pública a aprobación definitiva da
  modificación puntual número 24 das normas subsidiarias de planeamento
  municipal do Concello de Vilanova de Arousa, para a redelimitación do núcleo
  da Torre.
range: Resolución
url: >-
  https://www.xunta.gal/dog/Publicados/2022/20221207/AnuncioG0532-221122-0011_gl.html
---
<p>En cumprimento do disposto no artigo 82 da Lei 2/2016, do 10 de febreiro, do solo de Galicia, e nos artigos 144.18 e 199 do Decreto 143/2016, do 23 de setembro, polo que se aproba o seu Regulamento, faise pública a aprobación definitiva da modificación puntual número 24 das normas subsidiarias de planeamento municipal do Concello de Vilanova de Arousa, para a redelimitación do núcleo da Torre, mediante a Resolución da directora xeral de Ordenación do Territorio e Urbanismo do 15 de novembro de 2022, que figura como anexo.</p>
    <p>Unha vez inscrita a devandita modificación puntual das normas subsidiarias de planeamento municipal no Rexistro de Ordenación do Territorio e Planeamento Urbanístico de Galicia, a documentación íntegra deste, incluído o extracto ambiental, poderá consultarse na seguinte ligazón: https://cmatv.xunta.gal/rexistro-de-planeamento-urbanistico-de-galicia</p>
    <p>Así mesmo, o informe ambiental estratéxico e a demais documentación do procedemento de avaliación ambiental do referido plan poderá ser consultada na seguinte ligazón:</p>
    <p>https://cmatv.xunta.gal/plans-e-programas-por-tipoloxia?p_p_id=aaeTipology_WAR_aae&amp;p_p_lifecycle=0&amp;p_p_state=normal&amp;p_p_mode=view&amp;p_p_col_id=column-2&amp;p_p_col_count=1&amp;_aaeTipology_WAR_aae__spage=%2Fportlet_action%2Faae%2FdetalleProxecto%3Fid%3D2248&amp;_aaeTipology_WAR_aae_id=2248</p>
    <p>Santiago de Compostela, 22 de novembro de 2022</p>
    <footer><p>Mª Encarnación Rivas Díaz<br>Directora xeral de Ordenación do Territorio e Urbanismo</p></footer>
    <h2>ANEXO</h2>
    <h3>Resolución de aprobación definitiva da modificación puntual número 24 das normas subsidiarias de planeamento municipal do Concello de Vilanova de Arousa para a redelimitación do núcleo rural da Torre (PTU-PO-19/100)</h3>
    <p>O Concello de Vilanova de Arousa remite documentación relativa a esta modificación puntual (MP) de cara á súa aprobación definitiva, conforme o previsto no artigo 78.2 da Lei 2/2016, do 10 de febreiro, do solo de Galicia (LSG), e no artigo 191 do Decreto 143/2016, do 22 de setembro, polo que se aproba o seu Regulamento (RLSG).</p>
    <p>Analizada a documentación redactada polo arquitecto Alejandro Arias Novas e vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>I.1. O Concello de Vilanova de Arousa conta cunhas normas subsidiarias de planeamento (NNSSP) aprobadas definitivamente o día 14.3.1997 e publicadas no Diario Oficial de Galicia (DOG) do día 28.5.1997 e no Boletín Oficial da provincia de Pontevedra (BOP) do día 5.5.1997.</p>
    <p>I.2. Mediante Resolución do 10.12.2019, a Dirección Xeral de Calidade Ambiental e Cambio Climático resolveu non someter ao procedemento de avaliación ambiental estratéxica ordinaria esta modificación puntual (expediente 2019AAE2382 e código 2248/2019).</p>
    <p>I.3. Consta a exposición ao público polo prazo de dous meses, mediante publicación no DOG núm. 47, do 10.3.2020, e nos xornais Diario de Arousa e Faro de Vigo do día 9.3.2019. Xúntase copia da notificación a titulares catastrais.</p>
    <p>I.4. Foron solicitados polo concello os informes sectoriais autonómicos e recibíronse informes da Dirección Xeral de Ordenación do Territorio e Urbanismo en materia de costas, do 13.3.2020; da Axencia Galega de Infraestruturas, do 17.3.2020; da Dirección Xeral de Patrimonio Cultural (27.5.2020, 20.10.2020, 15.12.2020 e 21.1.2021); de Augas de Galicia (19.5.2020); da Dirección Xeral de Calidade Ambiental e Cambio Climático (13.3.2020); do Instituto de Estudos do Territorio (6.5.2020 e 14.1.2022) e da Deputación de Pontevedra (5.6.2020). Non foron recibidos os informes requiridos á Consellería do Medio Rural e á Dirección Xeral de Emerxencias e Interior.</p>
    <p>I.5. O Concello de Vilanova de Arousa solicitou tamén informe á Subdelegación do Goberno, á Dirección Xeral de Telecomunicacións e Tecnoloxías da Información (24.3.2020 e 21.10.2020) e á Dirección Xeral da Costa e do Mar (10.3.2020).</p>
    <p>I.6. Constan informes municipais favorables: técnico, do 20.5.2021; xurídico, do 20.5.2021, e de secretaría, do 20.5.2021.</p>
    <p>I.7. O Pleno do Concello aproba provisionalmente a modificación puntual en sesións do 19.7.2021 e do 18.7.2022.</p>
    <p>II. Obxecto da modificación puntual.</p>
    <p>O obxectivo desta modificación puntual é a redelimitación do núcleo rural da Torre, incluído nun núcleo maior xa delimitado polas normas subsidiarias que inclúe A Torre, Romarís e Paderne, para adaptala á realidade territorial, á lexislación urbanística e para integrar no núcleo algunhas novas vivendas xurdidas fóra do ámbito.</p>
    <p>Delimítase un núcleo descontinuo, cunha superficie total de 66.396 m2, clasificado como solo de núcleo rural tradicional e núcleo rural común.</p>
    <p>III. Análise e consideracións.</p>
    <p>III.1. Respecto ao requirimento da Dirección Xeral de Ordenación do Territorio e Urbanismo do 25.4.2022, previo á aprobación definitiva desta modificación puntual, púidose comprobar que se emendaron as deficiencias sinaladas no seu punto III.2.</p>
    <p>III.2. En todo caso, e á vista da última documentación achegada, cómpre subliñar:</p>
    <p>– Emendarase a discrepancia de superficies incluídas na ficha do núcleo, pois a de vías debe clasificarse como solo de núcleo rural común ou tradicional, segundo corresponda, de modo que a suma das superficies de cada tipo básico coincida coa superficie total do ámbito.</p>
    <p>– Á vista da superposición de tramas do plano O.01, deberanse reflectir as aliñacións de xeito claro, identificando os muros tradicionais de xeito eficiente.</p>
    <p>IV. Resolución.</p>
    <p>Visto canto antecede, e en virtude do establecido no artigo 78.2.c) en relación co artigo 83.6 da Lei 2/2016, do 10 de febreiro, do solo de Galicia,</p>
    <h2>RESOLVO:</h2>
    <p>1. Aprobar definitivamente a modificación puntual número 24 das normas subsidiarias de planeamento municipal do Concello de Vilanova de Arousa para a redelimitación do núcleo rural da Torre, condicionado á emenda das cuestións indicadas no punto III.2 anterior.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio esta modificación puntual no Rexistro de Planeamento Urbanístico de Galicia.</p>
    <p>3. Notifíquese ao Concello e publíquese no Diario Oficial de Galicia, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>4. De conformidade co disposto polos artigos 82 e 88.4 da Lei 2/2016, do 10 de febreiro, e 70 da Lei 7/1985, do 2 de abril, reguladora das bases de réxime local, o Concello deberá publicar a normativa da modificación aprobada no Boletín Oficial da provincia, unha vez inscrita esta no Rexistro de Planeamento Urbanístico.</p>
    <p>5. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>

