---
date: '2022-04-26'
id: G2018-210422-0001
page: 25170
number: 79
agency: Universidade de Santiago de Compostela
section: III. Outras disposicións.
title: >-
  RESOLUCIÓN do 21 de abril de 2022 pola que se delegan competencias en
  determinados órganos universitarios.
range: Resolución
url: >-
  https://www.xunta.gal/dog/Publicados/2022/20220426/AnuncioG2018-210422-0001_gl.html
---
<p>O artigo 85 dos estatutos da Universidade de Santiago de Compostela (USC) determina as competencias do reitor, quen, como máxima autoridade académica e de representación daquela, exerce a súa dirección, goberno e xestión, así como o desenvolvemento das liñas de actuación aprobadas polos órganos colexiados.</p>
    <p>Esa amplitude de atribucións ao reitor fai necesario que sexan delegadas estas funcións noutros órganos universitarios, principalmente nos vicerreitores e vicerreitoras, que deben asumir, en primeira instancia, as decisións e asinar os actos administrativos nas materias da súa competencia, coas excepcións pertinentes e sen prexuízo do dereito do titular das competencias de revogalas en calquera momento.</p>
    <p>Pola súa banda, a Lei 40/2015, do 1 de outubro, de réxime xurídico do sector público, regula a delegación de competencias no seu artigo 9 e establece que os órganos das distintas administracións públicas poderán delegar o exercicio das competencias que teñan atribuídas noutros órganos da mesma Administración. Paralelamente, determina as prohibicións de delegación, así como a imposibilidade de delegar competencias que xa se posúan por delegación.</p>
    <p>Logo da elección do reitor e do seu nomeamento polo Decreto 35/2022, do 17 de marzo, polo que se nomea reitor magnífico da Universidade de Santiago de Compostela o profesor doutor Antonio López Díaz, cómpre determinar os ámbitos funcionais en que se desenvolverán as actividades e exercerán as competencias por delegación do reitor as distintas vicerreitorías, con especificación de determinadas vinculacións orgánicas. Así mesmo, cómpre determinar as delegacións específicas en favor da Secretaría Xeral e da Xerencia, que complementan as competencias das que son titulares por atribución estatutaria, e concretar a atribución de funcións a determinados cargos académicos.</p>
    <p>Esta estrutura establécese baixo os criterios de eficacia na xestión, racionalización e optimización dos recursos públicos.</p>
    <p>Por todo o anterior, esta reitoría, no uso das atribucións conferidas polos artigos 20 da Lei orgánica de universidades, e 85 dos estatutos da Universidade de Santiago de Compostela,</p>
    <h2>RESOLVE:</h2>
    <p>I. Delegación de competencias en órganos de goberno.</p>
    <p>Primeiro. Alcance da delegación</p>
    <p>1. Sen prexuízo das delegacións específicas que se fagan a cada vicerreitoría, queda delegada nas persoas titulares, dentro do ámbito da actividade que a cada unha se lle encomende, a facultade de resolver os expedientes e asuntos con competencia atribuída ao reitor, a de asinar os documentos necesarios para o efecto, a de elaborar propostas de normas, así como a de supervisar, coordinar e dirixir as unidades da súa competencia.</p>
    <p>2. Os actos e disposicións adoptados no uso desta delegación de competencias indicarán expresamente esta circunstancia, con cita desta resolución reitoral, e consideraranse ditados polo reitor.</p>
    <p>3. O órgano delegado dará conta ao delegante dos actos e resolucións adoptados para os oportunos efectos.</p>
    <p>4. As persoas titulares das vicerreitorías, no exercicio das súas competencias delegadas, poderán ditar os seguintes actos ou disposicións:</p>
    <p>– Resolucións, cando se trate de actos que poñen fin a un procedemento ou cando desenvolvan o contido dunha resolución reitoral ou acordo do Consello de Goberno.</p>
    <p>– Instrucións que conteñan directrices sobre actividades do seu ámbito de competencias.</p>
    <p>5. Os órganos delegados, no ámbito das súas competencias, someterán ao reitor os expedientes en que sexa conveniente pola súa transcendencia ou peculiaridades.</p>
    <p>6. O exercicio das competencias que se posúan por delegación non poderá ser delegado, sen prexuízo da delegación de sinatura prevista no artigo 12.2 da Lei 40/2015, do 1 de outubro.</p>
    <p>7. Esta delegación non impide o exercicio da facultade do reitor de avocar o coñecemento e resolución de cantos asuntos comprendidos nela considere oportunos, en atención ás circunstancias concorrentes de índole técnica, económica, social, xurídica ou territorial.</p>
    <p>Segundo. Vicerreitoría de Política Científica</p>
    <p>1. A Vicerreitoría de Política Científica será a responsable da dirección e coordinación das seguintes materias:</p>
    <p>– A proposta, deseño e promoción da política científica da Universidade, dos seus grupos e liñas de investigación.</p>
    <p>– A promoción, a dirección e a avaliación da produción científica e das actividades de I+D+i da USC.</p>
    <p>– A coordinación das infraestruturas científicas da USC de apoio á investigación.</p>
    <p>– As convocatorias públicas de selección de persoal para colaborar en actividades e proxectos de I+D+i mediante contrato de duración non permanente e o nomeamento das súas comisións de selección, en coordinación coa Xerencia.</p>
    <p>– A supervisión dos institutos, centros propios de investigación, estacións científicas, plataformas e calquera outra estrutura de investigación.</p>
    <p>– A promoción de accións orientadas a mellorar a proxección internacional dos grupos e estruturas de investigación, en coordinación coa Vicerreitoría de Titulacións e Internacionalización.</p>
    <p>– A tramitación e proposta de actividades realizadas ao abeiro do artigo 83 da LOU e de convenios en que se estableza a realización ou colaboración por parte do profesorado da USC en traballos de carácter científico, técnico ou artístico.</p>
    <p>– A validación de informes de seguimento e informes finais dos proxectos e accións de investigación con cargo a financiamento externo.</p>
    <p>– A representación legal da Universidade nas solicitudes e xestión de proxectos e outras axudas de investigación, calquera que sexa a institución convocante, debendo informar previamente á Reitoría das devanditas solicitudes e da súa resolución.</p>
    <p>– A concesión de permisos e licenzas, con motivo de estadías de investigación, ao persoal contratado con recursos captados por I+D+i.</p>
    <p>– A proposta á Xerencia do nomeamento do persoal de administración e servizos para colaborar en actividades e proxectos de I+D+i.</p>
    <p>– A difusión e divulgación da investigación, en coordinación co Gabinete do Reitor.</p>
    <p>– O fomento da transferencia e emprendemento.</p>
    <p>2. As seguintes unidades dependerán funcionalmente da Vicerreitoría de Política Científica:</p>
    <p>– Área de Proxectos e Promoción Internacional, compartida coa Vicerreitoría de Titulacións e Internacionalización.</p>
    <p>– Área de Infraestruturas de Investigación.</p>
    <p>– Rede de Estacións Científicas.</p>
    <p>– Servizo de Publicacións e Intercambio Científico.</p>
    <p>– Biblioteca Universitaria.</p>
    <p>– Arquivo Histórico.</p>
    <p>– Observatorio Astronómico Ramón María Aller.</p>
    <p>– Museo de Historia Natural da USC.</p>
    <p>Terceiro. Vicerreitoría de Profesorado</p>
    <p>1. A Vicerreitoría de Profesorado será a responsable da dirección e coordinación das seguintes materias:</p>
    <p>– A proposta de planificación anual, de relación de postos de traballo e da oferta de emprego público do persoal docente e investigador.</p>
    <p>– A convocatoria de prazas de persoal docente e investigador contratado temporal.</p>
    <p>– A convocatoria de listas de espera de persoal docente e investigador contratado para cubrir necesidades temporais.</p>
    <p>– O nomeamento dos membros das comisións de selección de persoal docente e investigador, así como a apreciación de causas que impidan a actuación dos membros, coa excepción dos supostos de abstención e recusación.</p>
    <p>– A aprobación e publicación de listas provisionais e definitivas de candidatos/as a prazas de persoal docente e investigador funcionario e contratado.</p>
    <p>– O nomeamento de persoal docente e investigador interino e contratado temporal, así como a sinatura dos seus contratos.</p>
    <p>– As convocatorias de asignación de prazas de promoción.</p>
    <p>– A presidencia da Comisión de Revisión.</p>
    <p>– A concesión de permisos e licenzas do persoal docente e investigador non delegadas nos/nas directores/as de departamento.</p>
    <p>– A concesión de permisos e licenzas dos/das decanos/as e directores/as de centros e directores/as de departamento e de instituto, con independencia da súa duración.</p>
    <p>– Todos os actos previos derivados da xestión e tramitación dos procedementos de xubilación do persoal docente e investigador, agás a autorización dos cesamentos e das citadas xubilacións.</p>
    <p>– A proposta e informe sobre autorización ou recoñecemento de compatibilidade do persoal docente e investigador cando lle corresponda a súa resolución ao reitor.</p>
    <p>– Os recoñecementos de venia docendi e da actividade desenvolvida como colaborador docente.</p>
    <p>– A autorización do desfrute das vacacións do persoal docente e investigador fóra do período ordinario.</p>
    <p>– Todos aqueles actos relativos a situacións administrativas do persoal docente e investigador que non figuren atribuídos a outros órganos universitarios, así como a reorganización docente que implique cambio de campus (Compostela-Lugo) do persoal docente e investigador universitario.</p>
    <p>– A coordinación e dirección da avaliación docente do persoal docente e investigador.</p>
    <p>– A dirección da negociación en convenios colectivos e outros pactos legalmente formalizados que afectan o persoal docente e investigador.</p>
    <p>2. As seguintes unidades dependerán funcionalmente da Vicerreitoría de Profesorado:</p>
    <p>– O Servizo de Planificación de Persoal Docente e Investigador.</p>
    <p>Cuarto. Vicerreitoría de Titulacións e Internacionalización</p>
    <p>1. A Vicerreitoría de Titulacións e Internacionalización será a responsable da dirección e coordinación das seguintes materias:</p>
    <p>– A coordinación dos procesos de elaboración, verificación, implantación, modificación, seguimento e acreditación de titulacións oficiais de grao, mestrado e programas de doutoramento da USC.</p>
    <p>– A coordinación dos procesos de elaboración, modificación, implantación e seguimento da oferta de estudos propios.</p>
    <p>– A elaboración da proposta de oferta de prazas das titulacións da USC.</p>
    <p>– A coordinación de programas que impulsen a impartición de docencia en linguas estranxeiras nos estudos oficiais de grao e mestrado, de acordo coa Vicerreitoría de Organización Académica e do Campus de Lugo.</p>
    <p>– A supervisión da Escola de Doutoramento Internacional da USC (EDIUS) e do Centro de Estudos Propios (CEP).</p>
    <p>– A promoción das relacións internacionais da USC, en coordinación coa dirección do Gabinete do Reitor.</p>
    <p>– A promoción de accións orientadas a mellorar a proxección internacional da oferta docente.</p>
    <p>– A planificación e promoción da participación da USC nas convocatorias de cooperación internacional.</p>
    <p>– A representación legal da universidade nas solicitudes e xestión de proxectos e outras axudas de mobilidade e cooperación, calquera que sexa a institución convocante, debendo informar previamente á Reitoría das devanditas solicitudes e a súa resolución.</p>
    <p>– A planificación e promoción de programas de intercambio.</p>
    <p>– A convocatoria de axudas para mobilidade de estudantes, persoal docente e investigador e persoal de administración e servizos.</p>
    <p>– A convocatoria de axudas pre e posdoutorais para estudantes estranxeiros e as que correspondan para persoal docente estranxeiro invitado para colaborar en programas de doutoramento.</p>
    <p>– A participación en nome da USC nos procesos selectivos das bolsas relacionadas coa mobilidade de estudantes, docentes e investigadores.</p>
    <p>– A supervisión dos centros docentes na elaboración, seguimento, modificación e certificación dos sistemas de garantía de calidade, así como a coordinación dos programas de acreditación institucional.</p>
    <p>2. As seguintes unidades dependerán funcionalmente da Vicerreitoría de Titulacións e Internacionalización:</p>
    <p>– O Servizo de Xestión da Oferta e Programación Académica, compartido coa Vicerreitoría de Organización Académica e do Campus de Lugo.</p>
    <p>– A Oficina de Mobilidade.</p>
    <p>– O Servizo de Captación Internacional.</p>
    <p>– A Área de Proxectos e Promoción Internacional, compartida coa Vicerreitoría de Política Científica.</p>
    <p>Quinto. Vicerreitoría de Estudantes e Cultura</p>
    <p>1. A Vicerreitoría de Estudantes e Cultura será a responsable da dirección e coordinación das seguintes materias:</p>
    <p>– A coordinación dos servizos dirixidos a estudantes e, en especial, o Servizo Universitario de Residencias (SUR), así como as convocatorias e resolucións relativas ao proceso de selección para o aloxamento no SUR e a resolución de reclamacións.</p>
    <p>– A participación en nome da Universidade nos procesos selectivos das bolsas destinadas á comunidade universitaria non atribuídos especificamente a outras vicerreitorías.</p>
    <p>– A convocatoria e resolución doutras bolsas convocadas por esta vicerreitoría.</p>
    <p>– A convocatoria e resolución das axudas e subvencións de prezos públicos da Universidade de Santiago de Compostela para todos os seus estudantes de títulos oficiais.</p>
    <p>– A convocatoria e a resolución das bolsas de comedor e de proxectos de colaboración do SUR.</p>
    <p>– A dirección dos servizos de orientación laboral para estudantes.</p>
    <p>– A coordinación e a dirección en materia de participación e integración universitaria.</p>
    <p>– O deseño das políticas e accións de atención ás persoas da comunidade universitaria con necesidades especiais, promovendo a plena integración.</p>
    <p>– A definición e coordinación das accións de patrimonio histórico e cultural.</p>
    <p>– A convocatoria e acreditación dos cursos de verán, en coordinación coa Vicerreitoría de Titulacións e Internacionalización.</p>
    <p>– A supervisión do cuarto ciclo universitario, así como a convocatoria e resolución de axudas á súa matrícula.</p>
    <p>2. As seguintes unidades dependerán funcionalmente da Vicerreitoría de Estudantes e Cultura:</p>
    <p>– A Área de Cultura.</p>
    <p>– O Servizo de Axudas e Servizos ao Alumnado.</p>
    <p>– O IV Ciclo Universitario.</p>
    <p>– O Servizo de Participación e Integración Universitaria.</p>
    <p>– A Área de Orientación e Información Laboral.</p>
    <p>Sexto. Vicerreitoría de Organización Académica e do Campus de Lugo</p>
    <p>1. A Vicerreitoría de Organización Académica e do Campus de Lugo será a responsable da dirección e coordinación das seguintes materias:</p>
    <p>– A xestión e aprobación do plan docente anual (PDA) dos centros e do plan de organización docente (POD) dos departamentos.</p>
    <p>– A resolución de reclamacións en relación coa elaboración do PDA e do POD.</p>
    <p>– As resolucións de autorización do persoal da área externa.</p>
    <p>– A autorización ao persoal docente e investigador para impartir docencia en campus distinto ao da súa praza.</p>
    <p>– A autorización para impartir docencia ao persoal pre e posdoutoral.</p>
    <p>– A formalización de convenios para a realización de prácticas en empresas ou institucións das/dos alumnas/os, tramitados pola USC ou a través do seu Consello Social.</p>
    <p>– A convocatoria de prácticas en empresas ou institucións cando non sexa da competencia doutros órganos.</p>
    <p>– A coordinación de programas que impulsen a impartición de docencia en linguas estranxeiras nos estudos oficiais de grao e mestrado, de acordo coa Vicerreitoría de Titulacións e Internacionalización.</p>
    <p>– A dirección e coordinación dos procesos para a elaboración das guías docentes no marco do Espazo Europeo de Educación Superior (EEES).</p>
    <p>– A representación ordinaria da Universidade no campus de Lugo en ausencia do reitor.</p>
    <p>– A coordinación dos procesos de elaboración, modificación e implantación dos plans de estudos de grao, mestrado e doutoramento, así como da oferta de formación continua no campus de Lugo, en colaboración coa Vicerreitoría de Titulacións e Internacionalización.</p>
    <p>– A coordinación dos procedementos respecto do profesorado adscrito ao campus de Lugo, en colaboración coa Vicerreitoría de Profesorado.</p>
    <p>– As resolucións relativas ao apoio titorial extraordinario.</p>
    <p>2. As seguintes unidades dependerán funcionalmente da Vicerreitoría de Organización Académica e do Campus de Lugo:</p>
    <p>– Servizo de Xestión da Oferta e Programación Académica, compartido coa Vicerreitoría de Titulacións e Internacionalización.</p>
    <p>Sétimo. Vicerreitoría de Transformación Dixital e Innovación</p>
    <p>1. A Vicerreitoría de Transformación Dixital e Innovación será a responsable da dirección e coordinación das seguintes materias:</p>
    <p>– A elaboración e seguimento dos plans estratéxicos.</p>
    <p>– A elaboración do proxecto de programación plurianual, de acordo coa Xerencia.</p>
    <p>– A formulación, implantación e seguimento de accións orientadas á visibilización nos rankings nacionais e internacionais.</p>
    <p>– A organización e publicación de datos e estatísticas.</p>
    <p>– A coordinación das accións de mecenado, micromecenado e cátedras institucionais.</p>
    <p>– A dirección estratéxica en materia de tecnoloxías da información e das comunicacións, en coordinación coa Xerencia.</p>
    <p>– Os sistemas de ciberseguridade da USC.</p>
    <p>– O apoio á transformación dixital na USC, integrando e optimizando a xestión dos recursos e a utilización de novas tecnoloxías dirixidas á implantación efectiva da docencia virtual e da administración dixital.</p>
    <p>– O desenvolvemento e mantemento das tecnoloxías destinadas á docencia virtual.</p>
    <p>– A elaboración da memoria de responsabilidade social corporativa.</p>
    <p>– As competencias en materia de normalización lingüística.</p>
    <p>– A promoción e fortalecemento das accións de sustentabilidade, para aliñalas cos principios da economía circular e cos obxectivos de desenvolvemento sustentable da Axenda 2030.</p>
    <p>2. As seguintes unidades dependerán funcionalmente da Vicerreitoría de Transformación Dixital e Innovación:</p>
    <p>– A Área de Tecnoloxías da Información e Comunicación.</p>
    <p>– O Servizo de Normalización Lingüística.</p>
    <p>– A Oficina de Desenvolvemento Sostible.</p>
    <p>Oitavo. Secretaría Xeral</p>
    <p>1. A Secretaría Xeral, sen prexuízo doutras atribuídas por normas específicas, ten as seguintes competencias:</p>
    <p>– A formación e a custodia das actas dos órganos xerais de representación e goberno da Universidade, agás o Consello Social.</p>
    <p>– A expedición de certificacións do contido das actas mencionadas na alínea anterior e da demais documentación oficial da Universidade.</p>
    <p>– A recepción e a custodia das actas de cualificación dos estudantes.</p>
    <p>– A conservación, ordenación e xestión da parte administrativa do Arquivo Universitario e a custodia do selo oficial da Universidade.</p>
    <p>– A difusión e publicidade dos acordos tomados polos órganos da Universidade.</p>
    <p>– A coordinación da Asesoría Xurídica da Universidade.</p>
    <p>2. Ademais das competencias directamente atribuídas, será a responsable das seguintes competencias por delegación:</p>
    <p>– A certificación de actos presuntos.</p>
    <p>– O desenvolvemento das políticas de protección de datos e de seguridade da información en coordinación coa Vicerreitoría de Transformación Dixital e Innovación, así como a coordinación e unificación de criterios nas actuacións dos responsables dos tratamentos de protección de datos de carácter persoal no marco da normativa aplicable.</p>
    <p>– A facultade para ditar resolucións motivadas autorizando ou denegando a rectificación das actas académicas.</p>
    <p>– A expedición dos certificados supletorios de títulos académicos.</p>
    <p>– A resolución das reclamacións e recursos que lle corresponda resolver á Oficina de Análise de Reclamacións.</p>
    <p>– A resolución das solicitudes que se presenten no exercicio do dereito de acceso á información pública.</p>
    <p>– A xestión dos procesos electorais en colaboración coa Comisión Electoral Central da USC.</p>
    <p>– A dirección do protocolo universitario.</p>
    <p>– A tramitación, custodia e rexistro de convenios.</p>
    <p>– A xestión da sede electrónica e dos certificados dixitais.</p>
    <p>2. As seguintes unidades dependerán funcionalmente da Secretaría Xeral:</p>
    <p>– A Secretaría Xeral Adxunta.</p>
    <p>– A Vicesecretaría Xeral.</p>
    <p>– O Servizo de Asesoría Xurídica.</p>
    <p>– A Área de Seguridade da Información.</p>
    <p>– A Sección de Secretaría Xeral.</p>
    <p>– A Oficina de Análise de Reclamacións.</p>
    <p>– As oficinas de asistencia en materia de rexistro.</p>
    <p>– A Unidade de Convenios.</p>
    <p>– A Unidade de Xestión Administrativa da Secretaría Xeral e Vicerreitorías.</p>
    <p>Noveno. Delegación de competencias en favor da Xerencia</p>
    <p>1. Á Xerencia, ademais da xestión administrativa e económica da Universidade atribuída legal e estatutariamente, corresponderanlle as seguintes competencias:</p>
    <p>– Dirixir e coordinar os servizos económicos e administrativos da Universidade.</p>
    <p>– Coordinar a administración dos demais servizos da Universidade para facilitar o seu correcto funcionamento e o exercicio polos órganos de goberno das súas competencias.</p>
    <p>– En coordinación coa Vicerreitoría de Transformación Dixital e Innovación, as funcións directivas e de programación en materia de tecnoloxías da información e comunicación.</p>
    <p>2. En materia de contratación pública: </p>
    <p>– A comprobación do cumprimento dos requisitos previstos para os contratos menores no artigo 118 da Lei de contratos do sector público.</p>
    <p>– A facultade de ditar os actos administrativos relativos a contratos administrativos non suxeitos a regulación harmonizada. Nos casos de contratos de regulación harmonizada, delégase a realización de todos os actos, excepto a formalización do contrato.</p>
    <p>– A formalización dos contratos administrativos e patrimoniais.</p>
    <p>– O seguimento da xestión económica dos contratos formalizados pola Universidade, sen prexuízo da supervisión funcional por parte dos responsables de cada área.</p>
    <p>– A autorización da participación de investigadores da USC en concursos públicos ou licitacións de entidades públicas.</p>
    <p>3. En materia económico-financeira e orzamentaria:</p>
    <p>– A elaboración do proxecto de orzamento anual.</p>
    <p>– A elaboración da memoria económica e a formulación das contas anuais exixidas na lexislación vixente.</p>
    <p>– A elaboración de plans de financiamento.</p>
    <p>– A ordenación de pagamentos.</p>
    <p>– O exercicio das funcións de proposta ou aprobación de modificacións orzamentarias atribuídas ao reitor.</p>
    <p>– O proceso de constrinximento tras apercibimento dos ingresos públicos deixados de percibir, así como a reclamación administrativa de débedas procedentes de ingresos privados.</p>
    <p>– A formalización de actividades realizadas ao abeiro do artigo 83 da LOU por importe inferior a 80.000 euros e de convenios nos que se estableza a realización ou colaboración por parte do profesorado da USC en traballos de carácter científico, técnico ou artístico, así como a resolución das reclamacións relativas ás devanditas actividades que non superen o dito importe.</p>
    <p>– A autorización de pagamentos dos complementos retributivos establecidos na normativa vixente ao persoal docente e investigador, ao persoal contratado con cargo a actividades e proxectos de I+D+i e aos colaboradores externos, pola súa participación en actividades e proxectos de I+D+i.</p>
    <p>– A elaboración dos informes necesarios para concorrer a convocatorias de axudas doutros organismos.</p>
    <p>4. En materia de patrimonio e infraestruturas:</p>
    <p>– O exercicio das funcións, actos e tramitación de expedientes relativos á súa xestión, así como a obriga de velar polo seu debido mantemento.</p>
    <p>– A coordinación das obras de infraestruturas que se realicen na USC.</p>
    <p>– A planificación e aprobación das obras de reforma, renovación e mellora dos edificios e de mantemento das instalacións.</p>
    <p>– A supervisión da xestión das infraestruturas.</p>
    <p>– A xestión de espazos da Universidade non atribuídos a outros órganos.</p>
    <p>– O seguimento das axudas e subvencións para adquisición de infraestruturas.</p>
    <p>– A solicitude de licenzas e outros actos de tramitación ante as diferentes administracións públicas, contratistas ou terceiros en materia de infraestruturas.</p>
    <p>5. En materia de xestión académica:</p>
    <p>– A xestión e coordinación dos procesos da área académica relativos á admisión, matriculación e expediente académico do alumnado.</p>
    <p>– A resolución de peticións, reclamacións ou recursos en materia de xestión académica para as cales non estea delegada a sinatura noutros órganos ou unidades administrativas.</p>
    <p>– A resolución de solicitudes de equivalencia de titulacións obtidas no estranxeiro para realizar estudos de grao e posgrao.</p>
    <p>– O impulso e a coordinación de actuacións en materia de administración electrónica/dixital, en coordinación coa Vicerreitoría de Transformación Dixital e Innovación.</p>
    <p>– A xestión do seguro escolar.</p>
    <p>6. En materia de persoal de administración e servizos (PAS), delégase na Xerencia da Universidade a xefatura deste persoal, que abrangue:</p>
    <p>– A execución, o control e a coordinación da política aprobada polos órganos de goberno sobre o persoal de administración e servizos funcionario ou laboral.</p>
    <p>– O establecemento das directrices conforme as cales exercerán as súas competencias en materia de persoal os distintos órganos e servizos da USC.</p>
    <p>– A emisión das instrucións sobre política de persoal.</p>
    <p>– O establecemento dos criterios para a organización e coordinación en materia de persoal.</p>
    <p>– A proposta da estrutura de postos de traballo.</p>
    <p>– A preparación da oferta de emprego público, así como os actos derivados dela.</p>
    <p>– A dirección da negociación colectiva, a sinatura de pactos e acordos e o ditado de resolucións e instrucións en materia de persoal de administración e servizos.</p>
    <p>– A proposta para a designación de representantes da Administración universitaria nas distintas comisións de negociación colectiva.</p>
    <p>– Os actos de execución dos convenios colectivos ou similares e outros pactos legalmente formalizados.</p>
    <p>– O labor de inspección do persoal.</p>
    <p>– As derivadas da coordinación da prevención de riscos da USC.</p>
    <p>– A proposta das convocatorias de probas de persoal laboral fixo e funcionario de carreira e a designación dos membros nas comisións de selección.</p>
    <p>– A elaboración das convocatorias de concursos, a designación dos membros das comisións de avaliación e a resolución destes procesos.</p>
    <p>– As convocatorias de probas para persoal interino ou contratado temporal e o nomeamento das súas comisións de selección.</p>
    <p>– A autorización e sinatura dos contratos de persoal laboral contratado con carácter temporal e o nomeamento de interinos cando proceda.</p>
    <p>– A autorización e sinatura dos contratos do persoal de administración e servizos financiados con recursos captados por I+D+i.</p>
    <p>– A planificación e dirección das accións e procesos derivados da política de formación do PAS.</p>
    <p>– A autorización de asistencia a cursos de selección, formación e perfeccionamento.</p>
    <p>– As adscricións provisorias, as comisións de servizos e as atribucións temporais de funcións ao persoal.</p>
    <p>– A concesión dos permisos e licenzas non delegados nos/nas directores/as de centros e xefes/as das distintas unidades administrativas.</p>
    <p>– Os actos derivados da xestión e tramitación dos procedementos de xubilación, salvo as certificacións que correspondan.</p>
    <p>– Os cesamentos e xubilacións de persoal contratado temporal e interino.</p>
    <p>– A tramitación dos procedementos seguidos ante a Seguridade Social, así como as reclamacións previas á vía xudicial ou recursos que non esgoten a vía administrativa.</p>
    <p>– A proposta e informe sobre a autorización ou recoñecemento de compatibilidade cando lle corresponda a súa resolución ao reitor.</p>
    <p>– A comunicación das resolucións reitorais en materia de persoal.</p>
    <p>– Os actos de administración e de xestión ordinaria do persoal que non figuren atribuídos a outros órganos universitarios.</p>
    <p>7. En materia de persoal docente e investigador:</p>
    <p>– A tramitación dos procedementos seguidos ante a Seguridade Social ou Muface, así como as reclamacións previas á vía xudicial ou recursos que non esgoten a vía administrativa.</p>
    <p>8. As seguintes unidades dependerán funcionalmente da Xerencia:</p>
    <p>– O Servizo de Contabilidade e Orzamentos.</p>
    <p>– O Servizo de Control Interno.</p>
    <p>– O Servizo de Xestión Económica.</p>
    <p>– O Servizo de Xestión de Persoal.</p>
    <p>– O Servizo de Planificación e Programación de PAS.</p>
    <p>– A Área de Arquitectura e Urbanismo.</p>
    <p>– A Área de Operación de Infraestruturas.</p>
    <p>– A Área de Xestión da Investigación.</p>
    <p>– O Servizo de Xestión Académica, compartido coa Vicerreitoría de Titulacións e Internacionalización.</p>
    <p>– O Centro de Linguas Modernas.</p>
    <p>– O Centro de Tecnoloxías da Aprendizaxe.</p>
    <p>– O Servizo de Prevención de Riscos.</p>
    <p>– A Unidade de Administración do Campus de Lugo.</p>
    <p>– A Área de Tecnoloxías da Información e a Comunicación, compartida coa Vicerreitoría de Transformación Dixital e Innovación.</p>
    <p>– A Imprenta Universitaria.</p>
    <p>– O Parque Móbil.</p>
    <p>– O Servizo de Correos.</p>
    <p>– A Escola Infantil Breogán.</p>
    <p>– A Unidade de Xestión Administrativa da Xerencia.</p>
    <p>8. As unidades organizativas que non figuren nesta resolución dependerán funcionalmente da Xerencia mentres non sexan adscritas a outro órgano.</p>
    <p>II. Atribución de funcións específicas a cargos de apoio á Reitoría.</p>
    <p>Décimo. Atribución de funcións ao xefe do Gabinete do Reitor</p>
    <p>Encoméndanse ao xefe do Gabinete do Reitor as seguintes funcións:</p>
    <p>– Proporcionar ao reitor a información política e técnica que resulte necesaria para o exercicio das súas funcións.</p>
    <p>– Facilitar ao reitor a coordinación da acción do equipo de goberno asistíndoo nas reunións.</p>
    <p>– Colaborar na elaboración das liñas estratéxicas e programáticas de actuación da Universidade.</p>
    <p>– A coordinación da política informativa e das relacións da Universidade cos medios de comunicación e a portavocía do goberno.</p>
    <p>– A coordinación dos servizos de comunicación e das accións de imaxe institucional da USC.</p>
    <p>– A xestión da imaxe corporativa da Universidade e a administración do sitio web da USC.</p>
    <p>– A xestión das campañas institucionais para a promoción dos estudos e das actividades realizadas na Universidade, en coordinación coa Vicerreitoría de Titulacións e Internacionalización e a Vicerreitoría de Estudantes e Cultura.</p>
    <p>– A coordinación dos servizos de información da Universidade.</p>
    <p>– A xestión das contas oficiais da Universidade nas redes sociais.</p>
    <p>– A información e a divulgación científica, en coordinación coa Vicerreitoría de Política Científica.</p>
    <p>– O impulso, difusión e comunicación das políticas de transparencia e datos abertos da USC.</p>
    <p>– Cantas outras funcións de asistencia, asesoramento, informe ou estudo lle sexan encomendadas polo reitor.</p>
    <p>Décimo primeiro. Atribución de funcións aos/as delegados/as do reitor</p>
    <p>O reitor poderá nomear delegados/as e atribuírlles as funcións correspondentes á materia que se lles encomende.</p>
    <p>Décimo segundo. Atribución de funcións con carácter temporal</p>
    <p>O reitor poderá designar comisionados/as para desenvolver proxectos con carácter temporal, atribuíndolles as funcións correspondentes á materia que se lles encomende.</p>
    <p>Décimo terceiro. Desempeño de cargos en órganos colexiados</p>
    <p>1. No seu respectivo ámbito funcional, as persoas titulares das vicerreitorías, da Secretaría Xeral e da Xerencia desempeñarán os postos e vogalías nos órganos colexiados ou entidades de que forme parte o reitor sempre que esta delegación non estea prohibida polas súas normas de funcionamento.</p>
    <p>2. En todo caso, o reitor reserva a facultade de asistir aos órganos ou entidades que considere oportuno, con carácter permanente ou puntual.</p>
    <p>III. Delegación en favor da xefatura do Servizo de Xestión Académica.</p>
    <p>Décimo cuarto. Delegación en materia de xestión académica</p>
    <p>Deléganse na xefatura do Servizo de Xestión Académica as competencias relativas a resolucións definitivas en materia de xestión académica, en particular as seguintes:</p>
    <p>– A resolución de peticións presentadas fóra de prazo.</p>
    <p>– As anulacións de matrícula.</p>
    <p>– A admisión de alumnos/as en titulacións con límite de prazas.</p>
    <p>– A validación parcial de estudos estranxeiros.</p>
    <p>– A admisión en convocatorias anticipadas de mestrado e doutoramento.</p>
    <p>– As resolucións de inadmisión a trámite ou declarativas de desistencias ou renuncias.</p>
    <p>– Calquera outro acto de trámite ou instrución dos procedementos que sexa competencia do Servizo.</p>
    <p>IV. Delegación en materia de permisos do persoal.</p>
    <p>Décimo quinto. Delegación en responsables de persoal</p>
    <p>1. Deléganse nos/nas directores/as de departamento os seguintes permisos do persoal docente e investigador, que se tramitarán de conformidade co procedemento establecido:</p>
    <p>a) Permiso por asuntos particulares.</p>
    <p>b) Permiso por falecemento, accidente ou enfermidade grave dun familiar.</p>
    <p>c) Permiso por traslado de domicilio.</p>
    <p>d) Permisos por un deber persoal e inescusable e deberes relacionados coa conciliación da vida familiar e laboral.</p>
    <p>e) Permisos para a realización de funcións sindicais.</p>
    <p>f) Permiso para concorrer a exames finais, probas definitivas de aptitude e probas selectivas no ámbito do emprego público.</p>
    <p>g) Permiso por festividade propia do centro de traballo e festas locais.</p>
    <p>h) Licenzas por estudos ou investigación de ata sete días hábiles, conforme o procedemento establecido.</p>
    <p>2. Os permisos e licenzas non delegados, os dos/das decanos/as e directores/as de centros e directores/as de departamento, así como os cambios de vacacións, serán autorizados pola Vicerreitoría de Profesorado.</p>
    <p>3. Delégase nas persoas responsables das distintas unidades organizativas, no persoal investigador principal que teña persoal a cargo e, de ser o caso, nos titulares dos órganos correspondentes, a concesión de permisos e licenzas ao persoal de administración e servizos, ao persoal investigador e ao persoal de apoio á investigación nos seguintes casos:</p>
    <p>a) Permiso por falecemento, por accidente, por enfermidade grave ou hospitalización dun familiar.</p>
    <p>b) Permiso por traslado de domicilio.</p>
    <p>c) Permiso para realizar funcións sindicais, de formación sindical ou representación do persoal e deberes inescusables de carácter público ou persoal, polo tempo indispensable.</p>
    <p>d) Permiso para concorrer a exames finais e demais probas definitivas de aptitude e avaliación en centros oficiais.</p>
    <p>e) Permisos por asuntos particulares, atendendo sempre ás necesidades do servizo.</p>
    <p>Décimo sexto. Obriga de información</p>
    <p>1. As persoas responsables do persoal terán a obriga de informar sobre os permisos concedidos sempre que así o requira a Vicerreitoría de Profesorado no suposto primeiro do punto décimo quinto ou a Xerencia no suposto segundo do mesmo punto. </p>
    <p>2. As persoas responsables das unidades de xestión de centro e departamentos informarán, ademais, a dirección do centro e a dirección do departamento correspondente.</p>
    <p>Décimo sétimo. Permisos e licenzas non delegados no ámbito do PAS</p>
    <p>As restantes solicitudes de obtención de permisos ou licenzas, retribuídas ou non, deberán formularse ante a Xerencia, cunha antelación mínima de quince (15) días á data do seu comezo, co obxecto de que poidan ser resoltas en tempo e forma. Exceptúanse aquelas que se poidan producir por circunstancias imprevisibles que se acrediten, que se tramitarán por un procedemento de urxencia. En todo caso, a concesión do permiso será requisito necesario para que a persoa solicitante poida ausentarse do seu posto de traballo.</p>
    <p>Décimo oitavo. Asistencia a congresos, xornadas, estadías e outros no ámbito do persoal investigador</p>
    <p>Delégase na Vicerreitoría de Política Científica a autorización de permisos para a asistencia a congresos, xornadas, estadías, reunións, e outros do persoal contratado con cargo a actividades e proxectos de investigación, así como en programas de recursos humanos.</p>
    <p>V. Competencias do reitor.</p>
    <p>Décimo noveno. Competencias do reitor</p>
    <p>Exceptúanse da delegación outorgada nos puntos anteriores e, polo tanto, serán exercidas directamente polo reitor as seguintes competencias:</p>
    <p>– Os asuntos que se refiren ás relacións cos órganos e institucións da Administración do Estado e da Administración autonómica galega, agás os de simple trámite.</p>
    <p>– Os que teñen relación co Consello Social, Claustro Universitario e Consello de Goberno.</p>
    <p>– Os actos que supoñan o exercicio da excepcionalidade da súa eficacia retroactiva.</p>
    <p>– Os actos sancionadores e os referidos ao exercicio da potestade disciplinaria.</p>
    <p>– Os que dean lugar á adopción de resolucións reitorais de carácter xeral.</p>
    <p>– A resolución dos incidentes de abstención e recusación.</p>
    <p>– A resolución de peticións de carácter xeral que non sexan competencia propia ou delegada doutros órganos universitarios.</p>
    <p>– A proposta e formalización de actividades realizadas ao abeiro do artigo 83 da LOU por importe igual ou superior a 80.000 euros, así como a resolución das reclamacións.</p>
    <p>– A definición e coordinación das accións dirixidas ao fomento do deporte na comunidade universitaria.</p>
    <p>– A designación de suplentes, en caso de ausencia ou enfermidade, das persoas titulares das vicerreitorías, da Secretaría Xeral e da Xerencia.</p>
    <p>– En materia de PDI funcionario e contratado con vinculación permanente:</p>
    <p>a) O seu nomeamento ou sinatura do contrato.</p>
    <p>b) A autorización dos cesamentos e xubilacións.</p>
    <p>c) A convocatoria de concursos de acceso e de probas selectivas.</p>
    <p>– En materia de persoal de administración e servizos:</p>
    <p>a) O nomeamento de persoal funcionario de carreira.</p>
    <p>b) A sinatura dos contratos do persoal laboral fixo.</p>
    <p>c) A autorización dos cesamentos e xubilacións.</p>
    <p>d) A convocatoria de probas selectivas para persoal laboral fixo e para o acceso a escalas de funcionarios.</p>
    <p>e) A declaración das situacións administrativas.</p>
    <p>f) O recoñecemento, adquisición e cambio de grao.</p>
    <p>g) A interposición de recursos, demandas ou iniciación de procedementos xudiciais.</p>
    <p>– En materia de contratación pública:</p>
    <p>a) A formalización de contratos administrativos suxeitos a regulación harmonizada.</p>
    <p>b) A resolución das impugnacións que se presenten contra os procedementos de adxudicación.</p>
    <p>c) O acto definitivo de revogación ou de resolución dos contratos administrativos tras o procedemento instruído para o efecto.</p>
    <p>– En materia económico-financeira e patrimonial:</p>
    <p>a) As resolucións de carácter xeral.</p>
    <p>b) A interposición de recursos ou iniciación de procedementos xudiciais.</p>
    <p>c) A sinatura de convenios e acordos de carácter patrimonial con outras administracións públicas.</p>
    <p>d) Aquelas competencias que non son propias do Consello Social ou doutros órganos universitarios.</p>
    <p>2. A supervisión funcional das seguintes unidades:</p>
    <p>– A Unidade de Xestión Administrativa da Reitoría.</p>
    <p>– A Oficina de Información Universitaria.</p>
    <p>– A Oficina web.</p>
    <p>– O Gabinete de Comunicación.</p>
    <p>– O Servizo de Medios Audiovisuais (Servimav).</p>
    <p>VI. Delegación de sinatura.</p>
    <p>Vixésimo. Delegación de sinatura</p>
    <p>A presente resolución dítase sen prexuízo da posibilidade de realizar delegacións de sinatura ao abeiro do artigo 12 da Lei 40/2015, do 1 de outubro, de réxime xurídico do sector público.</p>
    <p>Neste sentido, as vicerreitorías, a Xerencia e a Secretaría Xeral poderán realizar delegacións de sinatura en órganos da súa dependencia, que deberán ser publicadas no taboleiro electrónico da USC.</p>
    <p>Así mesmo, o/a xefe/a de Servizo de Xestión Académica poderá realizar delegacións de sinatura en unidades, seccións ou negociados da súa dependencia.</p>
    <p>Disposición derrogatoria</p>
    <p>Esta resolución derroga a Resolución do 30 de abril de 2020 sobre delegación de competencias en determinados órganos universitarios.</p>
    <p>Disposición derradeira</p>
    <p>Esta resolución terá vixencia desde o día seguinte á data de publicación no Diario Oficial de Galicia.</p>
    <p>Santiago de Compostela, 21 de abril de 2022</p>
    <footer><p>Antonio López Díaz<br>Reitor da Universidade de Santiago de Compostela</p></footer>

