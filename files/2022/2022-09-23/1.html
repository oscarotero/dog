---
date: '2022-09-23'
id: V0654-130922-0001
page: 49482
number: 182
agency: 'Vicepresidencia Segunda e Consellería de Presidencia, Xustiza e Deportes'
section: III. Outras disposicións.
title: >-
  RESOLUCIÓN do 9 de setembro de 2022, da Dirección Xeral de Relacións
  Institucionais e Parlamentarias, pola que se ordena a publicación do Acordo da
  Comisión Bilateral de Cooperación Administración Xeral do Estado-Comunidade
  Autónoma de Galicia en relación coa Lei 18/2021, do 27 de decembro, de medidas
  fiscais e administrativas.
range: Resolución
url: >-
  https://www.xunta.gal/dog/Publicados/2022/20220923/AnuncioV0654-130922-0001_gl.html
---
<p>Conforme o establecido no artigo 33 da Lei orgánica 2/1979, do 3 de outubro, do Tribunal Constitucional, modificado pola Lei orgánica 1/2000, do 7 de xaneiro, esta dirección xeral dispón a publicación no <em>Diario Oficial de Galicia</em> do acordo que figura como anexo a esta resolución.</p>
    <p>Santiago de Compostela, 9 de setembro de 2022</p>
    <footer><p>Blanca García-Señoráns Álvarez<br>Directora xeral de Relacións Institucionais e Parlamentarias</p></footer>
    <h2>ANEXO</h2>
    <h2>Acordo da Comisión Bilateral de Cooperación Administración Xeral do Estado-Comunidade Autónoma de Galicia en relación coa Lei 18/2021, do 27 de decembro, de medidas fiscais e administrativas</h2>
    <p>A Comisión Bilateral de Cooperación Administración Xeral do Estado-Comunidade Autónoma de Galicia adoptou o seguinte acordo:</p>
    <p>I. De conformidade coas negociacións previas levadas a cabo polo grupo de traballo constituído en cumprimento do previsto no acordo da Comisión Bilateral de Cooperación Administración Xeral da Estado-Comunidade Autónoma de Galicia para o estudo e a proposta de solución das discrepancias competenciais manifestadas en relación cos artigos 14, 21, 22, 24, 25, 26, 39 e a disposición adicional segunda da Lei 18/2021, do 27 de decembro, de medidas fiscais e administrativas, ambas as partes considéranas solucionadas nos seguintes termos:</p>
    <p>1. En relación co artigo 39, punto terceiro, polo que se engade a disposición adicional sexta na Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, ambas as partes acordan que a Comunidade Autónoma de Galicia promoverá unha modificación lexislativa desta, de forma que quede co seguinte teor literal:</p>
    <p>«Disposición adicional sexta. <em>Planificación de novas solicitudes de parques eólicos</em></p>
    <p>1. Atendendo ao número de proxectos de parques eólicos admitidos e actualmente en tramitación e á cifra de MW prevista nestes proxectos que desborda a prevista no Plan sectorial eólico de Galicia, e co obxecto de procurar unha ordenación racional desde a perspectiva das competencias galegas en relación coa ordenación do territorio, durante o prazo de 18 meses desde a entrada en vigor da Lei 18/2021, do 27 de decembro, de medidas fiscais e administrativas, non se admitirán a trámite novas solicitudes de parques eólicos.</p>
    <p>Esta disposición non impedirá a modificación dos proxectos xa admitidos a trámite.</p>
    <p>2. Exceptúanse do establecido no número anterior aqueles proxectos que teñan unha clara incidencia territorial pola súa entidade económica e social, posúan unha función vertebradora e estruturante do territorio e sexan declarados como tales polo Consello da Xunta de Galicia, por proposta da consellería competente en materia de enerxía.</p>
    <p>3. Atendendo ás eventuais desistencias, renuncias, declaracións de caducidade ou resolucións desestimatorias das solicitudes xa presentadas, o Consello da Xunta de Galicia, motivadamente, poderá reabrir temporalmente o prazo para presentar novas solicitudes utilizando como referencia os MW en trámite.</p>
    <p>4. En todo caso, o establecido neste artigo será unicamente de aplicación a aquelas instalacións que sexan competencia da Comunidade Autónoma en virtude do disposto na lexislación básica».</p>
    <p>2. Respecto do artigo 39, punto quinto, polo que se engade a disposición adicional oitava na Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, ambas as partes acordan que a Comunidade Autónoma de Galicia promoverá unha modificación lexislativa desta, de forma que quede co seguinte teor literal:</p>
    <p>«Disposición transitoria oitava. <em>Tramitación de expedientes sen permisos de acceso e conexión</em></p>
    <p>1. Os proxectos admitidos a trámite con anterioridade á entrada en vigor da Lei 9/2021, do 25 de febreiro, de simplificación administrativa e de apoio á reactivación económica de Galicia, que non dispoñan de permiso de acceso e conexión, disporán dun prazo de 12 meses desde a entrada en vigor da Lei 18/2021, do 27 de decembro, de medidas fiscais e administrativas, para obter un permiso de acceso e conexión. No caso contrario, procederase ao arquivamento da solicitude.</p>
    <p>2. O resto de proxectos admitidos a trámite que perdesen ou perdan a vixencia dos permisos de acceso e conexión, disporán dun prazo de 12 meses, contados desde a entrada en vigor da Lei 18/2021, do 27 de decembro, de medidas fiscais e administrativas, ou desde a data de perda de vixencia, se é posterior, para obter un novo permiso de acceso e conexión. No caso contrario, procederase ao arquivamento da solicitude.</p>
    <p>En todo caso, a autorización administrativa de instalacións de xeración non poderá ser outorgada se o seu titular non obtivo previamente os permisos de acceso e conexión ás redes de transporte ou distribución correspondentes, e demais que requira a lexislación básica de aplicación».</p>
    <p>Nesa modificación lexislativa promoverase tamén a inclusión no seu preámbulo ou na exposición de motivos do teor seguinte:</p>
    <p>«Clarifícase a redacción da disposición transitoria oitava da Lei 8/2009, do 22 de decembro, na cal se regula o réxime xurídico aplicable daqueles expedientes que se atopan sen permisos de acceso e conexión e cuxa exixencia derivou da entrada en vigor da Lei 9/2021, do 25 de febreiro, de simplificación administrativa e de apoio á reactivación económica de Galicia. Neste senso, e dado que se refire a proxectos en tramitación e, polo tanto, a proxectos admitidos a trámite que non obtiveron a autorización administrativa, lémbrase con esta modificación lexislativa que agora se leva a cabo que, en todo caso, a autorización administrativa de instalacións de xeración non poderá ser outorgada se o seu titular non obtivo previamente os permisos de acceso e conexión ás redes de transporte ou distribución correspondentes, con mención á exixencia do previsto no artigo 53.1.a) da Lei 24/2013, do 26 de decembro, do sector eléctrico, xunto co que, en definitiva, requira a lexislación básica de aplicación».</p>
    <p>3. Respecto á disposición adicional segunda, ambas as partes acordan que o Goberno da Comunidade Autónoma de Galicia se compromete a promover a correspondente modificación lexislativa, de maneira que esta disposición quede redactada co seguinte teor literal:</p>
    <p>«Disposición adicional segunda. <em>Medidas aplicables aos supostos de alteración extraordinaria e imprevisible dos prezos dos materiais nos contratos de obra pública</em></p>
    <p>Un. Atendendo á concorrencia de razóns de interese xeral e para garantir a viabilidade económica dos contratos de obra pública, os órganos de contratación da Administración xeral da Comunidade Autónoma de Galicia e do sector público autonómico quedan habilitados para adoptar as medidas previstas nesta disposición, naqueles supostos en que se produciu unha alteración extraordinaria e imprevisible dos prezos dos materiais tidos en conta na formalización do contrato ou, de ser o caso, nas modificacións posteriores que tivese o contrato.</p>
    <p>Dous. As medidas que poden adoptarse nos supostos previstos neste artigo poderán consistir no seguinte:</p>
    <p>a) A aplicación dunha revisión excepcional de prezos nos supostos e nos termos previstos no título II do Real decreto lei 3/2022, do 1 de marzo, de medidas para a mellora da sustentabilidade do transporte de mercadorías por estrada e do funcionamento da cadea loxística, e polo que se traspón a Directiva (UE) nº 2020/1057, do 15 de xullo, pola que se fixan normas específicas con respecto á Directiva 96/71/CE e á Directiva 2014/67/UE para o desprazamento dos condutores no sector do transporte por estrada, e de medidas excepcionais en materia de revisión de prezos nos contratos públicos de obras, sempre que concorran as circunstancias establecidas no devandito real decreto lei.</p>
    <p>Para a adopción desta medida seguirase o procedemento previsto no artigo 9 do real decreto lei e a contía resultante da revisión excepcional calcularase conforme o previsto no seu artigo 8.</p>
    <p>Tal normativa básica será de aplicación á Administración xeral da Comunidade Autónoma de Galicia e ao seu sector público, así como ás universidades públicas e ás entidades locais do ámbito territorial da Comunidade Autónoma de Galicia, así como a calquera das entidades que forman parte do seu sector público.</p>
    <p>b) As medidas que resulten da aplicación da Lei 9/2017, do 8 de novembro, de contratos do sector público, pola que se traspoñen ao ordenamento xurídico español as directivas do Parlamento Europeo e do Consello 2014/23/UE e 2014/24/UE, do 26 de febreiro.</p>
    <p>En concreto e con seguimento en todo caso ao establecido para iso na referida lei, caberá unha modificación dos materiais tidos en conta para a elaboración do proxecto que serviu de base para a licitación que permita un abaratamento dos seus prezos e que non implique unha minoración na funcionalidade da obra en execución. Neste caso, deberase optar, na medida do posible, por materiais cuxa elección responda a criterios que permitan unha redución das emisións e da pegada de carbono.</p>
    <p>Tres. En todo caso, a adopción de calquera destas medidas acordarase necesariamente dentro dos límites das dotacións consignadas cada ano no orzamento dos distintos órganos de contratación.</p>
    <p>Catro. Nos supostos da presente disposición, cando non sexa posible adoptar algunha das medidas previstas, o órgano de contratación poderá optar pola resolución do contrato, de conformidade co establecido na Lei 9/2017, do 8 de novembro, de contratos do sector público.</p>
    <p>No caso de que o órgano de contratación acordase resolver o contrato, os órganos de contratación deberán proceder a unha nova licitación coa finalidade de finalizar a obra.</p>
    <p>Do mesmo xeito, de acordo co disposto na Lei 9/2017, do 8 de novembro, de contratos do sector público, cando concorra unha situación que supón grave perigo, o órgano de contratación quedará lexitimado para acudir ao procedemento de emerxencia para a execución da obra inacabada que permita garantir a prestación do servizo público afectado.</p>
    <p>Nestes supostos, os órganos de contratación da Administración xeral da Comunidade Autónoma de Galicia e das entidades instrumentais do sector público autonómico poderán impoñerlles como condición aos novos contratistas a asunción da parte de infraestrutura xa executada e de todos os riscos de construción inherentes a ela.</p>
    <p>Cinco. Esta disposición só poderá aplicarse conforme a regulación establecida na lexislación básica para estes supostos. En todo caso, as cantidades percibidas ao amparo desta disposición deberán ser computadas e tidas en consideración en calquera outra resolución ou medida que se poida acordar orientada a garantir a viabilidade económica do contrato, de modo que non se poida obter unha dobre compensación pola mesma causa».</p>
    <p>4. En relación co artigo 14 da Lei 18/2021, do 27 de decembro, de medidas fiscais e administrativas de Galicia, ambas as partes acordan que a Comunidade Autónoma de Galicia promoverá unha modificación lexislativa en relación co punto 1 do artigo 22 da Lei 3/2007, do 9 de abril, de prevención e defensa contra os incendios forestais, de forma que quede co seguinte teor literal:</p>
    <p>«Artigo 22. <em>Procedemento para a xestión da biomasa no ámbito das redes de faixas</em></p>
    <p>1. As persoas que resulten responsables de acordo co artigo 21.ter procederán á execución da xestión da biomasa no ámbito das redes de faixas de xestión de biomasa, incluída, se é o caso, a retirada de especies arbóreas, durante todo o ano. A xestión deberá estar concluída, en todo caso, antes de que finalice o mes de maio de cada ano.</p>
    <p>Exceptúanse os supostos en que, pola extensión ou especial dificultade dos labores de xestión de biomasa ou retirada de especies, sexa precisa a elaboración dunha planificación anual das actuacións. Esta planificación anual terá que ser aprobada pola Administración forestal, agás no caso de que a infraestrutura sexa de titularidade estatal, nese caso corresponderalles a súa aprobación ás autoridades estatais, sen prexuízo das actuacións que se adopten entre ambas as administracións públicas en aplicación dos principios de colaboración e cooperación que establece o artigo 140.1 da Lei 40/2015, do 1 de outubro, de réxime xurídico do sector público. A Administración forestal, na aprobación das actuacións de planificación da súa competencia, procurará a súa coordinación coa actuación doutras administracións públicas responsables da xestión da biomasa e da retirada de especies respecto a infraestruturas da súa titularidade, especialmente atendendo á seguridade nas zonas de interface urbano-forestal, conforme o establecido no artigo 44 da Lei 43/2003, do 21 de novembro, de montes, ou a norma que a substitúa.</p>
    <p>A xestión da biomasa e a retirada de especies arbóreas realizarase conforme os criterios establecidos mediante orde da consellería competente en materia forestal».</p>
    <p>5. Por último, en canto aos artigos 21, 22, 24, 25 e 26 da Lei 18/2021, do 27 de decembro, de medidas fiscais e administrativas de Galicia, ambas as partes consideran solucionadas as discrepancias manifestadas por entenderen que os informes que deban ser solicitados e emitidos pola AXE en relación coas infraestruturas de transporte de interese xeral, sen prexuízo do establecido nos devanditos preceptos, se rexerán polo disposto na normativa estatal sectorial que resulte aplicable.</p>
    <p>II. En razón do acordo alcanzado, ambas as partes coinciden en considerar resoltas as discrepancias manifestadas e concluída a controversia exposta.</p>
    <p>III. Comunicar este acordo ao Tribunal Constitucional para os efectos previstos no artigo 33.2 da Lei orgánica 2/1979, do 3 de outubro, do Tribunal Constitucional, así como inserilo no<em> Boletín Oficial del Estado</em> e no <em>Diario Oficial de Galicia</em>.</p>
    <table>
     <tbody>
      <tr>
       <td>Isabel Rodríguez García
        Ministra de Política Territorial</td>
       <td>Diego Calvo Pouso
        Vicepresidente segundo e conselleiro de Presidencia, Xustiza e Deportes</td>
      </tr>
     </tbody>
    </table>

