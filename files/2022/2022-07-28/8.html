---
date: '2022-07-28'
id: G0003-210722-0001
page: 41608
number: 143
agency: Servizo Galego de Saúde
section: III. Outras disposicións.
title: >-
  RESOLUCIÓN conxunta do 21 de xullo de 2022, da Dirección Xeral de Recursos
  Humanos e da Axencia Galega para a Xestión do Coñecemento en Saúde, pola que
  se publica a convocatoria do Plan de formación continuada para o último
  cuadrimestre do ano 2022.
range: Resolución
url: >-
  https://www.xunta.gal/dog/Publicados/2022/20220728/AnuncioG0003-210722-0001_gl.html
---
<p>Os plans de formación son un instrumento que contribúe decisivamente á actualización dos coñecementos e das competencias dos/das profesionais, e a formación ten tamén un papel relevante no baremo ordinario aplicable nas vindeiras convocatorias de acceso aos novos graos de carreira profesional.</p>
    <p>A Axencia Galega para a Xestión do Coñecemento en Saúde (ACIS), creada polo Decreto 112/2015, do 31 de xullo, ten como un dos seus fins xerais e obxectivos básicos a xestión da formación no sistema público de saúde de Galicia. Por outra parte, á Dirección Xeral de Recursos Humanos do Servizo Galego de Saúde correspóndelle a negociación do contido do plan coas organizacións sindicais, así como a negociación e aprobación dos criterios de selección dos/das participantes nas distintas actividades formativas.</p>
    <p>Mediante a Resolución do 21 de xaneiro de 2022, conxunta da Dirección Xeral de Recursos Humanos e da Axencia Galega para a Xestión do Coñecemento en Saúde (DOG núm. 24, do 4 de febreiro), convocouse o Plan de formación para o ano 2022, composto por actividades formativas nas modalidades de autoformación, teleformación e telepresenza; e acordouse a convocatoria de novas actividades formativas para o último cuadrimestre do ano.</p>
    <p>Este plan foi impulsado no seu deseño e na elaboración pola Dirección Xeral de Recursos Humanos e pola Axencia Galega para a Xestión do Coñecemento en Saúde (ACIS), e foi aprobado no Consello de Formación Continuada, o cal está composto por representantes do Servizo Galego de Saúde, da ACIS e das organizacións sindicais CIG, CC.OO., UGT e CSIF, asinantes do acordo de formación continuada.</p>
    <p>O Plan de formación para o ano 2022 representa unha clara aposta polo desenvolvemento profesional do persoal do Servizo Galego de Saúde e das entidades adscritas á Consellería de Sanidade e ao Servizo Galego de Saúde, e pretende potenciar aquelas competencias que resultan esenciais no marco da asistencia sanitaria e as vinculadas ás novas necesidades formativas.</p>
    <p>Por todo iso e coa finalidade de dar á formación unha continuidade adecuada que a faga realmente efectiva, a Dirección Xeral de Recursos Humanos do Servizo Galego de Saúde, logo do informe favorable das centrais sindicais CIG, CC.OO., UGT e CSIF, xunto coa Xerencia da Axencia Galega para a Xestión do Coñecemento en Saúde, </p>
    <h2>RESOLVE:</h2>
    <p>Facer pública a convocatoria para participar nas actividades formativas que conforman a segunda parte do Plan de formación continuada do persoal do Servizo Galego de Saúde para o ano 2022, elaborado no marco do Acordo de formación para o emprego das administracións públicas (Plan Afedap). Esta convocatoria deberá resolverse de acordo coas bases publicadas na Resolución do 21 de xaneiro de 2022, conxunta da Dirección Xeral de Recursos Humanos e da Axencia Galega para a Xestión do Coñecemento en Saúde (DOG núm. 24, do 4 de febreiro).</p>
    <p>Na páxina web da axencia publicaranse todos os datos precisos das accións formativas que se convocan nesta resolución.</p>
    <p>Santiago de Compostela, 21 de xullo de 2022</p>
    <table>
     <tbody>
      <tr>
       <td>Antonio Fernández-Campa García-Bernardo
        Xerente da Axencia Galega para a Xestión
         do Coñecemento en Saúde (ACIS)</td>
       <td>Ana Mª Comesaña Álvarez
        Directora xeral de Recursos Humanos
        do Servizo Galego de Saúde</td>
      </tr>
     </tbody>
    </table>
    <h2>ANEXO</h2>
    <h3>Lista de actividades formativas</h3>
    <table>
     <thead>
      <tr>
       <td>Título</td>
       <td>Horas</td>
      </tr>
     </thead>
     <tbody>
      <tr>
       <td>Comezar con Writer</td>
       <td>10</td>
      </tr>
      <tr>
       <td>Avanzar con Writer</td>
       <td>10</td>
      </tr>
      <tr>
       <td>Comezar con Calc</td>
       <td>10</td>
      </tr>
      <tr>
       <td>Avanzar con Calc</td>
       <td>10</td>
      </tr>
      <tr>
       <td>Impacto da Lei 8/2021, pola que se reforma a lexislación civil e procesual para o apoio ás persoas con dependencia</td>
       <td>12</td>
      </tr>
      <tr>
       <td>Identificación e tratamento de fisioterapia na rexión témporo-mandibular</td>
       <td>12</td>
      </tr>
      <tr>
       <td>O exercicio físico para o tratamento da lumbalxia, da cervicalxia e das diferentes patoloxías espondiloartrósicas lumbares e cervicais</td>
       <td>12</td>
      </tr>
      <tr>
       <td>Enfermidade da carie da primeira infancia. Abordaxe desde a atención primaria</td>
       <td>8</td>
      </tr>
      <tr>
       <td>O modelo de análise do resultado do estado actual: modelo área aplicado na saúde mental</td>
       <td>12</td>
      </tr>
      <tr>
       <td>Calidade do aire interior nos centros sanitarios</td>
       <td>8</td>
      </tr>
      <tr>
       <td>Equipamento de alta tecnoloxía dentro do Servizo Galego de Saúde</td>
       <td>4</td>
      </tr>
      <tr>
       <td>Adestramento no manexo de urxencias hospitalarias pediátricas prevalentes</td>
       <td>12</td>
      </tr>
      <tr>
       <td>Adestramento no manexo de urxencias na planta de hospitalización</td>
       <td>12</td>
      </tr>
      <tr>
       <td>Adestramento no manexo de urxencias prehospitalarias prevalentes</td>
       <td>12</td>
      </tr>
      <tr>
       <td>Adestramento no manexo das situacións críticas nas urxencias hospitalarias</td>
       <td>12</td>
      </tr>
     </tbody>
    </table>

