---
date: '2022-01-25'
id: G0425-180122-0001
page: 4213
number: 16
agency: Consellería de Política Social
section: I. Disposicións xerais.
title: >-
  DECRETO 4/2022, do 13 de xaneiro, polo que se modifica o Decreto 43/2019, do
  11 de abril, polo que se crea e se regula o Observatorio Galego da Familia e
  da Infancia.
range: Decreto
url: >-
  https://www.xunta.gal/dog/Publicados/2022/20220125/AnuncioG0425-180122-0001_gl.html
---
<p>A Lei 3/2011, do 30 de xuño, de apoio á familia e á convivencia de Galicia, prevé no seu artigo 4.1.b) a creación do Observatorio Galego da Familia e da Infancia como órgano colexiado de carácter asesor e de apoio, análise, investigación, estudo e proposta de actuacións en materia de familia e infancia, adscrito á consellería competente en materia de familia. O artigo 4.2 da dita lei determina que, mediante regulamento, se establecerá a súa composición e funcións.</p>
    <p>Ao abeiro do establecido na dita norma e tras a súa aprobación, o día 29 de abril de 2019 publicouse no Diario Oficial de Galicia o Decreto 43/2019, do 11 de abril, polo que se crea e se regula o Observatorio Galego da Familia e da Infancia. De conformidade coa antedita lei, o artigo 2 do Decreto 43/2019, do 11 de abril, configura o observatorio como un órgano colexiado de carácter asesor e de apoio, análise, investigación, estudo e proposta de actuacións en materia de familia e de infancia, adscrito á consellería competente en materia de familia.</p>
    <p>O artigo 6 do dito decreto regula a composición do dito órgano colexiado, no cal están representados os órganos dependentes da Presidencia e das distintas consellerías da Xunta de Galicia, a entidade do sector público autonómico competente en materia de estatística, a Delegación do Goberno en Galicia, a Federación Galega de Municipios e Provincias (Fegamp), as universidades galegas, a Fiscalía da Comunidade Autónoma, as organizacións empresariais e sindicais máis representativas, así como a Plataforma de Organizacións da Infancia de Galicia.</p>
    <p>O Fondo das Nacións Unidas para a Infancia (UNICEF), axencia da Organización de Nacións Unidas que apoia aos gobernos e asociedade civil para aplicar a Convención das Nacións Unidas sobre os dereitos do neno e outras normas internacionais, colabora coas administracións co fin de facer efectivos, entre outros, os obxectivos da Axenda 2030.</p>
    <p>Como organismo internacional dedícase principalmente aos nenos, contribuíndo de xeito eficaz á loita contra a pobreza mediante labores de promoción e o establecemento de alianzas orientadas á supervivencia, o desenvolvemento e a protección da infancia.</p>
    <p>Un dos seus obxectivos é garantir o fiel cumprimento dos dereitos da infancia, proporcionándolles a todos os nenos do mundo alimentos, vestimenta, atencións médicas, vacinas, así como tentando satisfacer as súas necesidades.</p>
    <p>A súa presencia en todo o mundo e o labor que desempeña na promoción da protección dos dereitos da infancia fan considerar a súa participación como necesaria na composición do observatorio, co fin de achegar a súa experiencia e coñecemento da realidade da infancia.</p>
    <p>Con base no exposto, considérase necesario realizar unha modificación da letra d) do artigo 6 do Decreto 43/2019, do 11 de abril, para ampliar a súa composición coa presenza de UNICEF a través da Fundación UNICEF-Comité Español, entidade que se constitúe na súa representante en España para o cumprimento da súa misión, organización e obxectivos no noso país, sen prexuízo das relacións directas que puidese ter coas autoridades, administracións públicas e institucións, de conformidade co Acordo marco vixente co Reino de España, axustando así mesmo a redacción da división a unha linguaxe en harmonía co principio de igualdade de sexos.</p>
    <p>De acordo co que establece o artigo 129.1 da Lei 39/2015, do 1 de outubro, do procedemento administrativo común das administracións públicas, esta modificación axústase ao cumprimento dos principios de necesidade, eficacia, proporcionalidade, seguridade xurídica, transparencia e eficiencia.</p>
    <p>Consonte o disposto na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, esta disposición foi sometida ao trámite de audiencia e conta con todos os informes correspondentes.</p>
    <p>Na súa virtude, por proposta da conselleira de Política Social, de acordo co Consello Consultivo, e logo da deliberación do Consello da Xunta de Galicia na súa reunión do día trece de xaneiro de dous mil vinte e dous,</p>
    <h2>DISPOÑO:</h2>
    <p>Artigo único. Modificación do Decreto 43/2019, do 11 de abril, polo que se crea e se regula o Observatorio Galego da Familia e da Infancia</p>
    <p>A letra d) do número 1 do artigo 6 do Decreto 43/2019, do 11 de abril, polo que se crea e se regula o Observatorio Galego da Familia e da Infancia, queda redactada como segue:</p>
    <p>«d) Vogais:</p>
    <p>1º. Unha persoa que desempeñe un posto co rango mínimo de xefatura de servizo, designada en representación dos órganos dependentes da Presidencia, e unha persoa representante por cada unha das consellerías da Xunta de Galicia.</p>
    <p>2º. Unha persoa en representación da entidade do sector público autonómico competente en materia de estatística.</p>
    <p>3º. Unha persoa en representación da Delegación do Goberno en Galicia.</p>
    <p>4º. Unha persoa en representación da Federación Galega de Municipios e Provincias (Fegamp).</p>
    <p>5º. Unha persoa en representación de cada unha das tres universidades galegas.</p>
    <p>6º. Unha persoa representante da Fiscalía da Comunidade Autónoma de Galicia, proposta polo/a fiscal superior de Galicia.</p>
    <p>7º. Un número de persoas equivalente ao de representantes sindicais en representación da Confederación de Empresarios de Galicia (CEG).</p>
    <p>8º. Unha persoa en representación de cada unha das organizacións sindicais intersectoriais máis representativas de Galicia, así como das presentes na Mesa Xeral de Negociación das Administracións Públicas que non teñan a condición de máis representativas.</p>
    <p>9º. Unha persoa representante da Plataforma de Organizacións da Infancia de Galicia.</p>
    <p>10º. Unha persoa en representación da Fundación UNICEF-Comité Español».</p>
    <p>Disposición derradeira única. Entrada en vigor</p>
    <p>Este decreto entrará en vigor aos vinte días naturais da súa publicación no Diario Oficial de Galicia.</p>
    <p>Santiago de Compostela, trece de xaneiro de dous mil vinte e dous</p>
    <footer><p>Alberto Núñez Feijóo<br> Presidente</p></footer>
    <p class="dog-firma-izq">Fabiola García Martínez<br>Conselleira de Política Social</p>

