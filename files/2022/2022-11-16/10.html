---
date: '2022-11-16'
id: G0426-081122-0001
page: 59442
number: 218
agency: Consellería do Medio Rural
section: IV. Oposicións e concursos.
title: >-
  ORDE do 7 de novembro de 2022 pola que se anuncia a convocatoria pública para
  a provisión, polo sistema de libre designación, dun posto de traballo vacante
  nesta consellería.
range: Orde
url: >-
  https://www.xunta.gal/dog/Publicados/2022/20221116/AnuncioG0426-081122-0001_gl.html
---
<p>De conformidade co establecido no artigo 92 da Lei 2/2015, do 29 de abril, do emprego público de Galicia, e no artigo 8 do Decreto 151/2022, do 4 de agosto, polo que se aproba o Regulamento dos procedementos de mobilidade do persoal funcionario de carreira da Administración xeral da Comunidade Autónoma de Galicia e das entidades públicas instrumentais integrantes do sector público autonómico, e en uso das atribucións conferidas polo artigo 17.2.c) da citada lei,</p>
    <h2>DISPOÑO:</h2>
    <p>Primeiro. Anunciar a convocatoria para cubrir, polo sistema de libre designación, un posto de traballo que se indica no anexo I desta orde.</p>
    <p>Segundo. Poderán concorrer a ela os/as funcionarios/as de carreira que reúnan os requisitos que se exixen para o desempeño do posto e que se especifican no anexo I.</p>
    <p>Terceiro. As solicitudes dirixiranse á Dirección da Agacal e presentaranse obrigatoriamente por medios electrónicos no prazo de quince (15) días, contados a partir do seguinte ao da publicación da convocatoria no Diario Oficial de Galicia, conforme o modelo que se inclúe como anexo II. Para achegar a dita solicitude, na sede electrónica da Xunta de Galicia https://sede.xunta.gal está dispoñible o formulario normalizado correspondente ao procedemento administrativo PR004A, e para a presentación electrónica poderase empregar calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, será requirida para que a emende a través da súa presentación electrónica. Para estes efectos, considerarase data de presentación da solicitude aquela en que fose realizada a emenda.</p>
    <p>Cuarto. Os/as aspirantes deberán xuntarlle á súa solicitude un curriculum vitae e xustificar documentalmente os méritos que aleguen.</p>
    <p>Quinto. No caso de resultar seleccionado/a para ocupar o posto de traballo anunciado no anexo I desta orde un/unha funcionario/a con destino definitivo noutra Administración pública, o seu nomeamento requirirá o informe favorable do departamento onde preste servizos, considerándose favorable de non emitirse no prazo de quince días, segundo o preceptuado no artigo 67 do Real decreto 364/1995, do 10 de marzo, e demais disposicións concordantes. Unha vez tramitado o seu traslado a esta comunidade autónoma, procederase a adxudicarlle o posto para o cal foi seleccionado/a. Se no prazo de dous meses, a partir da publicación no Diario Oficial de Galicia, o/a funcionario/a seleccionado/a non se pode incorporar á Comunidade Autónoma, considerarase deserto o posto e poderase proceder de novo á súa provisión.</p>
    <p>Sexto. A resolución desta convocatoria farase pública no Diario Oficial de Galicia e poderase declarar deserto o posto de traballo, de considerarse oportuno.</p>
    <p>Sétimo. O prazo de toma de posesión será de tres días hábiles se non implica cambio de residencia ou de sete días hábiles se comporta cambio de residencia. Cando o/a adxudicatario/a do posto obteña coa súa toma de posesión o reingreso ao servizo activo, o prazo será dun mes.</p>
    <p>O prazo de toma de posesión comezarase a contar a partir do día seguinte ao do cesamento, que se deberá efectuar na data que se determine na resolución definitiva da libre designación con convocatoria pública. Se a resolución comporta o reingreso ao servizo activo, o prazo de toma de posesión deberase computar tamén desde a dita data. As convocatorias deberanse resolver no prazo máximo de dous meses, contado desde a data da súa publicación. En caso de non se resolver no dito prazo, declararase a caducidade do procedemento.</p>
    <p>Oitavo. Contra esta orde, que esgota a vía administrativa, as persoas interesadas poderán interpoñer recurso potestativo de reposición, ante o conselleiro do Medio Rural, no prazo dun mes contado desde o día seguinte ao da súa publicación no Diario Oficial de Galicia, de conformidade co establecido na Lei 39/2015, do 1 de outubro, do procedemento administrativo común das administracións públicas, ou poderana impugnar directamente, ante o xulgado do contencioso-administrativo competente, no prazo de dous meses contados desde a mesma data, segundo o establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 7 de novembro de 2022</p>
    <footer><p>José González Vázquez<br>Conselleiro do Medio Rural</p></footer>
    <h2>ANEXO I</h2>
    <p>Denominación do posto: director/a de centro de formación e experimentación.</p>
    <p>Código: MR.A11.21.003.15120.001.</p>
    <p>Nivel: 26.</p>
    <p>Centro de destino: Centro de Formación e Experimentación Agroforestal de Sergude (A Coruña)-Axencia Galega da Calidade Alimentaria (Agacal).</p>
    <p>Localidade: Boqueixón.</p>
    <p>Grupo: A1-A2.</p>
    <p>Corpo/escala: xeral/especial.</p>
    <p>Adscrición administracións públicas: AXG (adscrición exclusiva a funcionarios/as da Xunta de Galicia).</p>

