---
date: '2022-11-11'
id: G0426-031122-0005
page: 58937
number: 215
agency: Consellería do Medio Rural
section: III. Outras disposicións.
title: >-
  DECRETO 190/2022, do 13 de outubro, polo que se declara de utilidade pública a
  reestruturación parcelaria da zona de San Miguel de Valga (Valga, Pontevedra).
range: Decreto
url: >-
  https://www.xunta.gal/dog/Publicados/2022/20221111/AnuncioG0426-031122-0005_gl.html
---
<p>A dispersión parcelaria e o minifundio agrario que presentan os terreos da zona de San Miguel de Valga, no concello de Valga, posta de manifesto polas persoas propietarias e agricultoras da zona, mediante solicitude dirixida á consellería competente en materia de agricultura, motivou a elaboración dun estudo previo de iniciación, unha vez superado o proceso de avaliación a que se refire o artigo 7 da Lei 4/2015, do 17 de xuño, e que acadou un resultado positivo, polo que se deduce a conveniencia de levar a cabo a reestruturación parcelaria por razóns de utilidade pública.</p>
    <p>Na súa virtude, por proposta do conselleiro do Medio Rural, formulada conforme o establecido na Lei 4/2015, do 17 de xuño, de mellora da estrutura territorial agraria de Galicia, e logo de deliberación do Consello da Xunta de Galicia na súa reunión do día trece de outubro de dous mil vinte e dous,</p>
    <h2>DISPOÑO:</h2>
    <p>Artigo 1</p>
    <p>Declarar de utilidade pública a reestruturación parcelaria da zona de San Miguel de Valga (Valga, Pontevedra).</p>
    <p>Artigo 2</p>
    <p>O perímetro da zona será, en principio, o correspondente á parroquia de San Miguel de Valga, no concello de Valga. O referido perímetro quedará, en definitiva, modificado polas rectificacións, inclusións e exclusións que se acorden ao abeiro dos artigos 23 e 24 da Lei 4/2015, do 17 de xuño, de mellora da estrutura territorial agraria de Galicia.</p>
    <p>Este decreto será de aplicación á totalidade dos terreos incluídos dentro do perímetro de reestruturación, independentemente da súa capacidade e situación produtiva, e calquera que sexa a súa clasificación urbanística, agás os clasificados como urbanos e urbanizables.</p>
    <p>Artigo 3</p>
    <p>Declarar a zona de reestruturación parcelaria como zona de actuación agraria prioritaria.</p>
    <p>Artigo 4</p>
    <p>Conforme o establecido polo artigo 11 da Lei de mellora da estrutura territorial agraria de Galicia, a partir da entrada en vigor deste decreto a reestruturación parcelaria será obrigatoria para todas as persoas propietarias e titulares de dereitos e situacións xurídicas sobre terreos comprendidos dentro do perímetro de reestruturación, así como para os operadores públicos e privados de redes de subministración, infraestruturas e aproveitamentos.</p>
    <p>Calquera actuación que leven a cabo outros órganos de calquera outra Administración pública deberá adaptar as súas actuacións, agás declaración de prevalencia, á fase do proceso de reestruturación que se estea levando a cabo.</p>
    <p>Artigo 5</p>
    <p>Á zona seranlle de aplicación os beneficios económicos programados ou asumidos pola Xunta de Galicia, para mellorar ou modernizar as explotacións agrarias.</p>
    <p>Disposición derradeira primeira</p>
    <p>Facúltase a persoa titular da Consellería do Medio Rural para ditar as disposicións complementarias que requira a execución do presente decreto.</p>
    <p>Disposición derradeira segunda</p>
    <p>Esta disposición entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, trece de outubro de dous mil vinte e dous</p>
    <footer><p>O presidente<br>P.S. (Artigo 33 da Lei 1/1983, do 22 de febreiro)<br>Francisco José Conde López<br>Vicepresidente primeiro e conselleiro de Economía,<br>Industria e Innovación</p></footer>
    <p class="dog-firma-izq">José González Vázquez<br>Conselleiro do Medio Rural</p>

