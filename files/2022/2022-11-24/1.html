---
date: '2022-11-24'
id: V0654-161122-0004
page: 60839
number: 224
agency: 'Vicepresidencia Segunda e Consellería de Presidencia, Xustiza e Deportes'
section: III. Outras disposicións.
title: >-
  ORDE do 9 de novembro de 2022 pola que se autoriza a constitución da
  Federación Galega de Baile Deportivo e de Competición e se acorda a inscrición
  no Rexistro de Entidades Deportivas de Galicia.
range: Orde
url: >-
  https://www.xunta.gal/dog/Publicados/2022/20221124/AnuncioV0654-161122-0004_gl.html
---
<p>Antecedentes de feito.</p>
    <p>Primeiro. O 21 de marzo de 2011 publicouse no <em>Diario Oficial de Galicia</em> a Resolución do 15 de marzo de 2011, da Secretaría Xeral para o Deporte, pola que se recoñece a modalidade deportiva de baile deportivo e de competición no ámbito da Comunidade Autónoma de Galicia.</p>
    <p>Segundo. O 3 de xuño de 2022 tivo entrada no rexistro electrónico da Xunta de Galicia a solicitude de autorización para a constitución, por creación <em>ex novo</em>, da Federación Galega de Baile Deportivo e de Competición. </p>
    <p>Fundamentos de dereito.</p>
    <p>Primeiro. O artigo 5.1 da Lei 3/2012, do 2 de abril, do deporte de Galicia, establece que lle corresponde á Administración autonómica: «g) Autorizar ou denegar a constitución das entidades deportivas previstas nesta lei, así como revogar, de ser o caso, a súa inscrición no Rexistro de Entidades Deportivas de Galicia».</p>
    <p>Segundo. O artigo 54.1 da mesma lei di: «Correspóndelle á Administración deportiva autonómica autorizar e revogar a autorización da constitución das federacións deportivas galegas e a aprobación dos seus estatutos e regulamentos de réxime interno, agás os que se refiren ás normas técnicas da correspondente práctica deportiva».</p>
    <p>A autorización para a constitución dunha federación deportiva está regulada no número 4 e seguintes do citado artigo, nos seguintes termos:</p>
    <p>«4. A autorización da constitución dunha federación deportiva exixe, con carácter previo, que a Administración deportiva recoñeza a existencia dunha modalidade deportiva nos termos desta lei.</p>
    <p>5. Para a autorización da constitución dunha federación deportiva teranse en conta os seguintes elementos:</p>
    <p>a) Existencia dunha modalidade deportiva recoñecida.</p>
    <p>b) Interese xeral da actividade deportiva.</p>
    <p>c) Suficiente implantación en Galicia.</p>
    <p>d) Viabilidade económica da nova federación. </p>
    <p>6. O procedemento administrativo para a autorización da constitución dunha federación deportiva galega iníciase mediante solicitude dos interesados, á cal se lle deben xuntar os seguintes documentos:</p>
    <p>a) Para a constitución dunha nova federación deportiva <em>ex novo</em>, a iniciativa corresponderalles a representantes de, como mínimo, trinta clubs deportivos con domicilio social en Galicia, constituídos en xunta promotora, e xustificaranse os requisitos a que se refire a alínea anterior. Esta proposta terá o carácter de acta fundacional e deberá outorgarse ante notario.</p>
    <p>b) Proxecto de estatutos que van rexer o funcionamento da federación.</p>
    <p>Examinados os anteriores documentos e cumpridos os demais requisitos previstos nas normas legais e regulamentarias, a Administración deportiva ditará resolución pola que autoriza a constitución da federación correspondente e aproba provisionalmente os estatutos, que deberán ser ratificados ou emendados, co fin de incorporar as modificacións da Administración deportiva, na primeira asemblea da federación.</p>
    <p>Para a validez da súa constitución deberá inscribirse no Rexistro de Entidades Deportivas de Galicia. As federacións deportivas galegas adquirirán personalidade xurídica coa súa inscrición, que será condición previa e necesaria para a integración, se é o caso, na federación española correspondente».</p>
    <p>Á vista da solicitude e examinada a documentación achegada, compróbase que cumpre con todos os requisitos exixidos pola Lei 3/2012, do 2 de abril, do deporte de Galicia, para a constitución da Federación Galega de Baile Deportivo e de Competición. Así mesmo, acredítase o interese xeral da actividade deportiva, a suficiente implantación en Galicia e a viabilidade económica da nova federación. Os estatutos presentados axústanse ao establecido na Lei 3/2012, do 2 de abril, do deporte de Galicia, e demais normativa aplicable.</p>
    <p>Por todo o anterior, </p>
    <h2>DISPOÑO:</h2>
    <p>Primeiro. Autorizar a constitución da Federación Galega de Baile Deportivo e de Competición por un período de dous anos, contados desde a publicación da presente orde. A posterior ratificación desta autorización terá por obxecto a comprobación do cumprimento dos requisitos que xustificaron a inicial e do seu funcionamento real. </p>
    <p>Segundo. Aprobar provisionalmente os estatutos, que deberán ser ratificados na primeira asemblea da federación. Unha vez ratificados, serán enviados á Secretaría Xeral para o Deporte para a súa publicación no <em>Diario Oficial de Galicia</em> no prazo máximo de tres meses desde a súa presentación no rexistro. </p>
    <p>Terceiro. Acordar a inscrición da Federación Galega de Baile Deportivo e de Competición co número de rexistro F-14539. </p>
    <p>Contra esta orde, que esgota a vía administrativa, as persoas interesadas poderán formular recurso potestativo de reposición ante a persoa titular da Vicepresidencia Segunda e Consellería de Presidencia, Xustiza e Deportes, no prazo dun mes, contado a partir do día seguinte ao da súa publicación no <em>Diario Oficial de Galicia</em>, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou ben, directamente, o recurso contencioso-administrativo, no prazo de dous meses desde a mesma data, ante a Sala do Contencioso-Administrativo do Tribunal Superior de Xustiza de Galicia, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 9 de novembro de 2022</p>
    <footer><p>Diego Calvo Pouso<br>Vicepresidente segundo e conselleiro de Presidencia, Xustiza e Deportes</p></footer>

