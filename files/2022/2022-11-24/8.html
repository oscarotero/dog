---
date: '2022-11-24'
id: G0655-171122-0001
page: 60918
number: 224
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 15 de novembro de 2022 de modificación da Orde do 30 de xuño de 2022
  pola que se autoriza a implantación das modalidades de bacharelato en centros
  públicos de titularidade desta consellería, de acordo coa nova ordenación
  establecida pola Lei orgánica 2/2006, do 3 de maio, de educación.
range: Orde
url: >-
  https://www.xunta.gal/dog/Publicados/2022/20221124/AnuncioG0655-171122-0001_gl.html
---
<p>A Comunidade Autónoma de Galicia ten competencia plena para a regulación e administración do ensino en toda a súa extensión, niveis e graos, modalidades e especialidades, no ámbito das súas competencias, sen prexuízo do disposto no artigo 27 da Constitución e nas leis orgánicas que a desenvolven, de conformidade co artigo 31 do Estatuto de autonomía de Galicia.</p>
    <p>A Lei orgánica 3/2020, do 29 de decembro, pola que se modifica a Lei orgánica 2/2006, do 3 de maio, de educación, introduce modificacións no seu articulado que, entre outras cuestións, afectan a organización do bacharelato regulado no seu capítulo IV do título I. Mediante o Real decreto 243/2022, do 5 de abril, establécense a ordenación e as ensinanzas mínimas destas ensinanzas.</p>
    <p>Para adaptar a oferta das ensinanzas de bacharelato dos centros públicos de titularidade da Consellería de Cultura, Educación, Formación Profesional e Universidades, e actualizala conforme a nova ordenación que establece a devandita normativa, mediante a Orde do 30 de xuño de 2022 autorízase a implantación das modalidades de bacharelato en centros públicos de titularidade desta consellería.</p>
    <p>No anexo da orde, publicada no <em>Diario Oficial Galicia</em> do 18 de xullo de 2022, relaciónanse os institutos de educación secundaria dependentes coas modalidades de bacharelato que en cada un se autorizan, pero respecto do IES Castro da Uz e do IES O Carril a oferta publicada non se corresponde coa realidade dos centros, polo que é necesaria a súa corrección e a modificación da orde de aprobación.</p>
    <p>Por canto antecede, por proposta da Dirección Xeral de Centros e Recursos Humanos,</p>
    <h2>DISPOÑO:</h2>
    <p>Artigo único. <em>Modificación da autorización</em></p>
    <p>1. Suprimir as ensinanzas de bacharelato no IES Plurilingüe Castro da Uz, código 15021767, do concello das Pontes de García Rodríguez (A Coruña).</p>
    <p>2. Autorizar a vía de Música e Artes Escénicas da modalidade de Artes, no IES O Carril, código 36018380, do concello de Vilagarcía de Arousa (Pontevedra), con efectos desde o inicio do curso 2022/23.</p>
    <p>A composición resultante do centro, no relativo ás ensinanzas de bacharelato, é a seguinte:</p>
    <p>– Modalidade de Artes: vía de Artes Plásticas e Deseño e a vía de Música e Artes Escénicas.</p>
    <p>– Modalidade de Ciencias e Tecnoloxía.</p>
    <p>– Modalidade de Humanidades e Ciencias Sociais.</p>
    <p>Disposición derradeira primeira. <em>Autorización para ditar instrucións</em></p>
    <p>Autorízase á Dirección Xeral de Ordenación e Innovación Educativa e á Dirección Xeral de Centros e Recursos Humanos para adoptar todos os actos e medidas necesarias para a aplicación desta orde.</p>
    <p>Disposición derradeira segunda. <em>Recurso</em></p>
    <p>Contra esta orde, que pon fin á vía administrativa, poderase interpoñer recurso potestativo de reposición ante esta Consellería de Cultura, Educación, Formación Profesional e Universidades no prazo dun mes contado a partir do día seguinte ao da súa publicación no <em>Diario Oficial de Galicia</em> (artigos 123 e 124 da Lei 39/2015, do 1 de outubro, do procedemento administrativo común das administracións públicas) ou recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde a mesma data de publicación (artigos 8, 10 e 46.1 da Lei 29/1998, do 13 de xullo, reguladora da xurisdición contencioso-administrativa).</p>
    <p>Disposición derradeira terceira. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 15 de novembro de 2022</p>
    <footer><p>Román Rodríguez González<br>Conselleiro de Cultura, Educación, Formación Profesional e Universidades</p></footer>

