---
date: '2022-10-07'
id: G0003-290922-0001
page: 53777
number: 192
agency: Servizo Galego de Saúde
section: III. Outras disposicións.
title: >-
  RESOLUCIÓN do 29 de setembro de 2022, da Dirección Xeral de Recursos Humanos,
  pola que se publica o acordo da mesa sectorial sobre os criterios de
  incorporación e cesamento aplicables nos procesos selectivos e de provisión do
  persoal estatutario do Sistema público de saúde de Galicia.
range: Resolución
url: >-
  https://www.xunta.gal/dog/Publicados/2022/20221007/AnuncioG0003-290922-0001_gl.html
---
<p>Coa data do 28 de setembro de 2022, na mesa sectorial de negociación do persoal estatutario, a Administración sanitaria e as organizacións sindicais CIG, CC.OO., CSIF, SATSE e UGT asinaron un acordo sobre os criterios de incorporación e cesamento aplicables nos procesos selectivos e de provisión do persoal estatutario do Sistema público de saúde de Galicia.</p>
    <p>A negociación foi realizada de conformidade coas previsións que ao respecto conteñen o artigo 38 da Lei do Estatuto básico do empregado público (texto refundido aprobado polo Real decreto lexislativo 5/2015, do 30 de outubro), o artigo 154 da Lei 2/2015, do 29 de abril, do emprego público de Galicia, e os artigos 79 e 80 da Lei 55/2003, do 16 de decembro, do Estatuto marco do persoal estatutario dos servizos de saúde.</p>
    <p>Con base na normativa citada,</p>
    <h2>DISPOÑO:</h2>
    <p>Publicar o dito acordo para xeral coñecemento e efectividade.</p>
    <p>Santiago de Compostela, 29 de setembro de 2022</p>
    <footer><p>Ana María Comesaña Álvarez<br>Directora xeral de Recursos Humanos</p></footer>
    <h2>Acordo sobre criterios de incorporación e cesamento</h2>
    <p>Recentemente, polo Real decreto lei 12/2022, do 5 de xullo, foi modificada a Lei 55/2003, do 16 de decembro, do estatuto marco do persoal estatutario dos servizos de saúde, realizando así a adaptación da normativa do persoal estatutario prevista na disposición derradeira segunda da Lei 20/2021, do 28 de diciembre, de medidas urgentes para a redución da temporalidade no emprego público.</p>
    <p>Esta reforma obriga expresamente ás administracións sanitarias a promover o desenvolvemento de criterios de actuación dirixidos a limitar a temporalidade, e entre as súas novidade máis relevantes figura o principio xeral de fixar en tres anos a duración máxima dos nomeamentos de persoal interino en praza vacante.</p>
    <p>Esta modificación normativa obriga a revisar os criterios de incorporación e cesamento que establece o capítulo V do Decreto 206/2005, do 22 de xullo, de provisión de prazas de persoal estatutario do Servizo Galego de Saúde, co fin de adaptalos á finalidade da lei (redución da temporalidade).</p>
    <p>Porén, para revisar os criterios hai que ter en conta outras consideracións:</p>
    <p>1ª. Nos próximos meses –antes do 31 de decembro de 2022– serán convocados os procesos de estabilización de emprego temporal executados en aplicación da propia Lei 20/2021 e que son obxecto do Decreto 81/2022, do 25 de maio (<em>Diario Oficial de Galicia</em> núm. 102, do 30 de maio), polo que se aproba a oferta de emprego público extraordinaria para a estabilización do emprego temporal do persoal do Sistema público de saúde de Galicia.</p>
    <p>2ª. A disposición transitoria primeira do Real decreto lei 12/2022 (efectos) establece que «as previsións contidas neste real decreto lei serán de aplicación unicamente respecto do persoal estatutario temporal nomeado ou contratado con posterioridade á súa entrada en vigor».</p>
    <p>3ª. Nos próximos meses finalizarán varios procesos de selección, convocados con anterioridade á Lei 20/2021, en que xa se realizaron os exercicios da fase de oposición.</p>
    <p>Con base no que antecede parece oportuno adiar a un momento posterior a negociación dos novos criterios de incorporación e cesamento; en concreto, a un momento posterior ás convocatorias dos ditos procesos de estabilización.</p>
    <p>En consecuencia, as partes asinantes</p>
    <h2>ACORDAN:</h2>
    <p>1. Revisar os criterios de incorporación e cesamento para os procesos de estabilización executados en aplicación da Lei 20/2021, do 28 de decembro, unha vez que sexan todos convocados. A negociación atenderá ao principio xeral de reducir a temporalidade e de outorgar relevancia, como criterio de cesamento, á maior antigüidade dos nomeamentos temporais, nas condicións que resulten da negociación.</p>
    <p>2. Manter transitoriamente os criterios que establecen o capítulo V do Decreto 206/2005, do 22 de xullo, de provisión de prazas de persoal estatutario do Servizo Galego de Saúde, e os acordos complementarios da mesa sectorial.</p>

