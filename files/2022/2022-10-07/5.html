---
date: '2022-10-07'
id: G0655-270922-0003
page: 53664
number: 192
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 21 de setembro de 2022 pola que se modifica a autorización do CPR Paso
  a Paso, de Lugo.
range: Orde
url: >-
  https://www.xunta.gal/dog/Publicados/2022/20221007/AnuncioG0655-270922-0003_gl.html
---
<p>A representación da titularidade do CPR Paso a Paso, de Lugo, solicita a modificación da autorización para impartir, na modalidade semipresencial e a distancia, o ciclo formativo de grao superior (CS) Educación Infantil, o CS Integración Social e o CS Promoción de Igualdade de Xénero.</p>
    <p>O centro conta con autorización para impartir as mencionadas ensinanzas na modalidade presencial conforme a Orde do 11 de maio de 2022 (DOG do 27 de maio).</p>
    <p>Logo da tramitación do expediente de acordo co establecido no Decreto 133/1995, do 10 de maio, de autorización de centros docentes privados para impartir ensinanzas de réxime xeral non universitarias, e coa Orde do 20 de setembro de 1995 que o desenvolve, por proposta da Dirección Xeral de Centros e Recursos Humanos,</p>
    <h2>DISPOÑO:</h2>
    <p>Artigo 1. Modificación da autorización</p>
    <p>Modificar a autorización do centro para impartir na modalidade semipresencial e a distancia o CS Educación Infantil, o CS Integración Social e o CS Promoción de Igualdade de Xénero, quedando o centro configurado como se detalla a seguir:</p>
    <p>Denominación xenérica: centro privado (CPR).</p>
    <p>Denominación específica: Paso a Paso Formación.</p>
    <p>Código: 27020914.</p>
    <p>Enderezo: rúa Montero Ríos, 86, baixo.</p>
    <p>Localidade: Lugo.</p>
    <p>Código postal: 27002.</p>
    <p>Concello: Lugo.</p>
    <p>Provincia: Lugo.</p>
    <p>Titular: Paso a Paso Formación, S.L. </p>
    <p>Composición resultante:</p>
    <p>Réxime ordinario, modalidade presencial:</p>
    <p>• CS Educación Infantil (2 unidades para 20 postos escolares cada unha).</p>
    <p>• CS Integración Social (2 unidades para 20 postos escolares cada unha).</p>
    <p>• CS Promoción de Igualdade de Xénero (2 unidades para 20 postos escolares cada unha).</p>
    <p>Modalidade semipresencial e a distancia, réxime de persoas adultas:</p>
    <p>• CS Educación Infantil.</p>
    <p>• CS Integración Social.</p>
    <p>• CS Promoción de Igualdade de Xénero.</p>
    <p>Artigo 2. Ordenación académica</p>
    <p>1. Ás ensinanzas autorizadas no artigo 1 desta orde aplicaráselles, en canto sexa axeitado á súa natureza, o previsto na Orde do 5 de novembro de 2010 pola que se establece, con carácter experimental, a ordenación da formación profesional inicial polo réxime para as persoas adultas nas modalidades a distancia e semipresencial.</p>
    <p>2. O desenvolvemento dos módulos profesionais organizarase sobre a base da titoría individual e colectiva, que serán atendidas directamente polo profesorado de cada módulo. A titoría individual realizarase preferentemente de xeito telemático; a titoría colectiva terá carácter presencial coa intervención directa do profesorado, nas instalacións do centro docente, e conforme o artigo 12 da mencionada Orde do 5 de novembro de 2010, as horas semanais de dedicación á titoría colectiva para a realización por parte do alumnado das actividades programadas non poderá ser inferior ao enteiro igual ou inmediatamente superior ao 25 % das horas semanais que se establezan para cada módulo profesional.</p>
    <p>A asistencia ás titorías presenciais nas instalacións do centro educativo terá carácter voluntario para o alumnado.</p>
    <p>3. Ao longo do período lectivo correspondente, o profesorado de cada módulo profesional realizará un seguimento do desenvolvemento do proceso de ensino e aprendizaxe, utilizando para iso os instrumentos e os procedementos de recollida de información previamente establecidos na programación dos módulos, que deberán ser coñecidos polo alumnado.</p>
    <p>A avaliación da aprendizaxe do alumnado será continua a través das actividades que se programen e harmonizarase con probas presenciais teórico-prácticas para cada avaliación parcial, de carácter obrigatorio para o alumnado, e axustadas aos resultados de aprendizaxe e aos criterios de avaliación dos currículos dos módulos profesionais. Ao finalizar o desenvolvemento de cada módulo realizarase unha proba presencial final de carácter global. Esta proba terá que realizala o alumnado que non superase o módulo mediante as probas presenciais parciais que se realicen ao longo do curso.</p>
    <p>4. O profesorado que imparta nas modalidades a distancia e semipresencial disporá das competencias necesarias para o manexo da plataforma de formación a distancia e para realizar o seguimento do proceso de ensino-aprendizaxe do alumnado.</p>
    <p>Artigo 3. Inicio da actividade</p>
    <p>Para a posta en funcionamento das ensinanzas que se autorizan, a Xefatura Territorial da Consellería de Cultura, Educación, Formación Profesional e Universidades de Lugo, logo do informe do Servizo Territorial de Inspección Educativa, aprobará expresamente a relación do profesorado que impartirá docencia nos devanditos ciclos, así como o equipamento.</p>
    <p>Artigo 4. Inscrición no rexistro de centros</p>
    <p>Esta orde dará lugar á correspondente inscrición no Rexistro de Centros da Comunidade Autónoma de Galicia.</p>
    <p>Artigo 5. Revisión da autorización</p>
    <p>O centro queda obrigado ao cumprimento da normativa vixente e a solicitar a oportuna revisión cando deba modificarse calquera dos datos que sinala a presente orde.</p>
    <p>Disposición derradeira primeira. Recursos</p>
    <p>Contra esta orde, que esgota a vía administrativa, as persoas interesadas poderán formular recurso potestativo de reposición ante esta consellería, no prazo dun mes, contado a partir do día seguinte ao da súa publicación no Diario Oficial de Galicia, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou ben, directamente, recurso contencioso-administrativo no prazo de dous meses desde a mesma data, ante a Sala do Contencioso-Administrativo do Tribunal Superior de Xustiza de Galicia, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 21 de setembro de 2022</p>
    <footer><p>Román Rodríguez González<br>Conselleiro de Cultura, Educación, Formación Profesional<br>e Universidades</p></footer>

