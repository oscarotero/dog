---
date: '2022-12-19'
id: V0654-121222-0004
page: 63995
number: 239
agency: 'Vicepresidencia Segunda e Consellería de Presidencia, Xustiza e Deportes'
section: III. Outras disposicións.
title: >-
  DECRETO 211/2022, do 1 de decembro, polo que se declara a urxente ocupación,
  para os efectos de expropiación forzosa, dos bens e dereitos necesarios para a
  realización das obras do proxecto denominado Conducións xerais e nova EDAR de
  Foz.
range: Decreto
url: >-
  https://www.xunta.gal/dog/Publicados/2022/20221219/AnuncioV0654-121222-0004_gl.html
---
<p>O Concello de Foz (Lugo), en sesión que tivo lugar o día 3 de marzo de 2022, acordou solicitarlle á Xunta de Galicia a declaración de urxente ocupación dos bens e dereitos afectados pola expropiación forzosa do proxecto denominado Conducións xerais e nova EDAR de Foz, ao abeiro do disposto na Lei do 16 de decembro de 1954 sobre expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>Con data do 3 de agosto de 2022 tivo entrada no Rexistro da Dirección Xeral de Administración Local da Xunta de Galicia a solicitude do Concello de Foz (Lugo) e o expediente. Con data do 18 de agosto e do 14 de novembro de 2022 o Concello achegou documentación complementaria á súa solicitude inicial. O expediente contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previamente á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 52 da Lei de expropiación forzosa.</p>
    <p>Considérase necesaria a declaración de urxente ocupación dos bens e dereitos precisos para realizar as obras do proxecto técnico sinalado, xa que a actuación que se vai realizar, consistente na construción dunha estación depuradora de augas residuais (EDAR) e das canalizacións correspondentes, pretende solucionar as deficiencias actuais na rede de saneamento do dito concello, cunha EDAR situada no núcleo urbano, que resulta insuficiente para os caudais xerados, e coa problemática engadida de verter o efluente nun espazo sensible e de lenta renovación, como é a ría de Foz, que conta con protección ambiental. Ademais, a rede unitaria actual do núcleo é incapaz de xestionar as aguas pluviais en tempo de choiva. A EDAR actual de Foz evidencia un claro infradimensionamento, cunha capacidade inferior á necesaria para tratar a carga afluente, particularmente en época estival, polo que as obras proxectadas teñen por obxecto a protección ambiental e a necesidade de asegurar o cumprimento dos parámetros de verteduras das augas tratadas ao medio receptor.</p>
    <p>A competencia para a declaración da urxente ocupación correspóndelle á Xunta de Galicia segundo o disposto nos artigos 27.2 e 28.2 do Estatuto de autonomía de Galicia. En virtude da transferencia de competencias en materia de Administración local do Estado á Comunidade Autónoma de Galicia, realizada polo Decreto da Xunta 138/1982, do 1 de decembro, o Consello da Xunta é o competente para aprobar a declaración de urxente ocupación.</p>
    <p>Na súa virtude, por proposta do vicepresidente segundo e conselleiro de Presidencia, Xustiza e Deportes, e logo de deliberación do Consello da Xunta de Galicia na súa reunión do un de decembro de dous mil vinte e dous,</p>
    <h2>DISPOÑO:</h2>
    <p>Artigo único</p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para os efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto denominado Conducións xerais e nova EDAR de Foz, no termo municipal de Foz (Lugo). De ser o caso, unha vez ocupados os terreos necesarios, deberanse obter as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, un de decembro de dous mil vinte e dous</p>
    <footer><p>Alfonso Rueda Valenzuela<br>Presidente</p><p>Diego Calvo Pouso<br>Vicepresidente segundo e conselleiro de Presidencia,<br>Xustiza e Deportes</p></footer>

