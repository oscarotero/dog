---
date: '2022-12-19'
id: G0427-121222-0001
page: 63986
number: 239
agency: Consellería do Mar
section: I. Disposicións xerais.
title: >-
  DECRETO 210/2022, do 1 de decembro, polo que se modifica o Decreto 50/2021, do
  11 de marzo, polo que se aproba a estrutura orgánica da Consellería do Mar.
range: Decreto
url: >-
  https://www.xunta.gal/dog/Publicados/2022/20221219/AnuncioG0427-121222-0001_gl.html
---
<p>O Decreto 50/2021, do 11 de marzo, polo que se establece a estrutura orgánica da Consellería do Mar, recolle o marco de distribución de competencias entre os diferentes órganos da consellería, atendendo aos principios de eficacia, suficiencia e racionalización que debe presidir a actuación administrativa. </p>
    <p>Tal e como consta na exposición de motivos, a través deste decreto creouse a Subdirección Xeral de Planificación, Seguimento e Verificación do Fondo Europeo Marítimo e da Pesca, a que lle corresponden fundamentalmente as funcións de verificación das operacións financiadas co Fondo Europeo Marítimo e da Pesca. </p>
    <p>Para o desenvolvemento das súas funcións, a Subdirección Xeral conta co Servizo de Verificación do Fondo Europeo Marítimo e da Pesca, a que lle corresponden as funcións que se indican no número 2.1 do artigo 6. </p>
    <p>É preciso modificar a función sinalada na letra e), xa que se lle atribúe a función de corrixir as irregularidades e incidencias observadas nos informes de control e informar a autoridade de xestión dos resultados desta corrección. Esta competencia, en realidade, correspóndelle aos órganos encargados da xestión, dado que o Servizo de Verificación do Fondo Europeo Marítimo e da Pesca unicamente propón a corrección das irregularidades e incidencias observadas nos informes de control para que o organismo intermedio encargado da xestión informe a autoridade de xestión dos resultados desta corrección. </p>
    <p>Ademais disto, durante o tempo de vixencia do decreto de estrutura vense apreciando a necesidade de adecuar a carga de traballo xerada no ámbito competencial e de xestión da Dirección Xeral de Pesca, Acuicultura e Innovación Tecnolóxica, así como de adaptar a terminoloxía que defina de maneira máis axeitada as súas funcións e relacións co sector. </p>
    <p>A evolución da importancia económica da actividade marítimo-pesqueira en Galicia fai que a chamada cadea mar-industria tome cada vez máis forza, impulsada pola xeración de novos produtos do mar transformados e pola obtención de maior valor engadido mediante este proceso. Este peso social e económico debe estar reflectido na propia denominación das subdireccións xerais. </p>
    <p>Cómpre modificar, polo tanto, a denominación da actual Subdirección Xeral de Innovación Tecnolóxica, que pasa a denominarse Subdirección Xeral de Competitividade da Cadea Mar-Industria, precisamente para deixar plasmados os obxectivos que presiden a súa actuación, que non son outros que acadar unha competitividade plena das estruturas produtivas e transformadoras dentro dos mercados globais, mediante a crecente incorporación e avance da tecnoloxía.</p>
    <p>Esta competitividade, auspiciada tanto na política común de pesca coma na organización común dos mercados da pesca e da acuicultura, atinxe tanto as propias industrias de transformación coma a propia frota pesqueira, e ten tamén como obxectivo a adecuación progresiva das estruturas para incorporar xente moza á actividade, mantendo a calidade e a seguridade hixiénico-sanitaria da produción, así como a seguridade e habitabilidade a bordo dos buques de pesca.</p>
    <p>Por outra banda, a crecente carga de traballo da Subdirección Xeral de Pesca e Mercados da Pesca e a súa vinculación con novas liñas de gobernanza pesqueira, así como a importancia e volume de actividade xerada pola cadea mar-industria e a derivada comercial desta estrutura, fan recomendable a súa escisión e a creación dunha nova subdirección que lles permita aos seus titulares unha máis axeitada e asumible xestión da actividade diaria e unha formulación e desenvolvemento de tarefas de gobernanza co sector.</p>
    <p>Como consecuencia, configúranse dúas subdireccións: a Subdirección Xeral de Pesca, na que se integran o Servizo de Pesca e o Servizo de Análises e Rexistros, e a Subdirección Xeral de Valorización dos Produtos do Mar, na cal se integra o Servizo de Mercados.</p>
    <p>No caso da Subdirección Xeral de Pesca, a súa creación implica un reforzo da capacidade de seguimento e información na xestión e ordenación da actividade pesqueira de altura e grande altura e das súas implicacións e relacións, especialmente no relativo ás relacións e normativa emanadas da Unión Europea, da Administración xeral do Estado e das organizacións rexionais de pesca.</p>
    <p>No relativo á Subdirección Xeral de Valorización dos Produtos do Mar, responde a súa creación á vontade de atender a importancia crecente da necesidade de xerar valor engadido para os produtos do mar, entendendo que a rendibilidade económica é clave para manter a sustentabilidade da actividade. </p>
    <p>En consecuencia, procede agora aprobar a modificación da estrutura orgánica da Consellería do Mar, tendo en conta o disposto no capítulo II do título I da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Na súa virtude, por proposta da conselleira do Mar e logo de deliberación do Consello da Xunta de Galicia na súa reunión do un de decembro de dous mil vinte e dous, </p>
    <h2>DISPOÑO:</h2>
    <p>Artigo único. <em>Modificación do Decreto 50/2021, do 11 de marzo, polo que se aproba a estrutura orgánica da Consellería do Mar</em></p>
    <p>O Decreto 50/2021, do 11 de marzo, polo que se aproba a estrutura orgánica da Consellería do Mar, queda modificado como segue:</p>
    <p>Un. A letra e) do número 2.1 do artigo 6 queda redactada como segue: </p>
    <p>«e) Propoñer a corrección das irregularidades e incidencias observadas nos informes de control para que o organismo intermedio encargado da xestión informe a autoridade de xestión dos resultados desta corrección».</p>
    <p>Dous. O artigo 11 queda redactado como segue:</p>
    <p>«Artigo 11. <em>Funcións e estrutura</em></p>
    <p>1. Á Dirección Xeral de Pesca, Acuicultura e Innovación Tecnolóxica correspóndelle exercer as seguintes funcións:</p>
    <p>a) A dirección e coordinación das competencias e funcións en materia de ordenación pesqueira en augas interiores e acuicultura.</p>
    <p>b) A dirección e coordinación das competencias e funcións en materia das industrias de transformación, comercialización e almacenamento dos produtos da pesca, o marisqueo e a acuicultura.</p>
    <p>c) A elaboración de estatísticas e rexistros en materia de pesca, marisqueo e acuicultura.</p>
    <p>d) A promoción da competitividade dos produtos pesqueiros, marisqueiros e da acuicultura e o fomento da súa calidade. </p>
    <p>e) A conservación, protección e xestión sustentable dos recursos mariños.</p>
    <p>f) A coordinación da sanidade dos animais acuáticos e dos establecementos de acuicultura.</p>
    <p>g) A cooperación pesqueira interinstitucional e co exterior, de acordo coa política pesqueira galega e mais as regulamentacións básicas da Unión Europea e da Administración xeral do Estado. </p>
    <p>2. Para o desenvolvemento das anteditas funcións, esta dirección xeral estrutúrase nas seguintes unidades:</p>
    <p>2.1. Subdirección Xeral de Competitividade da Cadea Mar-Industria.</p>
    <p>Correspóndenlle a esta subdirección xeral as seguintes funcións: </p>
    <p>a) A execución de todas as accións desenvolvidas no eido da innovación tecnolóxica das estruturas pesqueiras galegas, especialmente no relativo á súa modernización e adecuación aos mercados globalizados e, en particular, ao desenvolvemento da frota pesqueira galega e da industria de transformación dos produtos da pesca, do marisqueo e da acuicultura.</p>
    <p>b) A coordinación administrativa, execución e seguimento do orzamento das actuacións transversais da Dirección Xeral.</p>
    <p>Para o desenvolvemento das súas funcións, esta subdirección xeral estrutúrase nas seguintes unidades administrativas, con nivel orgánico de servizo: </p>
    <p>2.1.1. Servizo de Innovación Tecnolóxica da Frota.</p>
    <p>Corresponderanlle a este servizo as seguintes funcións: </p>
    <p>a) A planificación e xestión das diferentes liñas de axudas destinadas á frota galega.</p>
    <p>b) A xestión das diferentes medidas orientadas a favorecer a innovación e a competitividade da frota pesqueira galega mediante accións encamiñadas á súa reestruturación, renovación e modernización.</p>
    <p>c) A tramitación das autorizacións para construír, modernizar e reconverter buques.</p>
    <p>d) O control do esforzo pesqueiro a través das modificacións na composición da frota pesqueira galega. </p>
    <p>e) En xeral, cantos asuntos lle sexan encomendados, en razón da súa competencia, pola Dirección Xeral. </p>
    <p>2.1.2. Servizo de Innovación Tecnolóxica das Industrias.</p>
    <p>Corresponderanlle a este servizo as seguintes funcións:</p>
    <p>a) A planificación e xestión das diferentes liñas de axudas destinadas ás empresas de transformación de produtos da pesca, marisqueo e acuicultura.</p>
    <p>b) A xestión das diferentes medidas dedicadas á creación, renovación, modernización e innovación tecnolóxica das empresas de transformación e comercialización dos produtos da pesca, do marisqueo e da acuicultura. </p>
    <p>c) En xeral, cantos asuntos lle sexan encomendados, en razón da súa competencia, pola Dirección Xeral. </p>
    <p>2.2. Subdirección Xeral de Valorización dos Produtos do Mar.</p>
    <p>Corresponderanlle a esta subdirección xeral as seguintes funcións:</p>
    <p>a) Fomentar todas aquelas accións encamiñadas a incrementar a competitividade das empresas da pesca, o marisqueo e a acuicultura nun contexto globalizado, mediante o reforzamento da súas capacidades de innovación e adaptación ás demandas do mercado e, especialmente, no eido da regulación dos mercados pesqueiros, na mellora das canles de comercialización, na adopción de novos mecanismos de comercialización e na promoción dos produtos da pesca, o marisqueo e a acuicultura.</p>
    <p>b) En xeral, cantos asuntos lle sexan encomendados, en razón da súa competencia, pola Dirección Xeral.</p>
    <p>Para o desenvolvemento das súas funcións, esta subdirección xeral estrutúrase nas seguintes unidades administrativas, con nivel orgánico de servizo:</p>
    <p>2.2.1. Servizo de Mercados.</p>
    <p>Correspóndenlle a este servizo as seguintes funcións:</p>
    <p>a) A xestión e desenvolvemento dos instrumentos de planificación e ordenación da comercialización en orixe dos produtos pesqueiros, en particular, a regulación en primeira venda dos produtos da pesca nas lonxas pesqueiras e en establecementos autorizados. </p>
    <p>b) O estudo, a avaliación e o fomento de propostas de implantación de novos mecanismos de comercialización, en particular, daquelas innovacións que favorezan a competitividade das empresas.</p>
    <p>c) A realización de accións de promoción dos produtos da pesca, o marisqueo e a acuicultura.</p>
    <p>d) A realización de accións que fomenten as denominacións de orixe e os distintivos de calidade no sector da pesca, o marisqueo e a acuicultura.</p>
    <p>e) O fomento da creación e o control da actividade das organizacións de produtores pesqueiros e outras entidades representativas do sector, recoñecidas no marco da organización común de mercados. </p>
    <p>f) En xeral, cantos asuntos lle sexan encomendados, en razón da súa competencia, pola Dirección Xeral. </p>
    <p>2.3. Subdirección Xeral de Acuicultura.</p>
    <p>Correspóndenlle a esta subdirección xeral as seguintes funcións:</p>
    <p>a) A elaboración e o desenvolvemento dos instrumentos de planificación territorial para o exercicio da actividade da acuicultura.</p>
    <p>b) A ordenación, o fomento e o control da acuicultura, así como o establecemento das condicións para o seu exercicio.</p>
    <p>Para o desenvolvemento das súas funcións, esta subdirección xeral estrutúrase nas seguintes unidades administrativas, con nivel orgánico de servizo: </p>
    <p>2.3.1. Servizo de Innovación Tecnolóxica da Acuicultura.</p>
    <p>Correspóndenlle a este servizo as seguintes funcións:</p>
    <p>a) A planificación, a coordinación, a execución e o control das medidas e actuacións en materia de acuicultura.</p>
    <p>b) A xestión e o desenvolvemento dos instrumentos de planificación e ordenación da actividade da acuicultura.</p>
    <p>c) O seguimento e control da actividade da acuicultura.</p>
    <p>d) En xeral, cantos asuntos lle sexan encomendados, en razón da súa competencia, pola Dirección Xeral.</p>
    <p>2.3.2. Servizo de Planificación e Xestión da Acuicultura.</p>
    <p> Correspóndenlle a este servizo as seguintes funcións:</p>
    <p>a) A planificación e xestión das diferentes liñas de axuda destinadas á creación, renovación, modernización e innovación tecnolóxica das empresas da acuicultura.</p>
    <p>b) A xestión dos títulos administrativos habilitantes para a acuicultura.</p>
    <p>c) En xeral, cantos asuntos lle sexan encomendados, en razón da súa competencia, pola Dirección Xeral.</p>
    <p>2.4. Subdirección Xeral de Pesca. </p>
    <p>Corresponderanlle a esta subdirección xeral as seguintes funcións: </p>
    <p>a) Programar, coordinar e efectuar o seguimento das actuacións en materia de ordenación das actividades da pesca.</p>
    <p>b) Velar pola aplicación da normativa sobre a actividade pesqueira e colaborar na defensa e promoción dos intereses galegos en materia de pesca. </p>
    <p>c) En xeral, cantos asuntos lle sexan encomendados, en razón da súa competencia, pola Dirección Xeral.</p>
    <p>Para o desenvolvemento das súas funcións, esta subdirección xeral estrutúrase nas seguintes unidades administrativas, con nivel orgánico de servizo: </p>
    <p>2.4.1. Servizo de Pesca.</p>
    <p>Correspóndenlle a este servizo as seguintes funcións:</p>
    <p>a) A planificación, a coordinación, a execución e o control das medidas e actuacións en materia de pesca profesional e recreativa.</p>
    <p>b) A xestión dos instrumentos de planificación da actividade pesqueira.</p>
    <p>c) A xestión dos títulos administrativos habilitantes para o exercicio da actividade pesqueira, tanto profesional como recreativa.</p>
    <p>d) O seguimento da actividade pesqueira.</p>
    <p>e) En xeral, cantos asuntos lle sexan encomendados, en razón da súa competencia, pola Dirección Xeral. </p>
    <p>2.4.2. Servizo de Análise e de Rexistros.</p>
    <p>Correspóndenlle a este servizo as seguintes funcións:</p>
    <p>a) A recollida e avaliación dos datos para a elaboración das estatísticas da actividade de aproveitamento dos recursos mariños.</p>
    <p>b) A elaboración das estatísticas no ámbito competencial da Dirección Xeral.</p>
    <p>c) O estudo e elaboración de informes con base nas estatísticas e nos datos recollidos.</p>
    <p>d) A formulación de liñas de actuación con base nos datos estatísticos, encamiñadas ao incremento da produtividade, do control ou da competitividade das actividades da pesca, do marisqueo e da acuicultura.</p>
    <p>e) A elaboración e xestión dos rexistros existentes que sexan da súa competencia e a dos que, no sucesivo, se creen.</p>
    <p>f) En xeral, cantos asuntos lle sexan encomendados, en razón da súa competencia, pola Dirección Xeral».</p>
    <p>Disposición derrogatoria única. <em>Derrogación normativa</em></p>
    <p>Quedan derrogadas cantas disposicións de igual ou inferior rango se opoñan ao establecido neste decreto.</p>
    <p>Disposición derradeira primeira. <em>Desenvolvemento normativo</em></p>
    <p>Autorízase a persoa titular da Consellería do Mar para ditar as disposicións precisas para o desenvolvemento deste decreto.</p>
    <p>Disposición derradeira segunda. <em>Entrada en vigor</em></p>
    <p>Este decreto entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, un de decembro de dous mil vinte e dous</p>
    <footer><p>Alfonso Rueda Valenzuela<br>Presidente</p></footer>
    <p class="dog-firma-izq">Rosa María Quintana Carballo<br>Conselleira do Mar</p>

