---
date: '2022-12-19'
id: V0653-151122-0008
page: 64495
number: 239
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 11 de novembro de 2022, da Dirección Xeral de Planificación
  Enerxética e Recursos Naturais, pola que se denegan as autorizacións
  administrativas previa e de construción, se arquiva o expediente instruído e
  se devolve a garantía económica depositada para a tramitación do procedemento
  de solicitude de acceso e conexión á rede do parque eólico Albariño I, situado
  nos concellos de Baiona, Oia e Tomiño (Pontevedra), promovido por Ceólica
  Hispania, S.L.U. (expediente IN661A 2007/1-4).
range: Resolución
url: >-
  https://www.xunta.gal/dog/Publicados/2022/20221219/AnuncioV0653-151122-0008_gl.html
---
<p>Tras ser examinado o expediente iniciado por solicitude de Eurovento, S.L.U. e promovido na actualidade por Ceólica Hispania, S.L.U. (en diante, a promotora) en relación coa autorización administrativa previa e de construción do parque eólico Albariño I, constan os seguintes</p>
    <p>Antecedentes de feito:</p>
    <p>Primeiro. Mediante a Resolución do 29 de xaneiro de 2007, pola que se publica a relación de solicitudes de autorización para a instalación de parques eólicos admitidas a trámite ao abeiro da Orde do 22 de maio de 2006 (DOG nº 26, do 6 de febreiro), admitiuse a trámite o parque eólico Albariño I (en diante, o parque eólico), cunha potencia de 48 MW e promovido por Eurovento, S.L.</p>
    <p>Segundo. Con data 5 do de marzo de 2007, Eurovento, S.L.U. solicitou a autorización administrativa, a aprobación do proxecto de execución, a declaración de utilidade pública, en concreto, a aprobación do proxecto sectorial de incidencia supramunicipal e a acollida no réxime especial de produción de enerxía eléctrica para o parque eólico Albariño I, para unha potencia de 48 MW.</p>
    <p>Terceiro. Mediante o Acordo do 31 de maio de 2007, da Delegación Provincial de Pontevedra, someteuse a información pública para autorización, declaración de utilidade pública, en concreto, e a necesidade de urxente ocupación que iso implica, aprobación do proxecto de execución, proxecto sectorial de incidencia supramunicipal da instalación eléctrica, estudo ambiental, e da solicitude de acollida ao réxime especial de produción de enerxía eléctrica das instalacións referidas ao parque eólico Albariño I, nos concellos de Baiona, Gondomar, Oia e Tomiño, provincia de Pontevedra (DOG nº 148, do 1 de agosto).</p>
    <p>Cuarto. Mediante a Resolución do 30 de abril de 2010, da Dirección Xeral de Industria, Enerxía e Minas, pola que se publica a relación de solicitude de outorgamento de autorización administrativa de instalación de parques eólicos para promotores titulares de plans eólicos empresariais, autorizouse a renuncia á tramitación de 22,7 MW dos inicialmente previstos no parque eólico Albariño I, polo que o proxecto queda configurado cunha potencia 25,3 MW.</p>
    <p>Quinto. Mediante a Resolución do 16 de xaneiro de 2012, da Dirección Xeral de Industria, Enerxía e Minas, deuse publicidade á declaración de impacto ambiental formulada pola Secretaría Xeral de Calidade e Avaliación Ambiental con data do 16 de decembro de 2011, relativa ao proxecto do parque eólico Albariño I, nos concellos de Baiona, Oia, Tomiño e Gondomar (Pontevedra), promovido por Eurovento, S.L.U. (DOG nº 59, do 26 de marzo).</p>
    <p>Sexto. Con data do 27 de novembro de 2013, a Dirección Xeral de Industria, Enerxía e Minas autorizou a subrogación de Ceólica Hispania, S.L.U. na posición xurídica de Eurovento, S.L.U. no expediente do parque eólico Albariño I.</p>
    <p>Sétimo. Con data do 13 de decembro de 2019, Ceólica Hispania, S.L.U. solicitou unha modificación substancial para o proxecto do parque eólico Albariño I, o cal foi admitido a trámite o 25 de xuño de 2020.</p>
    <p>A modificación supón, en esencia, a redución de 11 a 6 no número de aeroxeradores proxectados. Estes son de maior potencia unitaria e dun modelo máis actualizado, do que resulta unha potencia total do proxecto de 25,28 MW.</p>
    <p>Oitavo. Con data do 14 de decembro de 2020, a Dirección Xeral de Calidade Ambiental e Cambio Climático emitiu o informe de referencia do artigo 33.4 da Lei 8/2009, no cal indica o procedemento ambiental que se deberá seguir e os organismos que se deberán consultar durante a fase de información pública. </p>
    <p>Noveno. Con data do 1 de febreiro de 2021, a Dirección Xeral de Ordenación do Territorio e Urbanismo emitiu informe de referencia do artigo 33.5 da Lei 8/2009, onde se indica que os aeroxeradores cumpren as distancias de 500 m e onde se recollen os organismos que deberán emitir informe para a aprobación definitiva do proxecto sectorial.</p>
    <p>Décimo. O 18 de marzo de 2021 remitiuse o expediente á Xefatura Territorial da Vicepresidencia Segunda e Consellería de Economía, Empresa e Innovación de Pontevedra para os efectos de continuar coa tramitación do proxecto do parque eólico Albariño I.</p>
    <p>Décimo primeiro. O Consello da Xunta de Galicia, na súa reunión do 29 de xullo de 2021 acordou declarar iniciativa empresarial prioritaria o proxecto do parque eólico Albariño I. Así mesmo, con data do 17 de setembro de 2021, a Dirección Xeral de Planificación Enerxética e Recursos Naturais resolveu declarar a tramitación de urxencia deste proxecto de acordo co establecido no artigo 44.2 da Lei 5/2017, do 19 de outubro, de fomento da implantación de iniciativas empresariais en Galicia.</p>
    <p>Décimo segundo. Mediante a Resolución do 22 de setembro de 2021, da Xefatura Territorial de Pontevedra, sometéronse a información pública o estudio de impacto ambiental, as solicitudes de autorización administrativa previa e de construción, a aprobación do proxecto sectorial de incidencia supramunicipal (proxecto de interese autonómico) e a declaración de utilidade pública do proxecto do parque eólico Albariño I, situado nos concellos de Baiona, Oia e Tomiño, provincia de Pontevedra. </p>
    <p>O 28 de setembro de 2021 faise unha corrección de erros e publícase a dita resolución refundida no Diario Faro de Vigo, o 27 de outubro de 2021, e no <em>Diario Oficial de Galicia</em> número 207, tamén o día 27 de outubro de 2021. Así mesmo, permaneceu exposta ao público nos taboleiros de anuncios dos concellos afectados de Tomiño, Baiona e Oia, e na Xefatura Territorial de Pontevedra da Vicepresidencia Segunda e Consellería de Economía, Empresa e Innovación.</p>
    <p>Durante o período de información pública presentáronse alegacións, as cales foron remitidas, e respondeunas a empresa promotora.</p>
    <p>Décimo terceiro. Durante a tramitación do procedemento, e de acordo co establecido nos artigos 127 e 147 do Real decreto 1955/2000, do 1 de decembro, a delegación provincial remitiulles, para a emisión dos correspondentes condicionados técnicos, as separatas do proxecto de execución do parque eólico aos seguintes organismos: Retevisión I, S.A.U.; UFD Distribución Electricidad, S.A.; Deputación Provincial de Pontevedra; Augas de Galicia; Confederación Hidrográfica Miño-Sil. Así mesmo, tamén foron enviadas aos concellos de Baiona, Oia e Tomiño.</p>
    <p>Décimo cuarto. O 17 de decembro de 2021, a Xefatura Territorial emitiu o informe técnico sobre as instalacións electromecánicas recollidas no proxecto de execución do parque eólico e remitiu o expediente do dito parque á Dirección Xeral de Planificación Enerxética e Recursos Naturais para continuar coa tramitación do procedemento.</p>
    <p>Décimo quinto. Durante o trámite de avaliación de impacto ambiental a que o proxecto foi sometido, recibíronse informes dos seguintes organismos: Augas de Galicia, Axencia Turismo de Galicia, Confederación Hidrográfica do Miño-Sil, Dirección Xeral de Defensa do Monte, Dirección Xeral de Emerxencias e Interior, Dirección Xeral de Patrimonio Cultural, Dirección Xeral de Patrimonio Natural, Dirección Xeral de Planificación e Ordenación Forestal, Dirección Xeral de Saúde Pública, Instituto de Estudos do Territorio e Concello de Tomiño.</p>
    <p>Décimo sexto. O 7 de setembro de 2022, a Dirección Xeral de Calidade Ambiental, Sostibilidade e Cambio Climático formulou unha declaración de impacto ambiental desfavorable relativa ao parque eólico Albariño I, que a fixo pública mediante o Anuncio do 8 de setembro de 2022 (DOG nº 181, do 22 de setembro). </p>
    <p>Décimo sétimo. O 22 de setembro de 2022, Ceólica Hispania, S.L. solicitou a devolución da garantía económica depositada para tramitar a solicitude de acceso e conexión á rede de distribución do parque eólico Albariño I, depositada o 4 de maio de 2018 ante a Caixa Xeral de Depósitos de Galicia, por importe de 253.000 € e con número de rexistro 2018/434. </p>
    <p>Aos antecedentes de feito descritos sonlle de aplicación os seguintes</p>
    <p>Fundamentos de dereito:</p>
    <p>Primeiro. A Dirección Xeral de Planificación Enerxética e Recursos Naturais é competente para resolver este procedemento con fundamento no Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación, e na Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, modificada pola Lei 5/2017, do 19 de outubro, de fomento da implantación de iniciativas empresariais en Galicia (DOG núm. 203, do 25 de outubro), pola Lei 9/2021, do 25 de febreiro, de simplificación administrativa e de apoio á reactivación económica de Galicia (DOG núm. 39, do 26 de febreiro), e polo artigo 39 da Lei 18/2021, do 27 de decembro, de medidas fiscais e administrativas (DOG nº 251, do 31 de decembro).</p>
    <p>Segundo. No expediente instruído para o efecto cumpríronse os trámites de procedemento establecidos na Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental; na Lei 24/2013, do 26 de decembro, do sector eléctrico; no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; na Lei 39/2015, do 1 de outubro, do procedemento administrativo común das administracións públicas, e nas demais normas vixentes de aplicación.</p>
    <p>Terceiro. No epígrafe 3 da declaración de impacto ambiental, emitida o 7 de setembro de 2022 pola Dirección Xeral de Calidade Ambiental, Sostibilidade e Cambio Climático e recollida no antecedente de feito décimo sexto desta resolución, formúlase a proposta de resolución, que literalmente di:</p>
    <p>«Logo de finalizar a análise técnica do expediente de avaliación de impacto ambiental e á vista do que se desprende dos informes do Instituto de Estudos do Territorio e da Dirección Xeral de Patrimonio Natural en canto aos efectos significativos do proxecto sobre a paisaxe e a súa insuficiente integración cos distintos elementos do patrimonio natural e a biodiversidade, considérase que a actuación proxectada non é ambientalmente viable, polo que se propón formular unha declaración de impacto ambiental desfavorable para o proxecto».</p>
    <p>De acordo co artigo 41 da Lei 21/2013, do 9 de decembro, de avaliación ambiental, a declaración de impacto ambiental terá a natureza de informe preceptivo e determinante, que concluirá sobre os efectos significativos do proxecto no ambiente.</p>
    <p>Así mesmo, o artigo 33.17 da Lei 8/2009, do 22 de decembro, indica que:</p>
    <p>«A valoración positiva ambiental exixible ao proxecto, de acordo co resultado da avaliación realizada de conformidade co establecido na Lei 21/2013, do 9 de decembro, así como o informe de cumprimento de distancias indicado no punto 7 deste artigo, serán requisitos indispensables para o outorgamento da autorización administrativa previa e de construción».</p>
    <p>Cuarto. De acordo co artigo 1.2 do Real decreto lei 23/2020, do 23 de xuño, polo que se aproban medidas en materia de enerxía e noutros ámbitos para a reactivación económica: </p>
    <p>«A non acreditación ante o xestor da rede do cumprimento dos devanditos fitos administrativos en tempo e forma supoñerá a caducidade automática dos permisos de acceso e, de ser o caso, de acceso e conexión concedidos e a execución inmediata por parte do órgano competente para a emisión das autorizacións administrativas das garantías económicas presentadas para tramitar a solicitude de acceso ás redes de transporte e distribución. </p>
    <p>Con todo, se por causas non imputables ao promotor, non se producise unha declaración de impacto ambiental favorable, non se realizará a execución das devanditas garantías».</p>
    <p>De acordo con todo o que antecede,</p>
    <h2>RESOLVO:</h2>
    <p>Primeiro. Denegar a autorización administrativa previa e de construción das instalacións do parque eólico Albariño I, situado nos concellos de Baiona, Oia e Tomiño (Pontevedra), promovido pola sociedade Ceólica Hispania, S.L.U. tras a declaración de impacto ambiental desfavorable formulada pola Dirección Xeral de Calidade Ambiental, Sostibilidade e Cambio Climático o 7 de setembro de 2022, de acordo co proxecto de execución do Proxecto parque eólico Albariño I, novembro de 2019, Baiona, Oia e Tomiño (Pontevedra), asinado por Borja de Carlos Gandasegui e visado o 28 de novembro de 2019 polo Colexio Oficial de Enxeñeiros Industriais de Navarra.</p>
    <p>Segundo. Arquivar o expediente do parque eólico Albariño I (expediente IN661A 2007/1-4).</p>
    <p>Terceiro. Devolver a garantía económica depositada por Ceólica Hispania, S.L. o 4 de maio de 2018 na Caixa Xeral de Depósitos da Comunidade Autónoma de Galicia, co número de rexistro 2018/434 e importe de 253.000 euros, para responder das súas obrigas en relación coa tramitación do procedemento de solicitude de acceso e conexión á rede de distribución do parque eólico Albariño I.</p>
    <p>Esta resolución publicarase no <em>Diario Oficial de Galicia</em>, de acordo co establecido no artigo 34 da Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental.</p>
    <p>Contra a presente resolución, que non é definitiva na vía administrativa, poderase interpor recurso de alzada ante o vicepresidente primeiro e conselleiro de Economía, Industria e Innovación da Xunta de Galicia, no prazo dun mes contado a partir do día seguinte ao da súa notificación, de conformidade cos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 11 de novembro de 2022</p>
    <footer><p>Pablo Fernández Vila<br>Director xeral de Planificación Enerxética e Recursos Naturais</p></footer>

