---
date: '2022-06-02'
id: G1097-240522-0001
page: 32397
number: 105
agency: Axencia Galega das Industrias Culturais
section: III. Outras disposicións.
title: >-
  RESOLUCIÓN do 24 de maio de 2022 de modificación da Resolución do 5 de abril
  de 2022 pola que se aproban as bases reguladoras para a selección de empresas
  e proxectos, en réxime de concorrencia competitiva, que participarán no
  programa do Polo de aceleración do sector dos videoxogos, financiado ao 100 %
  no marco do eixe REACT-UE do programa operativo Feder Galicia 2014-2020 como
  resposta da Unión Europea á pandemia da COVID-19, e se procede á súa
  convocatoria para o ano 2022 (código de procedemento CT207J).
range: Resolución
url: >-
  https://www.xunta.gal/dog/Publicados/2022/20220602/AnuncioG1097-240522-0001_gl.html
---
<p>O 11 de maio de 2022 publicouse no DOG núm. 91 a Resolución do 5 de abril de 2022 pola que se aproban as bases reguladoras para a selección de empresas e proxectos que participarán no programa de desenvolvemento do Polo de aceleración do sector dos videoxogos para impulso do sector, ao abeiro do programa susceptible de financiamento ao 100 % no marco do eixe REACT-UE do programa operativo Feder Galicia 2014-2020 como resposta da Unión Europea á pandemia da COVID-19, e se procede á súa convocatoria, en réxime de concorrencia competitiva, para o ano 2022. </p>
    <p>A Resolución do 5 de abril de 2022 establecía no seu artigo 3, parágrafo 1, que «O programa está dirixido a proxectos emprendedores, polo que as beneficiarias deberán ser novas empresas, físicas ou xurídicas, con menos de 10 meses de existencia, desde o seu inicio de actividade en calquera dos ámbitos da cadea de valor da industria dos videoxogos e contidos interactivos, con sucursal ou oficina permanente na Comunidade Autónoma de Galicia ou nun Estado membro da UE ou que forme parte do acordo que establece a Área Económica Europea e que desenvolvan a súa actividade habitual en Galicia».</p>
    <p>Dada a singularidade do sector e para permitir unha maior concorrencia, considérase que esta antigüidade debe ser máis ampla, o que permitiría aumentar o espectro de participantes nela coa finalidade de garantir unha maior competitividade do mercado, aceptando a participación, no proceso subvencional, de entidades que no momento de presentación das solicitudes teñan unha antigüidade de menos de 24 meses en lugar dos 10 meses previstos, abríndoas a un abano máis grande de participación.</p>
    <p>Polo tanto, na convocatoria de referencia, esta modificación ten o obxecto permitir que as entidades beneficiarias no momento de presentación das solicitudes teñan unha antigüidade de menos de 24 meses. </p>
    <p>Consecuentemente con todo o anterior,</p>
    <h2>RESOLVO:</h2>
    <p>Artigo 1. Modificación da Resolución do 5 de abril de 2022 pola que aproban as bases reguladoras para a selección de empresas e proxectos, en réxime de concorrencia competitiva, que participarán no programa do Polo de aceleración do sector dos videoxogos, financiado ao 100 % no marco do eixe REACT-UE do programa operativo Feder Galicia 2014-2020 como resposta da Unión Europea á pandemia da COVID-19, e se procede á súa convocatoria para o ano 2022 (código de procedemento CT207J)</p>
    <p>Modifícase o parágrafo 1 do artigo 3, referido aos requisitos das entidades beneficiarias, que queda redactado como segue:</p>
    <p>«1. O programa está dirixido a proxectos emprendedores, polo que as beneficiarias deberán ser novas empresas, físicas ou xurídicas, con menos de 24 meses de existencia, desde o seu inicio de actividade en calquera dos ámbitos da cadea de valor da industria dos videoxogos e contidos interactivos, con sucursal ou oficina permanente na Comunidade Autónoma de Galicia ou nun Estado membro da UE ou que forme parte do acordo que establece a Área Económica Europea e que desenvolvan a súa actividade habitual en Galicia».</p>
    <p>Artigo 2. Corrección de erros materiais</p>
    <p>Procédese á corrección dos seguintes erros materiais.</p>
    <p>2.1. Na páxina 28005 do Diario Oficial de Galicia número 91, do mércores 11 de maio de 2022, no artigo segundo, parágrafo 1, onde di: “(código de proxecto 2020 00001)”, debe dicir: “(código de proxecto 2021 00001)”</p>
    <p>2.2. Na páxina 28008 do Diario Oficial de Galicia número 91, do mércores 11 de maio de 2022, no artigo 4, parágrafo 1, onde di: «código de proxecto 2021 0001», debe dicir: «código de proxecto 2021 00001».</p>
    <p>Disposición adicional única. Prazo de presentación das solicitudes</p>
    <p>O prazo de presentación das solicitudes será dun mes desde a publicación da modificación. Este novo prazo non afectará a admisibilidade das solicitudes xa presentadas, que non terán que ser presentadas de novo.</p>
    <p>Disposición derradeira única. Entrada en vigor</p>
    <p>Esta resolución entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 24 de maio de 2022</p>
    <footer><p>Román Rodríguez González<br>Presidente do Consello Reitor da Axencia Galega<br>das Industrias Culturais</p></footer>

