---
date: '2022-08-30'
id: V0653-220822-0005
page: 46397
number: 164
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  EXTRACTO da Resolución do 8 de agosto de 2022, da Dirección Xeral de
  Planificación Enerxética e Recursos Naturais, pola que se ordena a
  publicación, no Diario Oficial de Galicia, do Acordo do Consello da Xunta de
  Galicia do 4 de agosto de 2022 polo que se outorga a autorización
  administrativa de construción e se declaran a utilizade pública, en concreto,
  a compatibilidade co dereito mineiro correspondente a un perímetro de
  protección dos mananciais das augas mineromedicinais e termais en Caldas de
  Reis, e a prevalencia sobre varios montes veciñais en man común, da
  infraestrutura de transporte de enerxía eléctrica denominada LAT 220 kV DC
  Lousame-Tivo, que discorre polos termos municipais de Lousame, Rois, Brión,
  Teo e Padrón (A Coruña) e Pontecesures, A Estrada, Valga, Cuntis e Caldas de
  Reis (Pontevedra), e promove Red Eléctrica de España, S.A.U. (expediente
  IN407A 2010/268-1).
range: Resolución
url: >-
  https://www.xunta.gal/dog/Publicados/2022/20220830/AnuncioV0653-220822-0005_gl.html
---
<p>De conformidade co disposto no artigo 42.4 da Lei 21/2013, do 9 de decembro, de avaliación ambiental, publícase o extracto do acordo indicado no título, cuxo texto completo se pode consultar neste mesmo <em>Diario Oficial de Galicia</em>.</p>
    <p>Primeiro. <em>Peticionario</em></p>
    <p>Red Eléctrica de España, S.A.U. (REE), con NIF A85309219 e domicilio no paseo de los Gaitanes ,17, 28109 Alcobendas (Madrid).</p>
    <p>Segundo. <em>Características do proxecto</em></p>
    <p>Segundo consta no proxecto de execución presentado, as características máis salientables da LAT 220 kV DC Lousame-Tivo son as seguintes:</p>
    <p>• Liña eléctrica: LAT trifásica con dous condutores por fase, en configuración de dobre circuíto (DC), a 220 kV de tensión nominal, de 40.366 m de lonxitude, en condutor tipo AL/AW Condor, tendida en trinta e unha (31) aliñacións sobre torres metálicas de celosía encravadas en zapatas de formigón individuais e postas a terra en aneis pechados de aceiro descarburado, para unha capacidade térmica de transporte de 757,2 MVA/circuíto (verán) e de 890,1 MVA/circuíto (inverno), con orixe en posición de liña instalada na subestación Lousame (expediente IN407A 2009/471-1) sita no termo municipal de Lousame (A Coruña) e remate en posición de liña instalada na subestación Tivo sita no termo municipal de Caldas de Reis (Pontevedra). Condutor composto terra-óptico tipo OPGW-TIPO1-17 kA-15.3 e condutor de terra convencional tipo Alumoweld 7N7. Illadores de vidro.</p>
    <p>• Orzamento de execución material: 12.697.872 €.</p>
    <p>• Observacións: inicialmente REE acometerá a instalación, cunha configuración de dobre circuíto (DC), das oitenta e nove (89) torres metálicas de celosía, xunto cos seus elementos asociados, pero soamente procederá ao tendido dun dos dous condutores por fase proxectados. Estes traballos terán a condición construtiva de fase I, quedando o tendido do segundo circuíto proxectado e as súas manobras asociadas baixo a condición construtiva de fase II.</p>
    <p>Terceiro. <em>Consideracións</em></p>
    <p>O 22.2.2017 a Dirección Xeral de Calidade Ambiental e Cambio Climático formulou a declaración de impacto ambiental (DIA), relativa ás instalacións eléctricas denominadas nova subestación 220 kV de Lousame (expediente IN407A 2009/471-1), LAT 220 kV DC Lousame-Tivo (expediente IN407A 2010/268-1), LAT 220 kV DC Lousame-Mazaricos (expediente IN407A 2010/269-1) e LAT 220 kV DC de entrada e saída (E/S) na subestación Lousame da LAT Santiago-Tambre (expediente IN407A 2010/270-1), promovidas por REE nas provincias da Coruña e Pontevedra, da cal se deu publicidade pola Resolución do 27 de marzo de 2017, da Dirección Xeral de Enerxía e Minas (DOG núm. 100, do 29 de maio).</p>
    <p>Cuarto. <em>Contido da decisión</em></p>
    <p>1. Outorgar a autorización administrativa de construción para o proxecto de execución da infraestrutura de transporte de enerxía eléctrica denominada LAT 220 kV DC Lousame-Tivo, que discorre polos termos municipais de Lousame, Rois, Brión, Teo e Padrón (A Coruña) e Pontecesures, A Estrada, Valga, Cuntis e Caldas de Reis (Pontevedra), e promove Red Eléctrica de España, S.A.U.</p>
    <p>2. Declarar a utilidade pública, en concreto, da dita infraestrutura de transporte de enerxía eléctrica, o que leva implícito a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa.</p>
    <p>3. Declarar a compatibilidade da dita infraestrutura de transporte de enerxía eléctrica co dereito mineiro da sección B correspondente ao perímetro de protección aprobado mediante a Resolución do 28 de marzo de 2016 para a conservación do acuífero que abastece os mananciais e pozos de augas mineromedicinais e termais declaradas de utilidade pública aproveitados no concello de Caldas de Reis, cuxas autorizacións de aproveitamento constan inscritas no Rexistro de Augas Minerais, Termais e de Manancial desta consellería, para uso en tratamentos terapéuticos polos balnearios Acuña e Davila, así como para as augas termais que saen dos dous canos da Fonte das Burgas para o uso exclusivo do pobo de Caldas de Reis cuxa autorización de aproveitamento consta inscrita no citado rexistro coa denominación de Fonte da Burga II.</p>
    <p>4. Declarar a prevalencia da dita infraestrutura de transporte de enerxía eléctrica cos seguintes montes veciñais en man común (MVMC) das provincias da Coruña e Pontevedra:</p>
    <p>• Na provincia da Coruña, cos seguintes MVMC (13): no concello de Lousame (Fontefría), no concello de Rois (Quintáns, San Miguel, Riobó e Vilar de Abade) e no concello de Padrón (Angueira de Suso, Pazos, Retén de Iria, Lomba e Miranda, Lapido, Castro Valente, Aldea de Morono e Castrovalente e Barreiras).</p>
    <p>• Na provincia de Pontevedra, cos MVMC das seguintes comunidades de MVMC (11): no concello de Pontecesures (Grobas e Fenteira), no concello de Cuntis (Magán, Vilameán, Pena de Vilabar, Sobrada e Campo de Pena de Arriba), no concello de Valga (Valga e Xanza) e no concello de Caldas de Reis (Santa María de Caldas, San Clemente de Cesar e Santo André de Cesar).</p>
    <p>Quinto. <em>Condicións</em></p>
    <p>1. As instalacións que se autorizan terán que realizarse de acordo coas especificacións e planos que figuran no proxecto de execución titulado LAT 220 kV DC Lousame-Tivo, asinado polo enxeñeiro industrial Ángel Gallego del Monte (colexiado nº 5.302 do Colexio Oficial de Enxeñeiros Industriais de Madrid) e visado por este colexio con nº 201703690 e data 21.11.2017; e no que figura un orzamento de execución material de 12.697.872 €.</p>
    <p>2. A empresa promotora (REE) asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manteñan as condicións regulamentarias de seguridade. En todo momento deberanse cumprir as normas e directrices vixentes que resulten de aplicación, en particular, canto establece o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, aprobados polo Real decreto 223/2008, do 15 de febreiro, e o Regulamento sobre condicións técnicas e garantías de seguridade nas instalacións eléctricas de alta tensión e as súas instrucións técnicas complementarias ITC RAT 01 a 23, aprobados polo Real decreto 337/2014, do 9 de maio.</p>
    <p>3. Para introducir modificacións nas instalacións que afecten a datos básicos do proxecto será necesaria a autorización previa da DXPERN; non obstante, a xefatura territorial poderá autorizar as modificacións de detalle do proxecto que resulten procedentes, debendo comunicar á dita dirección xeral todas as resolucións que dite en aplicación da citada facultade.</p>
    <p>4. A empresa promotora deberá dar cumprimento a todas as condicións establecidas na declaración de impacto ambiental (DIA) formulada o 22.2.2017 polo órgano ambiental, así como ás establecidas no correspondente Programa de vixilancia e seguimento ambiental (PVSA).</p>
    <p>Así mesmo, con anterioridade ao prazo dun mes do inicio das obras, deberá achegar á DXPERN o dito plan (PVSA), de acordo coas consideracións establecidas no punto 3.8 da DIA.</p>
    <p>Para dar cumprimento ao establecido no artigo 42.2 da Lei 21/2013, relativo ao contido da autorización do proxecto, resúmese a seguinte información contida na declaración de impacto ambiental:</p>
    <p>• Conclusión sobre os efectos significativos do proxecto no ambiente: punto 4 da DIA.</p>
    <p>• Condicións ambientais establecidas e medidas previstas para prever, corrixir ou compensar os efectos adversos significativos no ambiente: punto 3 da DIA.</p>
    <p>• Descrición das características do proxecto: punto 1.2 da DIA.</p>
    <p>• Medidas de seguimento e órgano encargado do mesmo: punto 3.8 da DIA.</p>
    <p>5. O prazo para a posta en marcha das instalacións que se autorizan será de dezaoito meses, contados a partir da data da última autorización administrativa necesaria para a súa execución ou da data de ocupación dos terreos. </p>
    <p>Unha vez construídas estas instalacións, a empresa promotora deberá presentar as solicitudes de posta en servizo ante as xefaturas territoriais da Coruña e Pontevedra, acompañadas da documentación exixible de acordo co punto 3 da ITC-LAT 04 do Real decreto 223/2008, do 15 de febreiro.</p>
    <p>Con carácter previo á posta en servizo das instalacións, as xefaturas territoriais da Coruña e Pontevedra inspeccionarán a totalidade das obras e montaxes efectuados e verificarán o cumprimento das condicións establecidas neste acordo e demais que sexan de aplicación.</p>
    <p>6. En canto aos bens e dereitos afectados por esta infraestrutura eléctrica e adscritos ás distintas administracións, organismos ou empresas de servizo público ou de servizos de interese xeral, o promotor procederá a realizar os correspondentes cruzamentos e afeccións de acordo cos condicionados e informes emitidos por estes.</p>
    <p>7. O incumprimento das condicións e requisitos establecidos neste acordo ou a variación substancial dos orzamentos que determinaron a súa adopción poderán dar lugar á súa revogación, previa audiencia ao promotor, de conformidade co disposto no artigo 53.10 da Lei 24/2013, do 26 de decembro.</p>
    <p>8. Este acordo adóptase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da referida infraestrutura eléctrica, en especial as relativas á ordenación do territorio e o ambiente, tal e como dispón o título VII do Real decreto 1955/2000, do 1 de decembro.</p>
    <p>9. Este acordo publicarase no <em>Diario Oficial de Galicia</em> de acordo co establecido no artigo 48.2 da Lei 9/2021, do 25 de febreiro.</p>
    <p>Santiago de Compostela, 8 de agosto de 2022</p>
    <footer><p>Pablo Fernández Vila<br>Director xeral de Planificación Enerxética e Recursos Naturais</p></footer>

