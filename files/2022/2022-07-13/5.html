---
date: '2022-07-13'
id: G0657-050722-0002
page: 39727
number: 133
agency: Consellería de Política Social e Xuventude
section: III. Outras disposicións.
title: >-
  ORDE do 4 de xullo de 2022 pola que se modifica a Orde do 16 de xullo de 2019
  pola que se establecen as bases que rexerán o procedemento de concesión de
  axudas para a posta en marcha de casas niño, cofinanciadas polo Fondo Europeo
  de Desenvolvemento Rexional no marco do programa operativo Feder Galicia
  2014-2020, e se procede á súa convocatoria para os anos 2019, 2020, 2021 e
  2022 (código de procedemento BS403C).
range: Orde
url: >-
  https://www.xunta.gal/dog/Publicados/2022/20220713/AnuncioG0657-050722-0002_gl.html
---
<p>O 29 de xullo de 2019 publicouse no <em>Diario Oficial de Galicia</em> número 142 a Orde do 16 de xullo de 2019 pola que se establecen as bases que rexerán o procedemento de concesión de axudas para a posta en marcha de casas niño, cofinanciadas polo Fondo Europeo de Desenvolvemento Rexional no marco do programa operativo Feder Galicia 2014-2020, e se procede á súa convocatoria para os anos 2019, 2020, 2021 e 2022 (código de procedemento BS403C).</p>
    <p>Esta convocatoria de axudas está dirixida á posta en marcha, a partir do ano 2019 ao 2022, de experiencias piloto destinadas á atención de nenas e nenos de ata tres anos de idade, mediante o establecemento dunha casa niño nos núcleos rurais do territorio da Comunidade Autónoma de Galicia en que non exista ningún outro recurso de atención continuada á infancia de ata tres anos de idade. </p>
    <p>Dentro do marco do compromiso económico da Orde do 16 de xullo de 2019, a presente modificación ten por obxecto incrementar a contía da prima destinada a apoiar estas iniciativas, establecida no número 2 do artigo 7 referido ao tipo de axudas e contías, nun 10 % na anualidade 2022, co obxecto de promover que as persoas titulares destes proxectos poidan continuar mantendo a viabilidade das casas niño e manter o servizo nunhas condicións óptimas que permitan compensar o incremento experimentado polos prezos das subministracións e outros gastos correntes que repercuten nos custos das prazas. </p>
    <p>En consecuencia, facendo uso das facultades que me confire o artigo 34 da Lei 1/1983, do 22 de febreiro, de normas reguladoras da Xunta de Galicia e da súa Presidencia,</p>
    <h2>RESOLVO:</h2>
    <p>Artigo único. Modificación da Orde do 16 de xullo de 2019 pola que se establecen as bases que rexerán o procedemento de concesión de axudas para a posta en marcha de casas niño, cofinanciadas polo Fondo Europeo de Desenvolvemento Rexional no marco do programa operativo Feder Galicia 2014-2020, e se procede á súa convocatoria para os anos 2019, 2020, 2021 e 2022 (código de procedemento BS403C).</p>
    <p>A Orde do 16 de xullo de 2019 pola que se establecen as bases que rexerán o procedemento de concesión de axudas para a posta en marcha de casas niño, cofinanciadas polo Fondo Europeo de Desenvolvemento Rexional no marco do programa operativo Feder Galicia 2014-2020, e se procede á súa convocatoria para os anos 2019, 2020, 2021 e 2022 (código de procedemento BS403C), queda modificada como segue:</p>
    <p>O número 2 do artigo 7, referido a tipos de axudas e contías, queda redactado como segue:</p>
    <p>«2. A axuda polo desenvolvemento do proxecto piloto consistirá nunha achega económica de 19.600 €/ano en forma de prima destinada a apoiar esta iniciativa emprendedora no inicio da súa andaina. Este importe minorarase proporcionalmente en función dos meses efectivos de desenvolvemento.</p>
    <p>Para o exercicio 2022, a prima destinada a apoiar esta iniciativa emprendedora no inicio da súa andaina consistirá nunha achega económica de 21.560 €/ano. Este importe minorarase proporcionalmente en función dos meses efectivos de desenvolvemento».</p>
    <p>Disposición adicional única. <em>Prazo de presentación de solicitudes</em></p>
    <p>A publicación desta orde non supón a apertura dun novo prazo de presentación de solicitudes.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 4 de xullo de 2022</p>
    <footer><p>Fabiola García Martínez<br>Conselleira de Política Social e Xuventude</p></footer>

