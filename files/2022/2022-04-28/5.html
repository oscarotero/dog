---
date: '2022-04-28'
id: C3Q2-210422-0003
page: 25753
number: 81
agency: Instituto Galego da Vivenda e Solo
section: III. Outras disposicións.
title: >-
  RESOLUCIÓN do 19 de abril de 2022 pola que se fai público o Acordo do Consello
  da Xunta de Galicia, do 8 de abril de 2022, polo que se modifica o Acordo do
  Consello da Xunta de Galicia do 22 de xullo de 2021 en que se fixan os prezos
  máximos de venda e renda das vivendas protexidas de protección autonómica en
  primeira ou posteriores transmisións.
range: Resolución
url: >-
  https://www.xunta.gal/dog/Publicados/2022/20220428/AnuncioC3Q2-210422-0003_gl.html
---
<p>O Consello da Xunta de Galicia, na súa xuntanza do 22 de xullo de 2021, adoptou o acordo polo que se fixan os prezos máximos de venda e renda das vivendas protexidas de protección autonómica en primeira ou posteriores transmisións. Conforme o citado acordo, os devanditos prezos máximos entraron en vigor o día seguinte ao da súa publicación no <em>Diario Oficial de Galicia</em>, isto é, o 11 de agosto de 2021. </p>
    <p>Á vista das dúbidas xurdidas na aplicación do acordo, cómpre modificalo para aclarar os prezos máximos de renda en segundos e ulteriores contratos de arrendamento das vivendas de protección oficial de promoción privada e de protección autonómica de plans anteriores, así como emendar o seu acordo segundo, relativo á súa aplicación.</p>
    <p>Á vista do anterior, proponse a adopción do seguinte</p>
    <h2>ACORDO:</h2>
    <p>Primeiro. Modificar o punto 4 do acordo primeiro do Acordo do Consello da Xunta de Galicia do 22 de xullo de 2021, polo que se fixan os prezos máximos de venda e renda das vivendas protexidas de protección autonómica en primeira ou posteriores transmisións, que queda redactado nos seguintes termos:</p>
    <p>4. Prezos máximos de renda en segundos e ulteriores contratos de arrendamento das vivendas de protección oficial de promoción privada e de protección autonómica de plans anteriores.</p>
    <p>Para calcular o prezo máximo de renda en segundos e ulteriores contratos de arrendamentos das vivendas de protección oficial de promoción privada e de protección autonómica de plans anteriores tomarase como referencia o que correspondería ás vivendas do mesmo tipo que se cualifiquen como protexidas provisionalmente na mesma zona territorial na data do arrendamento. A renda máxima inicial será a resultante de aplicarlle ao prezo de referencia establecido no parágrafo anterior as seguintes porcentaxes: </p>
    <p>– O 3,15 %, para o caso de vivendas de promoción para venda e as destinadas a arrendamento a 25 anos, cualificadas con cargo a plans anteriores ao 2009-2012.</p>
    <p>– O 4 %, para o caso de vivendas de promoción para venda e as destinadas a arrendamento a 25 anos cualificadas con cargo ao plan 2009-2012 e as cualificadas provisionalmente ata a entrada en vigor do presente acordo. </p>
    <p>– O 4,5 %, para o caso de vivendas destinadas a arrendamento a 10 anos ou a 15 anos.</p>
    <p>Para os efectos de fixar as equivalencias entre as diferentes denominacións das vivendas nos distintos plans de vivenda, observarase o establecido no número 2 da disposición adicional terceira do Decreto 402/2009, do 22 de outubro, respecto ás vivendas de protección oficial de promoción privada e de protección autonómica de plans anteriores ao 2009-2012.</p>
    <p>Non obstante, poderán manterse os importes que se viñan percibindo con anterioridade á data de efectos do Acordo do Consello da Xunta de Galicia do 22 de xullo de 2021, no suposto que da aplicación dos novos prezos ás renovacións e aos novos contratos de alugamento de vivendas resultase unha minoración destes.</p>
    <p>Segundo. Modificar o acordo segundo do Acordo do Consello da Xunta de Galicia do 22 de xullo de 2021, polo que se fixan os prezos máximos de venda e renda das vivendas protexidas de protección autonómica en primeira ou posteriores transmisións, que queda redactado nos seguintes termos: </p>
    <p>Os prezos establecidos nos puntos 1, 2 e 3 do primeiro acordo serán de aplicación ás VPA cualificadas provisionalmente desde o 11 de agosto de 2021. </p>
    <p>Santiago de Compostela, 19 de abril de 2022</p>
    <footer><p>Heriberto García Porto<br>Director xeral do Instituto Galego da Vivenda e Solo</p></footer>

