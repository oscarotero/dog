---
date: '2022-11-04'
id: G0426-261022-0005
page: 57870
number: 210
agency: Consellería do Medio Rural
section: III. Outras disposicións.
title: >-
  DECRETO 182/2022, do 22 de setembro, polo que se declara de utilidade pública
  e interese social o polígono agroforestal de iniciativa pública de Solbeira
  (Paderne de Allariz, Ourense).
range: Decreto
url: >-
  https://www.xunta.gal/dog/Publicados/2022/20221104/AnuncioG0426-261022-0005_gl.html
---
<p>Mediante o Acordo do 10 de maio de 2022, da Presidencia da Axencia Galega de Desenvolvemento Rural (Agader), iniciouse o procedemento de aprobación para o desenvolvemento do polígono agroforestal de iniciativa pública de Solbeira, no concello de Paderne de Allariz (Ourense) (DOG núm. 130, do 8 de xullo), que motivou a elaboración do estudo de viabilidade previsto no artigo 84 da Lei 11/2021, do 14 de maio, de recuperación da terra agraria de Galicia, que foi aprobado mediante o Acordo do 20 de agosto de 2022, da Dirección Xeral da Agader, e do que se deduce a conveniencia de levar a cabo o desenvolvemento do polígono agroforestal e a declaración de utilidade pública e interese social del.</p>
    <p>A persoa titular da Dirección Xeral da Agader formulou a proposta prevista no artigo 85.1 da Lei 11/2021, do 14 de maio, de recuperación da terra agraria de Galicia.</p>
    <p>Na súa virtude, elévase por proposta da persoa titular da Consellería do Medio Rural, e logo de deliberación do Consello da Xunta na súa reunión do día vinte e dous de setembro de dous mil vinte e dous,</p>
    <h2>DISPOÑO:</h2>
    <p>Artigo 1. <em>Declaración de utilidade pública e interese social</em></p>
    <p>Declárase de utilidade pública e interese social o polígono agroforestal de iniciativa pública de Solbeira, no concello de Paderne de Allariz (Ourense).</p>
    <p>Artigo 2. <em>Delimitación do perímetro do polígono agroforestal</em></p>
    <p>O perímetro do polígono agroforestal é o que figura no documento con código de verificación electrónica (CVE) GAilSoFe3fi0, verificable en https://sede.xunta.gal/cve, sen prexuízo da súa posible modificación segundo o disposto no artigo 85.2.a) da Lei 11/2021, do 14 de maio, de recuperación da terra agraria de Galicia.</p>
    <p>Artigo 3. <em>Vida útil mínima</em></p>
    <p>A vida útil mínima do polígono agroforestal será de 10 anos para o aproveitamento do sistema agroforestal.</p>
    <p>Artigo 4. <em>Usos e actividades admisibles e boas prácticas agroforestais</em></p>
    <p>Os usos e actividades admisibles, así como as boas prácticas agroforestais aplicables, son os establecidos no estudo de viabilidade aprobado, con código de verificación electrónica (CVE) ZGdzHSybfG72, 5heIf8adW8O3, r8NjwYV52f46, verificable en https://sede.xunta.gal/cve, no cal se indican as actividades primarias e secundarias que se determinaron tendo en conta a zonificación realizada no catálogo parcial de usos.</p>
    <p>Neste caso, como actividade admisible establécese o aproveitamento do sistema agroforestal. Deberá ser en extensivo e terán prioridade aquelas explotacións que inclúan unha produción integrada e/ou en ecolóxico.</p>
    <p>Artigo 5. <em>Autorizacións</em></p>
    <p>Autorizar a Axencia Galega de Desenvolvemento Rural para a redacción do proxecto básico do polígono agroforestal co contido previsto no artigo 86 da Lei 11/2021, do 14 de maio, de recuperación da terra agraria de Galicia.</p>
    <p>Autorizar a consellería con competencias en medio rural, a través da Axencia Galega de Desenvolvemento Rural, para a execución dos procedementos de investigación da titularidade na forma prevista nos artigos 90 e 19 da Lei 11/2021, do 14 de maio, de recuperación da terra agraria de Galicia.</p>
    <p>Autorizar o órgano territorial competente en materia de medio rural onde radiquen os predios e a Axencia Galega de Desenvolvemento Rural para a execución dos procedementos de declaración de abandono da forma establecida no título IV, capítulo I, da Lei 11/2021, do 14 de maio, de recuperación da terra agraria de Galicia.</p>
    <p>Autorizar a Axencia Galega de Desenvolvemento Rural para a execución dos procedementos de reestruturación da propiedade na forma prevista no artigo 93 da Lei 11/2021, do 14 de maio, de recuperación da terra agraria de Galicia.</p>
    <p>Artigo 6. <em>Interese público</em></p>
    <p>A declaración de utilidade pública e interese social implica o recoñecemento da existencia de razóns de interese público para os efectos da aplicación da tramitación de urxencia do procedemento e aos informes ambientais e sectoriais polos órganos autonómicos e da Administración local da Comunidade Autónoma de Galicia, conforme o establecido polo artigo 85.3 da Lei 11/2021, do 14 de maio, de recuperación da terra agraria de Galicia.</p>
    <p>Artigo 7. <em>Permutas de especial interese agrario</em></p>
    <p>A declaración de utilidade pública e interese social implica darlles o carácter de especial interese agrario ás permutas de predios que se leven a cabo no polígono agroforestal, conforme o establecido polo artigo 62.3 da Lei 11/2021, do 14 de maio, de recuperación da terra agraria de Galicia.</p>
    <p>Disposición derradeira única. <em>Eficacia</em></p>
    <p>Este decreto producirá efectos o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, vinte e dous de setembro de dous mil vinte e dous</p>
    <footer><p>Alfonso Rueda Valenzuela<br>Presidente</p><p>José González Vázquez<br>Conselleiro do Medio Rural</p></footer>

