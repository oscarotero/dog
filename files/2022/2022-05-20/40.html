---
date: '2022-05-20'
id: G0596-030522-0002
page: 30072
number: 97
agency: 'Vicepresidencia segunda e Consellería de Economía, Empresa e Innovación'
section: VI. Anuncios. a) Administración autonómica.
title: >-
  RESOLUCIÓN do 28 de abril de 2022, da Dirección Xeral de Planificación
  Enerxética e Recursos Naturais, pola que se valida a Resolución do 14 de marzo
  de 2022, da Xefatura Territorial de Lugo, pola que se concede a autorización
  administrativa previa e de construción dunha instalación eléctrica no concello
  de Chantada (expediente IN407A 2021/115 AT).
range: Resolución
url: >-
  https://www.xunta.gal/dog/Publicados/2022/20220520/AnuncioG0596-030522-0002_gl.html
---
<p>Feitos:</p>
    <p>1. O 14 de marzo de 2022 a Xefatura Territorial de Lugo desta consellería ditou resolución pola que se lle concederon a UFD Distribución Electricidad, S.A. as autorizacións administrativas previa e de construción para a instalación eléctrica denominada Subestación Chantada 220/132/66/20 kV-substitución do actual AT1 220/132 kV 100 MVA por outro de 240 MVA (expediente IN407A 2021/115 AT), que se publicou no DOG número 67, do 6 de abril de 2022.</p>
    <p>Esta instalación eléctrica, que se desenvolverá no concello de Chantada, ten un orzamento de 1.560.778,33 € e está conformada polas seguintes actuacións:</p>
    <p>• Ampliación de potencia da subestación de Chantada (expediente 6136-AT), consistente na substitución do autotransformador de potencia AT-1 230/138 kV 100 MVA por un novo 230/138 kV 240 MVA.</p>
    <p>• Substitución dos actuais transformadores de intensidade da posición por outros tres tipo CA-145 con relación de transformación 300-600-1.200/5-5-5-5-5.</p>
    <p>• Substitución tamén na parte de 220 kV dos transformadores de intensidade toroidais sobre cable seco 300/5A existentes por uns con relación de transformación 700/5A.</p>
    <p>2. O 22 de abril de 2022 a Xefatura Territorial remitiulle á Dirección Xeral de Planificación Enerxética e Recursos Naturais (en diante, DXPERN) a proposta de validación da súa resolución referida no feito anterior, ditada o 18 de abril de 2022 para emendar o vicio de incompetencia, xunto coa documentación que conforma o expediente.</p>
    <p>Consideracións legais e técnicas:</p>
    <p>1. A DXPERN é competente para ditar esta resolución, de conformidade co disposto no artigo 20 do Decreto 230/2020, do 23 de decembro, polo que se establece a estrutura orgánica da Vicepresidencia Segunda e Consellería de Economía, Empresa e Innovación (DOG núm. 5, do 11.1.2021); no artigo único.1.b).2º do Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 22, do 1.2.2017), e no artigo 52.3 da Lei 39/2015, do 1 de outubro, do procedemento administrativo común das administracións públicas.</p>
    <p>2. Segundo o disposto no artigo único.1.b).2º do Decreto 9/2017, do 12 de xaneiro, o órgano competente para outorgar as autorizacións administrativas previas e de construción de subestacións de potencias iguais ou superiores a 75 kVA é a dirección xeral competente en materia de enerxía, reservando a competencia das xefaturas territoriais para potencias inferiores.</p>
    <p>3. O artigo 52, relativo á validación da Lei 39/2015, do 1 de outubro, do procedemento administrativo común das administracións públicas, establece o seguinte:</p>
    <p>«1º. A Administración poderá validar os actos anulables, emendando os vicios que posúan.</p>
    <p>2º. O acto de validación producirá efecto desde a súa data, salvo o disposto no artigo 39.3 para a retroactividade dos actos administrativos.</p>
    <p>3º. Se o vicio consistise en incompetencia non determinante de nulidade, a validación poderá realizarse polo órgano competente cando sexa superior xerárquico do que ditou o acto viciado.[...]».</p>
    <p>4. O 18 de abril de 2022 a Xefatura Territorial ditou proposta para que a DXPERN resolva validar a súa Resolución do 14 de marzo de 2022 pola que se concede a autorización administrativa previa e de construción dunha instalación eléctrica no concello de Chantada (expediente IN407A 2021/115 AT), con base nas seguintes consideracións legais:</p>
    <p>• Tendo a instalación obxecto da solicitude unha potencia de 240 MVA, a Xefatura Territorial resultaría incompetente para a súa autorización e esta competencia corresponderíalle á DXPERN, conforme o disposto no artigo único.1.b).2º do Decreto 9/2017, do 12 de xaneiro.</p>
    <p>• Dado que o vicio consiste en incompetencia non determinante de nulidade, procede a validación da dita resolución polo órgano competente, por ser superior xerárquico do que a ditou, en aplicación do disposto no artigo 52.3 da Lei 39/2015, do 1 de outubro.</p>
    <p>De acordo con todo o anterior,</p>
    <h2>RESOLVO:</h2>
    <p>Validar a Resolución do 14 de marzo de 2022, da Xefatura Territorial, pola que se concede a autorización administrativa previa e de construción dunha instalación eléctrica no concello de Chantada (expediente IN407A 2021/115 AT).</p>
    <p>Contra a presente resolución, que non é definitiva na vía administrativa, poderase interpor recurso de alzada ante o vicepresidente segundo e conselleiro de Economía, Empresa e Innovación da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpor calquera outro recurso que consideren pertinente.</p>
    <p>Santiago de Compostela, 28 de abril de 2022</p>
    <footer><p>Paula Mª Uría Traba<br>Directora xeral de Planificación Enerxética e Recursos Naturais</p></footer>

