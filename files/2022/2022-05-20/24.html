---
date: '2022-05-20'
id: G0003-110522-0001
page: 30001
number: 97
agency: Servizo Galego de Saúde
section: III. Outras disposicións.
title: >-
  RESOLUCIÓN do 10 de maio de 2022 pola que se dá publicidade da encomenda de
  xestión á Fundación Semana Verde de Galicia para a posta á disposición dos
  espazos precisos e os traballos de apoio para a organización das probas
  selectivas correspondentes a diversas categorías de persoal estatutario.
range: Resolución
url: >-
  https://www.xunta.gal/dog/Publicados/2022/20220520/AnuncioG0003-110522-0001_gl.html
---
<p>De conformidade co previsto no artigo 9 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, dáse publicidade da Resolución do 25 de abril de 2022 pola que se encomenda á Fundación Semana Verde de Galicia a posta á disposición dos espazos precisos e os traballos de apoio para a organización das probas selectivas correspondentes a diversas categorías de persoal estatutario.</p>
    <p>1. Actividades:</p>
    <p>Posta á disposición dos espazos precisos e os traballos de apoio para a realización das probas selectivas do Servizo Galego de Saúde para a cobertura de 680 prazas correspondentes ás seguintes categorías profesionais de persoal estatutario:</p>
    <p>– Calefactor/a.</p>
    <p>– Cociñeiro/a.</p>
    <p>– Condutor/a.</p>
    <p>– Costureiro/a.</p>
    <p>– Electricista.</p>
    <p>– Facultativo/a especialista da Área de Cirurxía Oral e Maxilofacial.</p>
    <p>– Facultativo/a especialista da Área de Cirurxía Pediátrica.</p>
    <p>– Facultativo/a especialista da Área de Cirurxía Plástica, Estética e Reparadora.</p>
    <p>– Facultativo/a especialista da Área de Inmunoloxía.</p>
    <p>– Facultativo/a especialista da Área de Oncoloxía Radioterápica.</p>
    <p>– Fontaneiro/a.</p>
    <p>– Lavandeiro/a.</p>
    <p>– Logopeda.</p>
    <p>– Mecánico/a.</p>
    <p>– Pasador/a de ferro.</p>
    <p>– Pinche (quendas de acceso libre, promoción interna, discapacidade xeral e discapacidade intelectual).</p>
    <p>– Técnico/a en farmacia (quenda de discapacidade intelectual).</p>
    <p>– Técnico/a superior de sistemas e tecnoloxías da información.</p>
    <p>– Técnico/a de xestión de sistemas e tecnoloxías da información.</p>
    <p>– Técnico/a especialista de sistemas e tecnoloxías da información.</p>
    <p>– Telefonista.</p>
    <p>– Terapeuta ocupacional.</p>
    <p>– Traballador/a social.</p>
    <p>A actividade encomendada inclúe a posta á disposición dos espazos para a realización das probas co mobiliario e equipamento necesarios (megafonía, pantallas LED, material de imprenta e sinalización), servizo de vixilancia e seguridade, sistemas antimóbil e detectores de metais, aparcadoiros, servizo de limpeza, conexión á internet, material hixiénico e anteparos.</p>
    <p>– Natureza e alcance da xestión encomendada: a Lei 14/2013, do 26 de decembro, de racionalización do sector público autonómico, ten por obxecto a racionalización de todo o sector público autonómico e da actividade administrativa, así como a adopción de medidas dirixidas a unha maior eficiencia do gasto e á mellora da xestión do sector público autonómico.</p>
    <p>O artigo 10 desta lei prevé os instrumentos e procedementos para facer efectivos os principios de cooperación, colaboración e asistencia, entre os cales se encontran as encomendas de xestión, reguladas especificamente no artigo 13, que remite á Lei 16/2010, do 17 de decembro, de organización e funcionamento da Administración xeral e do sector público autonómico de Galicia (Lofaxga).</p>
    <p>O artigo 10 da Lofaxga prevé a posibilidade de encargar a realización de tarefas a entidades de dereito privado que reúnan a condición de medio propio da Administración ou entidade pública encomendante mediante resolución unilateral. A Fundación Semana Verde de Galicia é unha fundación do sector público autonómico de acordo co artigo 113 da Lofaxga, na medida en que o seu patrimonio fundacional, con carácter de permanencia, está formado en máis dun 50 % por bens e dereitos achegados ou cedidos pola Xunta de Galicia. De acordo co artigo 47 da Lofaxga, ten a consideración de medio propio e servizo técnico da Xunta de Galicia.</p>
    <p>– Prazo de vixencia: o encargo terá unha duración comprendida entre a data da súa sinatura e o 22 de maio de 2022, tendo en conta as datas de realización das probas e o período de sete días previos e posteriores a elas, para o depósito e retirada de materiais.</p>
    <p>Santiago de Compostela, 10 de maio de 2022</p>
    <footer><p>Julio García Comesaña<br>Presidente do Servizo Galego de Saúde</p></footer>

