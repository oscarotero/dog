---
date: '2022-05-13'
id: G0595-060522-0007
page: 28422
number: 93
agency: 'Vicepresidencia primeira e Consellería de Presidencia, Xustiza e Turismo'
section: III. Outras disposicións.
title: >-
  DECRETO 57/2022, do 5 de maio, polo que se declara a urxente ocupación, para
  efectos de expropiación forzosa, dos bens e dereitos necesarios para a
  realización das obras do proxecto de construción de mellora do saneamento e
  bombeo de augas residuais en Sequeiros, no termo municipal de Coles (Ourense).
range: Decreto
url: >-
  https://www.xunta.gal/dog/Publicados/2022/20220513/AnuncioG0595-060522-0007_gl.html
---
<p>O Concello de Coles (Ourense), en sesión do día 19 de novembro de 2021, acordou solicitar á Xunta de Galicia a declaración de urxente ocupación dos bens e dereitos afectados pola expropiación forzosa do proxecto denominado Proxecto de construción de mellora do saneamento e bombeo de augas residuais en Sequeiros, no termo municipal de Coles (Ourense), ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O 5 de abril de 2022 tivo entrada no rexistro da Dirección Xeral de Administración Local da Xunta de Galicia a solicitude do Concello de Coles (Ourense) e o expediente. O 7 de abril de 2022 foille requirida diversa documentación ao Concello, a cal foi remitida o 13 de abril de 2022. O expediente contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previamente á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 52 da Lei de expropiación forzosa.</p>
    <p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que a actuación, consistente na realización de traballos de mellora do saneamento e o bombeo de augas residuais en Sequeiros, pretende resolver a problemática existente en canto ao sistema de saneamento dunha parte do concello de Coles, que verte a unha fosa séptica de formigón armado. Esta estrutura presenta unhas malas condicións que provoca, na maioría das ocasións, que se realice a vertedura ao medio receptor, neste caso o regato de Lusín, sen lograr unha depuración efectiva, co conseguinte dano ambiental.</p>
    <p>As obras suporán unha mellora do inadecuado e insuficiente nivel de tratamento das augas residuais na bacía, orixinado polo mal estado da fosa séptica e pola súa ineficacia como elemento de depuración, xunto coas complicacións derivadas da alta variación estacional nos caudais da auga residual debido ás infiltracións de auga do exterior do sistema.</p>
    <p>A competencia para a declaración da urxente ocupación correspóndelle ao Consello da Xunta de Galicia, segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do vicepresidente primeiro e conselleiro de Presidencia, Xustiza e Turismo en funcións, e logo de deliberación do Consello da Xunta de Galicia na súa reunión do día cinco de maio de dous mil vinte e dous,</p>
    <h2>DISPOÑO:</h2>
    <p>Artigo único</p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto denominado Proxecto de construción de mellora do saneamento e bombeo de augas residuais en Sequeiros, no termo municipal de Coles (Ourense). De ser o caso, unha vez ocupados os terreos necesarios, deberanse obter as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, cinco de maio de dous mil vinte e dous</p>
    <footer><p>Alberto Núñez Feijóo<br>Presidente en funcións</p></footer>
    <p class="dog-firma-izq">Alfonso Rueda Valenzuela<br>Vicepresidente primeiro e conselleiro de Presidencia,<br>Xustiza e Turismo en funcións</p>

