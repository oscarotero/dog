---
date: '2022-04-25'
id: G0596-310322-0003
page: 24950
number: 78
agency: 'Vicepresidencia segunda e Consellería de Economía, Empresa e Innovación'
section: VI. Anuncios. a) Administración autonómica.
title: >-
  RESOLUCIÓN do 29 de marzo de 2022, da Xefatura Territorial de Lugo, pola que
  se concede a autorización administrativa previa e de construción e se declara
  a utilidade pública, en concreto, para os efectos da urxente ocupación, dunha
  instalación eléctrica de cambio de localización do CT 11920 Sargadelos e
  soterramento da LAT 20 kV Espiñeirido 1 (VAN 3009993199) V.2, no concello de
  Cervo (expediente 2021/23 AT).
range: Resolución
url: >-
  https://www.xunta.gal/dog/Publicados/2022/20220425/AnuncioG0596-310322-0003_gl.html
---
<p>Examinado o expediente instruído por instancia da empresa Begasa, con enderezo para os efectos de notificación en Aller Ulloa, Ramón María, núm. 9, 27003 Lugo, aprécianse os seguintes antecedentes de feito:</p>
    <p>Primeiro. Con data do 1 de marzo de 2021, a citada empresa solicita a autorización administrativa previa e de construción e a declaración de utilidade pública, en concreto, para a instalación eléctrica cambio de localización do CT 11920 Sargadelos e soterramento da LAT 20 kV Espiñeirido 1 (VAN 3009993199) V.2, no concello de Cervo, presentando o preceptivo proxecto das instalacións a que fai referencia o Real decreto 1955/2000, do 1 de decembro (BOE do 27 de decembro, núm. 310), que regula as actividades de transporte, distribución, comercialización, subministración e procedementos de autorización de instalacións de enerxía eléctrica e xuntando a relación concreta e individualizada de bens e dereitos afectados pola instalación que determina a Lei 24/2013, do 26 de decembro, do sector eléctrico (BOE do 27 de decembro, núm. 310) e o artigo 143 do Real decreto 1955/2000, antes citado.</p>
    <p>Segundo. O proxecto someteuse a información pública para os efectos previstos na Lei 24/2013, do 26 de decembro, do sector eléctrico, e no Real decreto 1955/2000, do 1 de decembro, mediante resolución desta xefatura territorial do 31 de xaneiro de 2022. Esta resolución foi publicada no diario El Progreso do 9 de febreiro de 2022, no BOP de Lugo do 11 de febreiro de 2022 e no DOG do 9 de febreiro de 2022, no taboleiro de anuncios da citada xefatura territorial e no taboleiro de anuncios do concello de Cervo. Con esta resolución inseríase a relación de bens e dereitos afectados.</p>
    <p>Así mesmo, practicouse notificación individual aos interesados incluídos na referida relación de bens e dereitos afectados.</p>
    <p>Terceiro. Enviáronselles separatas relativas ao proxecto aos diferentes organismos afectados e cumpríronse os trámites establecidos no artigo 127 do Real decreto 1955/2000, do 1 de decembro.</p>
    <p>Cuarto. Durante o trámite de información pública non se presentaron alegacións.</p>
    <p>Quinto. Persoal dos servizos técnicos desta xefatura territorial emitiu informe favorable sobre a solicitude obxecto deste expediente, de acordo co disposto na Lei 24/2013, do 26 de decembro, do sector eléctrico e no Real decreto 1955/2000, do 1 de decembro. Igualmente, unha vez revisado sobre o terreo o trazado da liña eléctrica proxectada, os referidos servizos técnicos informan que non se dá ningunha das limitacións para a imposición da servidume de paso de enerxía eléctrica ás que se refire o artigo 161 do Real decreto 1955/2000, en relación co artigo 58 da Lei 24/2013, sobre os predios incluídos na relación de bens e dereitos que foi obxecto de información pública e sobre as que a empresa beneficiaria non chegou a un acordo amigable cos seus propietarios.</p>
    <p>A este feitos son de aplicación os seguintes fundamentos de dereito:</p>
    <p>Primeiro. A esta xefatura territorial correspóndelle resolver sobre a presente solicitude. de acordo coas competencias que resultan do Decreto 130/2020, do 17 de setembro, polo que se establece a estrutura orgánica da Vicepresidencia Segunda e Consellería de Economía, Empresa e Innovación e tendo en conta o Decreto 9/2017, do 12 de xaneiro (DOG nº 22, do 1 de febreiro), sobre órganos competentes para autorización de instalacións eléctricas na Comunidade Autónoma de Galicia, en relación co Real decreto 1955/2000, do 1 de decembro, e a Lei 24/2013, do 26 de decembro, do sector eléctrico.</p>
    <p>Segundo. No expediente cumpríronse os trámites sinalados no artigo 53 da citada Lei 24/2013, e os regulamentarios previstos nos capítulos II e V do título VII do Real decreto 1955/2000, do 1 de decembro, que regula o procedemento de autorización de instalacións de enerxía eléctrica.</p>
    <p>Terceiro. Á vista do informe técnico e do resto da documentación que figura no expediente, considérase que procede a autorización da instalación eléctrica.</p>
    <p>Cuarto. Sen prexuízo do anterior, cómpre ter en conta que consonte o artigo 151 do citado Real decreto 1955/2000, do 1 de decembro, en calquera momento a empresa beneficiaria e os titulares dos necesarios bens e dereitos poden convir un mutuo acordo, causando a correspondente conclusión do expediente expropiatorio.</p>
    <p>De acordo co exposto e en virtude das competencias que ten atribuídas, esta xefatura territorial</p>
    <h2>RESOLVE:</h2>
    <p>Primeiro. Conceder a autorización administrativa á empresa Begasa para o establecemento da instalación eléctrica denominada cambio de localización do CT 11920 Sargadelos e soterramento da LAT 20 kV Espiñeirido 1 (VAN 3009993199) V.2, no concello de Cervo, coas seguintes características técnicas principais:</p>
    <p>• Centro de transformación prefabricado Sargadelos, cunha potencia máxima de 630 kVA e unha potencia instalada de 50 kVA, en que se instalan dúas celas de liña e unha de protección, e relación de transformación de 20.000/400 V.</p>
    <p>• Soterramento dun tramo da LAT aérea Espiñeirido 1 a 20 kV, de entrada e saída ao CT Sargadelos proxectado, cunha lonxitude de 155 m en condutor RHZ1 240 mm, con orixe e fin nos apoios 1 e 2 proxectados nos que se instalarán conversións de aéreo a soterrado. Retensado do condutor existente entre o apoio 1 proxectado e o apoio 234824 existente (59 m), e entre o apoio 2 proxectado e o apoio 234821 existente da LAT Espiñeirido 1 (62 m).</p>
    <p>• Desmantelamento do CT 11920 Sargadelos existente e do treito da LAT aérea Espiñeirido 1 que se soterra, entre o apoio 1 e o 2 proxectados.</p>
    <p>Segundo. Conceder a autorización administrativa de construción para a execución do proxecto da instalación eléctrica cambio de localización do CT 11920 Sargadelos e soterramento da LAT 20 kV Espiñeirido 1 (VAN 3009993199) V.2.</p>
    <p>Terceiro. Declarar a utilidade pública, en concreto, da instalación eléctrica obxecto do presente expediente, o que implica a necesidade de ocupación dos bens ou da adquisición dos dereitos afectados e a urxente ocupación para os efectos do artigo 52 da Lei de expropiación forzosa. Por isto, en cumprimento do disposto neste artigo, acórdase que o representante da Administración dea comezo, na data e hora que a cada interesado se lle notificará individualmente, ao levantamento das actas previas á ocupación dos predios contidos na relación de bens e dereitos publicada no diario El Progreso do 9 de febreiro de 2022, no Boletín Oficial da provincia de Lugo, do 11 de febreiro de 2022, e no Diario Oficial de Galicia do 9 de febreiro de 2022, expostas no taboleiro de anuncios desta xefatura territorial e no taboleiro de anuncios do concello de Cervo. Así mesmo, faise constar que ata o momento do levantamento das actas previas, poderanse formular as alegacións que se consideren oportunas, para os efectos de rectificar posibles erros na relación de bens afectados que foi obxecto de publicación nos medios e nas datas anteriormente referidos. Estas alegacións deberanse presentar por escrito perante esta Xefatura Territorial da Vicepresidencia Segunda e Consellería de Economía, Empresa e Innovación (Edificio Administrativo da Xunta de Galicia en Lugo, rolda da Muralla, 70, 27071 Lugo).</p>
    <p>Todo isto de acordo coas condicións seguintes:</p>
    <p>Primeira. As instalacións que se autorizan terán que realizarse de acordo coas especificacións e cos planos que figuran no proxecto cambio de localización do CT 11920 Sargadelos e soterramento da LAT 20 kV Espiñeirido 1 (VAN 3009993199) V.2 presentado pola empresa Begasa.</p>
    <p>Segunda. O peticionario asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que se manterán as condicións regulamentarias de seguridade con carácter permanente.</p>
    <p>Terceira. Deberase cumprir canto establece a lexislación técnica de liñas eléctricas de alta tensión e as súas instrucións técnicas complementarias, de acordo co Real decreto 223/2008, do 15 de febreiro, así como, de ser o caso, a lexislación aplicable ás instalacións de baixa tensión e as súas instrucións técnicas complementarias de acordo co Real decreto 842/2002, do 2 de agosto, ademais do resto de normativa e directrices vixentes que sexan de aplicación.</p>
    <p>Cuarta. Para introducir modificacións nas instalacións que afecten datos básicos do proxecto será necesaria a autorización previa desta xefatura territorial. </p>
    <p>Quinta. O prazo de posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución.</p>
    <p>Sexta. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Esta publicación realízase igualmente para os efectos do artigo 44 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro) cando os titulares dos predios propostos sexan descoñecidos, non se saiba o lugar de notificación, ou ben, tentada a notificación, non se pode realizar e así dirixirlle ao Ministerio Fiscal as dilixencias que se produzan, de conformidade co artigo 5 da Lei de expropiación forzosa, do 16 de decembro de 1954.</p>
    <p>Contra esta resolución, que non é definitiva en vía administrativa, cabe interpor recurso de alzada ante o vicepresidente segundo e conselleiro de Economía, Empresa e Innovación no prazo dun mes, a partir do día seguinte ao da súa notificación/publicación, de conformidade cos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpor calquera outro recurso que xulguen pertinente.</p>
    <p>Lugo, 29 de marzo de 2022</p>
    <footer><p>Gustavo José Casasola de Cabo<br>Xefe territorial de Lugo</p></footer>

