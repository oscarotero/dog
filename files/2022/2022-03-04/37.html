---
date: '2022-03-04'
id: G0181-250222-0001
page: 15516
number: 44
agency: Axencia Galega de Infraestruturas
section: VI. Anuncios. a) Administración autonómica.
title: >-
  RESOLUCIÓN do 24 de febreiro de 2022, da Área de Deseño de Infraestruturas,
  pola que se fai pública a aprobación do expediente de información pública e
  definitivamente o proxecto de construción de fomento da mobilidade
  sustentable, senda na OU-101, treitos A Medorra (puntos quilométricos
  7+750-9+420) e O Paiseo (puntos quilométricos 13+780-4+230), de clave
  OU/16/272.06.
range: Resolución
url: >-
  https://www.xunta.gal/dog/Publicados/2022/20220304/AnuncioG0181-250222-0001_gl.html
---
<p>O director da Axencia Galega de Infraestruturas, por delegación da conselleira de Infraestruturas e Mobilidade (Orde do 7 de setembro de 2017, Diario Oficial de Galicia, do 20 de setembro), vistos os informes das administracións afectadas no trámite de información pública, ditou o 24 de febreiro de 2022 a seguinte resolución:</p>
    <p>«Resolución pola que se aproba o expediente de información pública e definitivamente o proxecto de construción de fomento da mobilidade sustentable, senda na OU-101, treitos: A Medorra (pp.qq. 7+750-9+420) e O Paiseo (pp.qq. 13+780-14+230), de clave OU/16/272.06.</p>
    <p>Antecedentes de feito:</p>
    <p>Primeiro. O artigo 6.2 da Lei 8/2013, do 28 de xuño, de estradas de Galicia, e o artigo 12.2 do Decreto 66/2016, do 26 de maio, polo que se aproba o Regulamento xeral de estradas de Galicia, determinan que os espazos destinados a sendas para peóns ou para a circulación de ciclistas teñan a consideración de elementos funcionais da estrada. Tendo en conta este precepto, a Xunta de Galicia elaborou a estratexia en materia de mobilidade alternativa de Galicia, entre cuxos obxectivos está o fomento dos sistemas de transporte alternativos aos motorizados que permitan minimizar as repercusións sobre o ambiente e os seus impactos sociais e económicos.</p>
    <p>Segundo. A actuación prevista no proxecto comprende a creación de dous itinerarios peonís e ciclistas na marxe esquerda da estrada OU-101: un primeiro itinerario que comenza á altura do núcleo da Medorra e se desenvolve ao longo do Parque Tecnolóxico de Galicia Campo Alegre (pp.qq. aproximados 7+750-9+420), e outro que comenza á altura do núcleo da Cascarreira, no cal remata un treito de beirarrúa existente, e se desenvolve ata as proximidades do Paiseo (pp.qq. aproximados 13+780-14+230).</p>
    <p>Terceiro. No Diario Oficial de Galicia núm. 152, do 30 de xullo de 2020, publicouse o Anuncio do 20 de xullo de 2020 polo que se somete ao trámite de información pública o citado proxecto para os efectos do establecido no artigo 21 da Lei 8/2013, do 28 de xuño, de estradas de Galicia, así como a relación individual de bens, dereitos e propietarios afectados polo citado proxecto, para os efectos do previsto no artigo 56.1 do Regulamento da Lei de expropiación forzosa, aprobado polo Decreto do 26 de abril de 1957.</p>
    <p>Cuarto. As administracións afectadas emitiron os correspondentes informes e no trámite de información pública as persoas interesadas formularon alegacións. A todas elas déuselles resposta motivada, segundo figura no informe que consta no expediente, que foi notificado ás administracións ás cales se lles deu trámite de informe e aos particulares que presentaron alegacións.</p>
    <p>Fundamentos de dereito:</p>
    <p>Primeiro. A conselleira de Infraestruturas e Mobilidade é competente para resolver os expedientes de información pública en materia de estradas e informes das administracións afectadas, de acordo co Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade. Esta competencia encóntrase delegada na persoa titular da dirección da Axencia Galega de Infraestruturas, segundo o artigo 8.1.b) da Orde do 7 de setembro de 2017 sobre delegación de competencias no secretario xeral técnico e noutros órganos e entidades públicas adscritos a esta consellería (DOG nº 179, do 20 de setembro).</p>
    <p>Segundo. O artigo 21.4 da Lei 8/2013, do 28 de xuño, de estradas de Galicia, establece que, transcorridos os prazos dos trámites de información pública e informe das administracións afectadas e recibidas as alegacións e informes presentados, se dará resposta motivada ás alegacións formuladas. O informe resultante porase á disposición das persoas interesadas e notificaráselles ás administracións ás cales se lles dese trámite de informe e aos particulares que presentasen alegacións. Finalmente, resolverase tamén sobre a aprobación do expediente de información pública.</p>
    <p>O artigo 22.2 da citada Lei 8/2013, do 28 de xuño, establece que no caso de estudos ou proxectos sometidos aos trámites de información pública e informe das administracións afectadas, unha vez emitido o informe sobre as alegacións presentadas, o órgano competente da Administración promotora da actuación debe adoptar a correspondente resolución, que pode ser de aprobación definitiva de todo o ámbito do estudo ou proxecto ou ben só dunha parte.</p>
    <p>No seu número 5, o mesmo artigo indica que a aprobación definitiva dos anteproxectos, proxectos de trazado ou proxectos de construción implicará a declaración de utilidade pública, a necesidade de ocupación dos bens e de adquisición dos dereitos necesarios para a execución das obras, dos depósitos dos materiais sobrantes, dos préstamos necesarios para executalas e para a reposición de servizos afectados, así como para a traza de planta do proxecto e as modificacións desta que, de ser o caso, se puideren aprobar posteriormente, e a urxencia da ocupación, todo iso para os efectos de expropiación, ocupación temporal ou imposición ou modificación de servidumes.</p>
    <p>No número 6 do mesmo artigo 22 indícase que, logo de aprobados definitivamente os anteproxectos, proxectos de trazado ou proxectos de construción, as limitacións á propiedade e á titularidade doutros dereitos establecidos nesta lei serán efectivas respecto dos terreos que afecte a actuación correspondente.</p>
    <p>Terceiro. De acordo co que establece o artigo 23 da citada Lei 8/2013, do 28 de xuño, os estudos e proxectos sometidos aos trámites de información pública en materia de estradas e informe das administracións afectadas, unha vez aprobados definitivamente, teñen a consideración de proxectos sectoriais de incidencia supramunicipal, segundo o disposto na lexislación autonómica de ordenación do territorio, e as determinacións que neles se conteñen terán forza vinculante para as administracións públicas e para os particulares e prevalecerán sobre as determinacións do planeamento urbanístico vixente, sen prexuízo de que as entidades locais en que se asenten as infraestruturas obxecto do proxecto deberán adaptar o seu planeamento urbanístico ao contido no proxecto.</p>
    <p>Polo exposto, os concellos de Paderne de Allariz, do Pereiro de Aguiar e de San Cibrao das Viñas deberán adaptar os seus planeamentos urbanísticos na súa primeira modificación ou revisión ao contido no proxecto.</p>
    <p>Cuarto. Simultaneamente ao trámite sinalado no parágrafo anterior, e para os efectos previstos no artigo 56.1 do Regulamento de expropiación forzosa, someteuse a información pública a relación individual de bens, dereitos e propietarios afectados pola realización da obra correspondente.</p>
    <p>De acordo con todo o exposto, e segundo os informes e certificados presentados,</p>
    <h2>RESOLVO:</h2>
    <p>Primeiro. Aprobar o expediente de información pública do proxecto de construción de fomento da mobilidade sustentable, senda na OU-101, treitos: A Medorra (pp.qq. 7+750-9+420) e O Paiseo (pp.qq. 13+780-14+230), de clave OU/16/272.06, coas seguintes modificacións relativas ao trazado sometido a información pública:</p>
    <p>• Adaptar a sección da senda á realidade física dos peches existentes nos treitos considerados, de xeito que as actuacións se adapten o máximo posible ao espazo dispoñible que exista actualmente, minimizándose as expropiacións de tal xeito que non resulten afectados os muros de peche dos predios e deixando sempre un ancho mínimo de senda libre de obstáculos de 1,80 m.</p>
    <p>• Actualización dos datos catastrais das parcelas numeradas no proxecto como números 41, 42, 44, 45, 46 e 49.</p>
    <p>• Rectificarase a solución construtiva inicialmente proposta, no caso do predio de referencia catastral 32056A001000170000BE (predio número 68), de xeito que se reporá o muro de sostemento coa estrada OU-101 e se manterá o acceso a través do noiro do terraplén das parcelas estremeiras tal e como está na actualidade.</p>
    <p>Segundo. Aprobar o proxecto de construción de fomento da mobilidade sustentable, senda na OU-101, treitos: A Medorra (pp.qq. 7+750-9+420) e O Paiseo (pp.qq. 13+780-14+230), de clave OU/16/272.06, nos termos indicados no punto anterior.</p>
    <p>Terceiro. Na páxina web da Consellería de Infraestruturas e Mobilidade encóntranse á disposición dos interesados os planos da planta definitiva aprobada:</p>
    <p>https://infraestruturasemobilidade.xunta.gal/transparencia/procedementos-informacion-publica/estudos-proxectos</p>
    <p>Cuarto. Consonte establece o artigo 23 da Lei 8/2013, do 28 de xuño, de estradas de Galicia, os concellos de Paderne de Allariz, do Pereiro de Aguiar e de San Cibrao das Viñas deberán adaptar os seus planeamentos urbanísticos ao contido no proxecto, na súa primeira modificación ou revisión.</p>
    <p>Contra esta resolución, que pon fin á vía administrativa, poderase interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses, contados desde o día seguinte ao da publicación desta resolución no Diario Oficial de Galicia, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa».</p>
    <p>O que se fai público para xeral coñecemento.</p>
    <p>Santiago de Compostela, 24 de febreiro de 2022</p>
    <footer><p>Carlos Lefler Gullón<br>Xefe da Área de Deseño de Infraestruturas</p></footer>

