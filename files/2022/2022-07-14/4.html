---
date: '2022-07-14'
id: G0655-060722-0001
page: 39944
number: 134
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  RESOLUCIÓN do 5 de xullo de 2022, da Dirección Xeral do Patrimonio Cultural,
  pola que se delega nos titulares dos servizos de Coordinación Cultural das
  xefaturas territoriais o exercicio de determinadas competencias.
range: Resolución
url: >-
  https://www.xunta.gal/dog/Publicados/2022/20220714/AnuncioG0655-060722-0001_gl.html
---
<p>A Dirección Xeral do Patrimonio Cultural desenvolve un gran volume da actividade administrativa orixinada nas competencias que a normativa lle atribúe.</p>
    <p>Estas competencias aparecen reflectidas, entre outros, nos artigos 34, 39, 42, 45, 47, 54, 55, 57, 59, 61, 65, 92, 96 e 101 da Lei 5/2016, do 4 de maio, do patrimonio cultural de Galicia, e nos artigos 1.1.a), 1.2 e 3.1 do Decreto 199/1997, do 10 de xullo, polo que se regula a actividade arqueolóxica na Comunidade Autónoma de Galicia.</p>
    <p>Pola súa banda o artigo 32 do Decreto 119/2022, do 23 de xuño, polo que se establece a estrutura orgánica da Consellería de Cultura, Educación, Formación Profesional e Universidades, fixa as competencias e funcións das xefaturas territoriais e dos seus órganos e unidades, entre as cales figura o Servizo de Coordinación Cultural.</p>
    <p>Co fin de evitar unha concentración excesiva do traballo e lograr unha maior axilidade administrativa que redunde en beneficio tanto da Administración como dos administrados, faise conveniente que, dentro do respecto aos principios informadores da actuación administrativa e con suxeición á normativa legal vixente, se delegue nos servizos de Coordinación Cultural das xefaturas territoriais da Consellería de Cultura, Educación, Formación Profesional e Universidades o exercicio de determinadas competencias.</p>
    <p>Na súa virtude, facendo uso das atribucións que me confire o artigo 9 da Lei 40/2015, do 1 de outubro, do réxime xurídico do sector público, e 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, dispoño delegar nas persoas titulares dos Servizos de Coordinación Cultural das xefaturas territoriais da Consellería de Cultura, Educación, Formación Profesional e Universidades, o exercicio das seguintes competencias:</p>
    <p>1. Autorizar os proxectos de obras e intervencións que afecten os bens de interese cultural e catalogados, declarados ou incoados, así como aqueloutros que se proxecten sobre os seus contornos de protección e zona de amortecemento, en que a autorización sexa preceptiva. Exclúense as intervencións que se localicen no territorio histórico delimitado dos Camiños de Santiago, as que deban someterse á valoración da Subcomisión de Conservación do Patrimonio Cultural da Igrexa Católica en Galicia, as intervencións de revalorización de bens arqueolóxicos, as ligadas a un programa de investigación arqueolóxica que non estean relacionadas cos proxectos de obras e intervencións autorizados nas xefaturas territoriais e as promovidas directamente pola Dirección Xeral competente en Patrimonio Cultural.</p>
    <p>2. O informe e autorización relativos ás intervencións que afecten bens inmobles declarados de interese cultural que teñan aprobado un plan especial de protección, cando este estableza expresamente a necesidade de obter a autorización ou informe favorable do órgano autonómico competente en materia de patrimonio cultural.</p>
    <p>3. Autorizar as obras e intervencións de pequena entidade que segundo o establecido no Decreto 84/2017, do 3 de agosto, polo que se regula a composición e funcionamento da Comisión Mixta Xunta de Galicia-Igrexa Católica, non precisan de valoración previa da Subcomisión de Conservación do Patrimonio Cultural da Igrexa Católica en Galicia.</p>
    <p>4. Autorizar as actuacións arqueolóxicas derivadas de proxectos de obra ou plans que afecten o patrimonio cultural e o seu contorno que sexan exixidas polos informes e autorizacións aprobados na xefatura territorial, as que deriven das determinacións adoptadas en relación coas propostas dos departamentos territoriais na tramitación dos expedientes sobre os que emitiu informe a Subcomisión de Conservación do Patrimonio Cultural da Igrexa Católica en Galicia e dos instrumentos de planeamento.</p>
    <p>5. Adoptar, en caso de urxencia, as medidas cautelares necesarias fóra do ámbito dos procedementos sancionadores, para salvagardar os bens do patrimonio cultural de Galicia que se vexan ameazados.</p>
    <p>6. Resolver as solicitudes de acceso á información pública dos expedientes correspondentes á área de patrimonio cultural, segundo o establecido na Lei 1/2016, do 18 de xaneiro, de transparencia e bo goberno.</p>
    <p>A Dirección Xeral do Patrimonio Cultural poderá avocar para si en calquera momento, o exercicio das competencias delegadas nesta resolución, de acordo co establecido no artigo 10 da Lei 40/2015, do 1 de outubro, do réxime xurídico do sector público, e no artigo 7 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>As resolucións administrativas que se adopten facendo uso das delegacións contidas nesta resolución farán constar expresamente esta circunstancia e consideraranse ditadas pola autoridade que as concedeu.</p>
    <p>Esta resolución producirá efectos o mesmo día da súa publicación no <em>Diario Oficial de Galicia</em> e quedarán sen efecto nesa mesma data, as resolucións ditadas anteriormente por esta Dirección Xeral do Patrimonio Cultural en materia de delegación de competencias nas xefaturas territoriais.</p>
    <p>Santiago de Compostela, 5 de xullo de 2022</p>
    <footer><p>Mª Carmen Martínez Ínsua<br>Directora xeral do Patrimonio Cultural</p></footer>

