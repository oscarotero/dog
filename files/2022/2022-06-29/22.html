---
date: '2022-06-29'
id: V0653-210622-0020
page: 37175
number: 123
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 14 de xuño de 2022, da Xefatura Territorial de Pontevedra, pola
  que se somete a información pública a solicitude de declaración de utilidade
  pública, en concreto, das instalacións do parque eólico Alto da Telleira,
  situado nos concellos da Cañiza e Covelo da provincia de Pontevedra
  (expediente IN661A 2011/3-4).
range: Resolución
url: >-
  https://www.xunta.gal/dog/Publicados/2022/20220629/AnuncioV0653-210622-0020_gl.html
---
<p>O 17 de decembro de 2021, publicouse no DOG núm. 241 a Resolución do 9 de decembro de 2021, da Xefatura Territorial da Vicepresidencia Segunda e Consellería de Economía, Empresa e Innovación, pola que se somete a información pública o estudo de impacto ambiental e as solicitudes de autorización administrativa previa e de construción e o proxecto sectorial (proxecto de interese autonómico) das instalacións do parque eólico Alto da Telleira, emprazado nos concellos da Cañiza e Covelo da provincia de Pontevedra (expediente IN661A 2011/3-4).</p>
    <p>Así mesmo, vista a Sentenza núm. 18/2022, do Tribunal Superior de Xustiza de Galicia, e aínda que esta non adquiriu firmeza e está sendo obxecto de impugnación e discusión en vía de casación pola Xunta de Galicia, con base no principio de seguridade xurídica e por un criterio de precaución, o 5 de abril de 2022 publicouse no DOG núm. 66 a Resolución do 8 de marzo de 2022 pola que se somete de novo a información pública por un prazo de trinta (30) días o estudo de impacto ambiental e as solicitudes de autorización administrativa previa e de construción e o proxecto sectorial (proxecto de interese autonómico) das instalacións do parque eólico Alto da Telleira.</p>
    <p>O 22 de abril de 2022, a promotora solicitou a declaración de utilidade pública, en concreto, das instalacións do parque eólico.</p>
    <p>En cumprimento do disposto na Lei 24/2013, do 26 de decembro, do sector eléctrico; na Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, modificada pola Lei 5/2017, do 19 de outubro, de fomento da implantación de iniciativas empresariais en Galicia, e pola Lei 9/2021, do 25 de febreiro, de simplificación administrativa e de apoio á reactivación económica de Galicia; no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, e demais normas vixentes de aplicación, sométese a información pública a solicitude de declaración de utilidade pública, en concreto, da instalación que se describe a continuación:</p>
    <p>Solicitante: Alto da Telleira, S.L.</p>
    <p>Denominación do proxecto: parque eólico Alto da Telleira.</p>
    <p>Concellos afectados: A Cañiza e Covelo (Pontevedra).</p>
    <p>Potencia que se vai instalar: 48 MW.</p>
    <p>Número de aeroxeradores que se van instalar: 9.</p>
    <p>Produción neta anual estimada: 137.329 (MWh/ano).</p>
    <p>Orzamento total (execución material): 35.365.747 €.</p>
    <p>De acordo co disposto no artigo 44 da Lei 8/2009, do 22 de decembro, e polas demais normas de aplicación relacionadas nesta resolución, constitúe o obxecto da información pública a solicitude da declaración de utilidade pública, en concreto, incluíndose a relación concreta e individualizada dos propietarios de bens e dereitos afectados polo proxecto (RBDA), como anexo a esta resolución.</p>
    <p>A declaración de utilidade pública comportará en todo caso a necesidade de ocupación dos bens e a adquisición dos dereitos afectados, implicando a urxente ocupación para os efectos do artigo 52 da Lei do 16 de decembro de 1954, sobre expropiación forzosa, e concordantes da Lei 24/2013, do 27 de novembro, do sector eléctrico, ou normas que as substitúan. </p>
    <p>Segundo o establecido no artigo 43 da Lei 5/2017, do 19 de outubro, de fomento de implantación de iniciativas empresarias en Galicia, o Consello da Xunta de Galicia, na súa reunión do 17 de xuño de 2021, acordou declarar iniciativa empresarial prioritaria o referido parque eólico e, con base nos artigos 44 da mencionada Lei 5/2017, do 19 de outubro, e 33 da Lei 39/2015, do 1 de outubro, do procedemento administrativo común das administracións públicas, o 27 de xullo de 2021, a Dirección Xeral de Planificación Enerxética e Recursos Naturais resolveu declarar a tramitación de urxencia dos procedementos administrativos correspondentes ao parque eólico, o que supón a redución á metade dos prazos establecidos para o procedemento ordinario, salvo os relativos á presentación de solicitudes e recursos. </p>
    <p>Con todo, vista a referida Sentenza núm. 18/2022, do Tribunal Superior de Xustiza de Galicia, e con base no principio de seguridade xurídica e por un criterio de precaución, a información pública realizarase polo prazo de 30 días.</p>
    <p>O que se fai público de conformidade co artigo 44.4 da Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, modificada pola Lei 5/2017, do 19 de outubro, de fomento da implantación de iniciativas empresariais en Galicia, e pola Lei 9/2021, do 25 de febreiro, de simplificación administrativa e de apoio á reactivación económica de Galicia, para coñecemento xeral, e para que todas aquelas persoas, naturais ou xurídicas, que se consideren prexudicadas nos seus dereitos, poidan presentar as súas alegacións no prazo de trinta (30) días, contados a partir do día seguinte ao da última publicación desta resolución.</p>
    <p>A consulta da documentación realizarase preferentemente a través da seguinte ligazón da web da Vicepresidencia Primeira e Consellería de Economía, Industria e Innovación: https://ceei.xunta.gal/transparencia/documentos-sometidos-a-informacion-publica, na epígrafe de instalacións de xeración. A atención será telefónica no número 986 80 52 39.</p>
    <p>Cando sexa indispensable a atención presencial, poderase acudir á Xefatura Territorial da Vicepresidencia Primeira e Consellería de Economía, Industria e Innovación de Pontevedra (avenida Mª Victoria Moreno, 43, 5º, 36071 Pontevedra), mediante cita previa no número de teléfono indicado, así como ás dependencias do concello da Cañiza (rúa Oriente, 11, 36888 A Cañiza, Pontevedra) e de Covelo (praza do Mestre Cerviño, 2, 36872 Covelo).</p>
    <p>Pontevedra, 14 de xuño de 2022</p>
    <footer><p>Tomás Nogueiras Nieto<br>Xefe territorial de Pontevedra</p></footer>

