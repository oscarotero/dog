---
date: '2022-04-05'
id: G0532-280322-0005
page: 21696
number: 66
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 18 de marzo de 2022 de aprobación definitiva da modificación puntual
  número 1 do Plan xeral de ordenación municipal do Concello de Mesía.
range: Orde
url: >-
  https://www.xunta.gal/dog/Publicados/2022/20220405/AnuncioG0532-280322-0005_gl.html
---
<p>O Concello de Mesía remitiu a modificación puntual referida en solicitude da súa aprobación definitiva conforme ao artigo 60.16 da Lei 2/2016, do solo de Galicia (LSG) e no artigo 144.16 do seu regulamento, aprobado por Decreto 143/2016 (RLSG), en cumprimento do sinalado no artigo 87 da Lei 2/2017, do 8 de febreiro, de medidas fiscais, administrativas e de ordenación (LMFAO).</p>
    <p>Analizada a documentación achegada polo concello, subscrita polo arquitecto Isidro López Yáñez; e, vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Mesía conta cun plan xeral de ordenación municipal aprobado definitivamente por Orde da Consellería de Medio Ambiente, Territorio e Infraestruturas do 26.12.2012. Posteriormente, por Sentenza nº 114/2016 do 25.2.2016 do Tribunal Superior de Xustiza de Galicia (TSXG) anulouse ese PXOM de Mesía no que afecta a regulación do solo S-03 ARS-03.</p>
    <p>2. O Plan parcial do sector de solo urbanizable delimitado S-03 ARS-03 do PXOM de Mesía foi aprobado definitivamente polo pleno municipal do 12.7.2013. Posteriormente, por Sentenza nº 125/2016 do 25.2.2016 do TSXG anulouse ese plan parcial, non admitíndose, porén o recurso en canto á aprobación dos proxectos de urbanización e equidistribución.</p>
    <p>3. A sentenza do Xulgado do Contencioso-Administrativo número 4 da Coruña do 29.6.2015 desestimou os recursos interpostos contra a aprobación municipal, entre outros, dos proxectos de urbanización e de equidistribución do solo urbanizable S-03 ARS-03. A sección 2ª da Sala do Contencioso do TSXG, mediante Sentenza nº 126/2016 do 25.2.2016, desestimou o recurso de apelación interposto contra esta sentenza.</p>
    <p>4. Logo da anulación do planeamento, tramitouse o procedemento previsto nos artigos 84 a 93 da Lei 2/2017, do 8 de febreiro, de medidas fiscais, administrativas e de ordenación, para a adopción de medidas de ordenación provisional do ámbito. A Dirección Xeral de Ordenación do Territorio e Urbanismo emitiu o 9.1.2019 informe sobre o estudo previo á súa adopción, ao abeiro do artigo 88.3 da Lei 2/2017. O instrumento de ordenación urbanística provisional foi aprobado definitivamente polo concello pleno do 7.2.2020.</p>
    <p>5. A Sentenza 449/2021, do 1 de outubro, do TSXG anulou o instrumento de ordenación provisional, sentenza que non é firme, segundo a documentación achegada.</p>
    <p>6. A modificación realízase de oficio polo concello, en cumprimento das exixencias que derivan da regulación contida ao respecto na Lei 2/2017, do 8 de febreiro, de medidas fiscais, administrativas e de ordenación (LMAFAO).</p>
    <p>7. O concello solicitou o inicio da avaliación ambiental estratéxica prevista no artigo 60.2 LSG, mediante escrito do 14.1.2021. No seo do dito trámite de consultas, a Dirección Xeral de Ordenación do Territorio e Urbanismo emitiu informe 23.3.2021.</p>
    <p>8. A Dirección Xeral de Calidade Ambiental, Sostibilidade e Cambio Climático formulou o informe ambiental estratéxico da modificación con data do 26.4.2021 (DOG do 13 de maio), resolvendo non someter esta a avaliación ambiental estratéxica ordinaria.</p>
    <p>9. O arquitecto técnico municipal e o secretario-interventor municipal emitiron o 16.8.2021 cadanseu informe favorable á aprobación inicial da modificación.</p>
    <p>10. O concello pleno aprobou inicialmente a modificación en sesión do 24.8.2021. Foi sometido a información pública por dous meses (<em>La Voz de Galicia</em> do 25.8.2021 e <em>Diario Oficial de Galicia</em> do 3 de setembro). Presentouse unha alegación. </p>
    <p>11. En materia de informes sectoriais non autonómicos, no expediente constan:</p>
    <p>a) Área de Fomento da Subdelegación do Goberno: informe do 24.11.2021, sen obxección. </p>
    <p>b) Subdirección Xeral de Planificación, Rede Transeuropea e Loxística do Ministerio de Transportes, Mobilidade e Axenda Urbana: informe do 28.9.2021, de non afección. </p>
    <p>c) Dirección Xeral de Telecomunicacións e Ordenación do Ministerio de Asuntos Económicos e Transformación Dixital: informe do 14.1.2022, favorable.</p>
    <p>12. No que afecta os informes sectoriais autonómicos e audiencia os concellos limítrofes (artigo 60.7 da LSG) a DXOTU emitiu un informe do resultado do trámite o 13.1.2022:</p>
    <p>a) Foron emitidos todos os informes sectoriais autonómicos solicitados:</p>
    <p>Subdirección Xeral de Planificación e Protección Civil: informe do 18.11.2021 de innecesariedade o informe da Comisión Galega de Protección Civil.</p>
    <p>Servizo de Montes da Consellería: informe favorable do 14.12.2021.</p>
    <p>Augas de Galicia: informe do 13.12.2021, favorable.</p>
    <p>Servizo de Prevención e Control Integrados da Contaminación da Dirección Xeral de Calidade Ambiental, Sostibilidade e Cambio Climático: informe en materia de solos contaminados do 20.12.2021.</p>
    <p>Dirección Xeral de Patrimonio Cultural: informe do 3.1.2022, favorable.</p>
    <p>Xefatura Territorial da Consellería do Medio Rural: informe favorable do 10.1.2022.</p>
    <p>Consellería do Medio Rural: informes da Dirección Xeral de Gandaría, Agricultura e Industrias Agroalimentarias, do 29.12.2021; así como da Xefatura Territorial da Consellería do Medio Rural do 10.1.2022, favorable.</p>
    <p>Instituto de Estudos do Territorio: informe do 12.1.2022, sen obxeccións.</p>
    <p>b) Deuse audiencia aos concellos limítrofes, recibíndose respostas sen obxeccións de todos: Ordes, do 26.11.2021; Abegondo, do 26.11.2021; Boimorto, do 13.12.2021; Curtis, do 28.12.2021; Carral, do 28.12.2021; Vilasantar, do 30.12.2021; Frades, do 3.1.2021 e Oza-Cesuras, do 7.1.2022.</p>
    <p>13. O arquitecto técnico e o secretario municipais emitiron o 3.2.2022 cadanseu informe favorable á aprobación provisional da modificación.</p>
    <p>14. A modificación foi aprobada provisionalmente polo concello pleno de data do 11.2.2022.</p>
    <p>15. O concello solicitou a aprobación definitiva da modificación con documentación que tivo entrada con datas do 23.2.2022, 3.3.2022 e 15.3.2022.</p>
    <p>II. Obxecto e descrición do proxecto.</p>
    <p>1. O ámbito da modificación é o antigo sector de solo urbanizable industrial S-03 do plan xeral de ordenación municipal, de 23.205 m2 de superficie, no lugar de Campo, que xunto co elemento do sistema xeral SRX-06 integrou a área de reparto ARS-03, cunha superficie total del 29.781 m2 e unha edificabilidade total de 15.315 m2 (0,66 m2/m2). </p>
    <p>2. Conforme ao establecido na Lei 2/2017, do 8 de febreiro, de medidas fiscais, administrativas e de ordenación, o ámbito e a ordenación da modificación coinciden cos do instrumento de ordenación provisional aprobado.</p>
    <p>3. As obras de urbanización do sector, realizadas ao abeiro do proxecto de urbanización que non foi anulado, foron recibidas de xeito provisional polo concello o 1.8.2014 (punto 2.2 da memoria xustificativa do borrador e do documento de aprobación provisional).</p>
    <p>4. O Obxectivo da presente modificación puntual é dar cumprimento ao previsto no artigo 87.2 da LMAFAO, adaptando a clasificación do solo á realidade do planeamento executado.</p>
    <p>III. Análise e consideracións.</p>
    <p>1. Razóns de interese público da actuación (punto III.1 do informe da DXOTU do 23.3.2021): a formulación da modificación ten abeiro no sinalado no artigo 87.2 da Lei 2/2017, que establece que «en todo caso, o concello que aprobe instrumentos de ordenación provisional dos previstos na presente lei deberá presentar o borrador do novo instrumento de planificación no prazo dun ano, aprobar inicialmente o novo instrumento no prazo de dous anos e aprobar provisionalmente o novo instrumento de ordenación no prazo de tres anos e seis meses. Os anteriores prazos contaranse cada un deles desde a data de publicación do acordo de aprobación definitiva do instrumento de ordenación provisional». </p>
    <p>Considerando que a sentenza 449/2021, do 1 de outubro, do TSXG que anulou o instrumento de ordenación provisional, non é firme segundo se desprende do certificado municipal con data do 11.2.2022 de aprobación provisional da modificación puntual, que se consta no expediente administrativo remitido, a obriga legal sinalada resulta imperativa.</p>
    <p>Na data actual o instrumento de ordenación provisional ao que se refire o acordo sinalado, consta inscrito no Rexistro de Ordenación do Territorio e Planeamento Urbanístico de Galicia, resultando obrigado para o concello comunicar ao rexistro calquera modificación con transcendencia rexistral na que tiveran intervido en razón da súa competencia, no prazo dun mes a partir da aprobación definitiva da modificación polo órgano competente (artigo 213 RLSG). Tal circunstancia afecta a calquera resolución posterior á aprobación definitiva dos documentos, tanto administrativa ou xudicial, que afecte ao seu contido (artigo 208.1 RLSG).</p>
    <p>2. En todo caso, cómpre formular dúas puntualizacións sobre erros materiais observados:</p>
    <p>a) A superficie edificable lucrativa da parcela industrial é de 14.873 m2, como se recolle nas páxinas 12 e 14 da memoria xustificativa da modificación; en vez da edificabilidade máxima e coeficiente de edificabilidade indicadas no cuarto parágrafo do punto 3 do artigo 8.3.1 proposto, referidos ao plan parcial anulado. </p>
    <p>b) Polo que respecta aos usos compatibles permitidos, a condición de solo urbano consolidado implica non permitir ampliar os usos lucrativos respecto dos da ordenación anterior, polo que o uso administrativo debe estar vinculado ao industrial, e o comercial á exposición e venda do produto manufacturado (artigo 12 da normativa do plan parcial anulado); non resultando admisibles as oficinas en grao 2º nin o comercio en grao 2º. </p>
    <p>A competencia para resolver a aprobación definitiva do planeamento xeral corresponde á Conselleira de Medio Ambiente, Territorio e Vivenda, de conformidade co disposto nos artigos 60.16, 61.1, 83.5 da LSG e no artigo 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica da Consellería.</p>
    <p>IV. Resolución.</p>
    <p>En consecuencia, visto o que antecede, e ao abeiro do disposto nos artigos 83 e 60.16 da LSG, e no artigo 87.2 da LMFAO,</p>
    <p class="dog-titulo">RESOLVO:</p>
    <p>1. Outorgar a aprobación definitiva á modificación puntual número 1 do Plan xeral de ordenación municipal de Mesía, coas puntualizacións sinaladas no apartado III.2 anterior.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia e artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a MP no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia e 70 da Lei 7/1985, do 2 de abril, reguladora das bases de réxime local, o concello deberá publicar no BOP a Normativa e ordenanzas da modificación aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao Concello.</p>
    <p>5. Contra esta Orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, o 13 de xullo, reguladora da xurisdición contenciosa-administrativa.</p>
    <p>Santiago de Compostela, 18 de marzo de 2022</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

