---
date: '2022-09-14'
id: G0426-120922-0002
page: 48565
number: 175
agency: Consellería do Medio Rural
section: III. Outras disposicións.
title: >-
  ORDE do 12 de setembro de 2022 pola que se amplía o prazo de presentación da
  licenza municipal de obra e dos diferentes permisos administrativos previstos
  na Orde do 30 de decembro de 2021 pola que se establecen as bases reguladoras
  das axudas para a creación de empresas para as persoas agricultoras mozas,
  financiadas co instrumento de recuperación da Unión Europea (EURI), para o
  apoio aos investimentos nas explotacións agrícolas e para a creación de
  empresas para o desenvolvemento de pequenas explotacións, cofinanciadas co
  Fondo Europeo Agrícola de Desenvolvemento Rural (Feader) no marco do Programa
  de desenvolvemento rural (PDR) de Galicia 2014-2020, e se convocan para o ano
  2022 (códigos de procedemento MR404A, MR405A e MR405B).
range: Orde
url: >-
  https://www.xunta.gal/dog/Publicados/2022/20220914/AnuncioG0426-120922-0002_gl.html
---
<p>A Orde do 30 de decembro de 2021 (publicada no DOG nº 27, do 9 de febreiro de 2022), pola que se convocan para o ano 2022 as axudas para a creación de empresas para as persoas agricultoras mozas, financiadas co instrumento de recuperación da Unión Europea (EURI), para o apoio aos investimentos nas explotacións agrícolas e para a creación de empresas para o desenvolvemento de pequenas explotacións, cofinanciadas co Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, modificada pola Orde do 7 de marzo de 2022 (publicada no DOG nº 46, do 8 de marzo), establece no artigo 22 como prazo máximo para presentar a correspondente licenza municipal de obras ou calquera outro permiso administrativo o 15 de setembro de 2022.</p>
    <p>Tendo en conta o elevado número de solicitudes, a complexidade urbanística e sectorial dos expedientes de solicitude de licenza ou permiso administrativo que dificultan a finalización dos ditos procedementos de autorización, así como a petición de diferentes colectivos da necesidade de prolongar o dito prazo, faise necesaria unha ampliación do prazo de presentación dos permisos administrativos nun mes.</p>
    <p>En consecuencia, de conformidade co previsto no artigo 30.1.3 do Estatuto de autonomía de Galicia e en uso das facultades que me confire a Lei 9/2007, do 13 de xuño, de subvencións de Galicia, e das competencias que me confire a Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo único. <em>Ampliación do prazo de presentación de permisos administrativos</em></p>
    <p>Amplíase o prazo establecido no artigo 22 da Orde do 30 de decembro de 2021 pola que se establecen as bases reguladoras das axudas para a creación de empresas para as persoas agricultoras mozas, financiadas co instrumento de recuperación da Unión Europea (EURI), para o apoio aos investimentos nas explotacións agrícolas e para a creación de empresas para o desenvolvemento de pequenas explotacións, cofinanciadas co Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, e se convocan para o ano 2022 (códigos de procedemento MR404A, MR405A e MR405B), modificada pola Orde do 7 de marzo de 2022, ata o 15 de outubro de 2022.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 12 de setembro de 2022</p>
    <footer><p>José González Vázquez <br>Conselleiro do Medio Rural</p></footer>

