---
date: '2022-02-21'
id: G0003-160222-0001
page: 12277
number: 35
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 14 de febreiro de 2022, da Dirección Xeral de Recursos Humanos,
  pola que se convoca o segundo concurso específico para o ingreso na categoría
  estatutaria de persoal enfermeiro especialista nas especialidades de
  enfermaría pediátrica e saúde mental.
range: Resolución
url: >-
  https://www.xunta.gal/dog/Publicados/2022/20220221/AnuncioG0003-160222-0001_gl.html
---
<p>A disposición transitoria segunda do Decreto 81/2016, do 23 de xuño, polo que se crea no ámbito do Servizo Galego de Saúde a categoría estatutaria de persoal enfermeiro especialista (<em>Diario Oficial de Galicia</em> núm. 133, do 14 de xullo), estableceu un procedemento específico de acceso, mediante a convocatoria diferenciada, polo sistema de concurso, á categoría e prazas de enfermeiro/a especialista.</p>
    <p>Pola Resolución do 21 de marzo de 2018, da Dirección Xeral de Recursos Humanos (<em>Diario Oficial de Galicia</em> núm. 63, do 2 de abril), co apoio das organizacións sindicais CIG, CESM-O`MEGA, CCOO, UGT, CSIF e SATSE aprobáronse as bases do procedemento do concurso específico para o ingreso na categoría estatutaria de persoal enfermeiro especialista.</p>
    <p>En execución destas bases, con carácter transitorio e excepcional, mediante a Resolución do 4 de xuño de 2020, da Dirección Xeral de Recursos Humanos do Servizo Galego de Saúde (<em>Diario Oficial de Galicia</em> núm. 113, do 11 de xuño), realizouse a primeira convocatoria diferenciada para o acceso, polo sistema de concurso, á categoría e prazas de enfermeiro/a especialista na especialidade de enfermaría pediátrica, no seo da implantación da nova categoría de enfermeiro/a especialista e nos termos previstos no artigo 34 da Lei 55/2003, do 16 de decembro, do Estatuto marco do persoal estatutario dos servizos de saúde, e do artigo 25.3 do Decreto 206/2005, do 22 de xullo, de provisión de prazas de persoal estatutario do Servizo Galego de Saúde. A citada resolución establecía que o resto de prazas da especialidade de pediatría que poidan ser obxecto de procedemento específico de acceso serán ofertadas nun segundo proceso excepcional, que poñerá fin á vía transitoria nesta especialidade.</p>
    <p>Mediante a Resolución do 23 de abril de 2018, da Dirección Xeral de Recursos Humanos (<em>Diario Oficial de Galicia</em> núm. 83, do 30 de abril), convocouse concurso específico para o ingreso na categoría estatutaria de persoal enfermeiro especialista nas especialidades de traballo e de saúde mental. Na Mesa Sectorial, na sesión que tivo lugar 1 de febreiro de 2022, acórdase a realización dun segundo concurso específico na Área Sanitaria de Vigo na especialidade de saúde mental.</p>
    <p>De conformidade co establecido na disposición transitoria segunda do Decreto 81/2016, do 23 de xuño, en uso da competencia que lle atribúe o artigo 18 do Decreto 137/2019, do 10 de outubro, polo que se establece a estrutura orgánica do Servizo Galego de Saúde (<em>Diario Oficial de Galicia</em> nº 208, do 31 de outubro), e o artigo 7 da Orde do 22 de abril de 2020 (<em>Diario Oficial de Galicia</em> nº 82, do 29 de abril), sobre delegación de competencias en órganos centrais e periféricos da Consellería de Sanidade e do Servizo Galego de Saúde e na Axencia Galega para a Xestión do Coñecemento en Saúde, este centro directivo</p>
    <h2>RESOLVE:</h2>
    <p>Primeiro. Convocar o segundo concurso específico para o ingreso na categoría e praza de persoal enfermeiro especialista do Servizo Galego de Saúde, nas especialidades de enfermaría pediátrica e saúde mental. </p>
    <p>A convocatoria está aberta ao persoal estatutario fixo pertencente á categoría de enfermeiro/a que, na data da entrada en vigor do Decreto 81/2016, ou nun momento anterior, desempeñase no Servizo Galego de Saúde as funcións propias da especialidade e acredite o título da especialidade de enfermaría pediátrica ou de saúde mental, segundo a especialidade en que se pretenda ingresar.</p>
    <p>Non poderán formalizar a súa inscrición neste proceso as persoas que xa posúan arestora a condición de persoal estatutario fixo da categoría de persoal enfermeiro/a especialista do Servizo Galego de Saúde, na especialidade de enfermaría pediátrica ou de saúde mental, respectivamente. </p>
    <p>Segundo. O número de prazas que se convoca no presente proceso, na categoría de persoal enfermeiro especialista nas especialidades de enfermaría pediátrica e de saúde mental, especifícase no seguinte cadro:</p>
    <table>
     <thead>
      <tr>
       <td>Especialidade</td>
       <td>Grupo</td>
       <td>Centro</td>
       <td>Nº prazas</td>
       <td>Titulación</td>
      </tr>
     </thead>
     <tbody>
      <tr>
       <td rowspan="7">Enfermeiro/a especialista en enfermaría pediátrica</td>
       <td rowspan="7">A2</td>
       <td>Área Sanitaria da Coruña e Cee</td>
       <td>8</td>
       <td rowspan="7">Título universitario oficial de grao/diplomatura en Enfermaría e o título de enfermeiro/a especialista en enfermaría pediátrica</td>
      </tr>
      <tr>
       <td>Área Sanitaria de Ferrol</td>
       <td>3</td>
      </tr>
      <tr>
       <td>Área Sanitaria de Santiago de Compostela e Barbanza</td>
       <td>4</td>
      </tr>
      <tr>
       <td>Área Sanitaria de Lugo, A Mariña e Monforte de Lemos</td>
       <td>4</td>
      </tr>
      <tr>
       <td>Área Sanitaria de Ourense, Verín e O Barco de Valdeorras</td>
       <td>4</td>
      </tr>
      <tr>
       <td>Área Sanitaria de Pontevedra y O Salnés</td>
       <td>2</td>
      </tr>
      <tr>
       <td>Área Sanitaria de Vigo</td>
       <td>8</td>
      </tr>
      <tr>
       <td>Enfermeiro/a especialista en enfermaría de saúde mental</td>
       <td>A2</td>
       <td>Área Sanitaria de Vigo</td>
       <td>1</td>
       <td>Título universitario oficial de grao/diplomatura en Enfermaría e o título de enfermeiro/a especialista en saúde mental</td>
      </tr>
     </tbody>
    </table>
    <p>Terceiro. Serán de aplicación a este proceso as bases aprobadas mediante a Resolución da Dirección Xeral de Recursos Humanos do 21 de marzo de 2018 (<em>Diario Oficial de Galicia</em> núm. 63, do 2 de abril).</p>
    <p>Contra esta resolución, que pon fin á vía administrativa, as persoas interesadas poderán interpoñer recurso contencioso-administrativo no prazo de dous meses, contados a partir do día seguinte ao da súa publicación no <em>Diario Oficial de Galicia</em>, nos termos da Lei 29/1998, do 13 de xullo. Potestativamente, e con carácter previo, poderán interpoñer recurso de reposición ante esta dirección xeral, no prazo dun mes contado a partir da mesma data, de conformidade co que establece a Lei 39/2015, do 1 de outubro, do procedemento administrativo común das administracións públicas. </p>
    <p>Santiago de Compostela, 14 de febreiro de 2022</p>
    <footer><p>Ana María Comesaña Álvarez<br>Directora xeral de Recursos Humanos</p></footer>

