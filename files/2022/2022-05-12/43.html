---
date: '2022-05-12'
id: G0181-040522-0001
page: 28277
number: 92
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 4 de maio de 2022 polo que se somete a información pública o
  expediente de cambio de clase da estrada VG-1.8 polígono industrial do
  Tambre-Ponte Romaño.
range: Anuncio
url: >-
  https://www.xunta.gal/dog/Publicados/2022/20220512/AnuncioG0181-040522-0001_gl.html
---
<p>En relación co expediente de cambio de clase da estrada VG-1.8 polígono industrial do Tambre-Ponte Romaño (Deputación), ao abeiro da Resolución do 2 de maio de 2022, da Dirección da Axencia Galega de Infraestruturas, e de conformidade co procedemento establecido no artigo 10 do Regulamento xeral de estradas de Galicia, aprobado polo Decreto 66/2016, do 26 de maio, sométese o antedito expediente a un trámite de información pública que se levará a cabo durante un prazo de trinta (30) días hábiles, contados a partir do seguinte ao de publicación do presente anuncio no Diario Oficial de Galicia.</p>
    <p>Os documentos que se someten a información pública son a proposta de cambio de clase da estrada VG-1.8 polígono industrial do Tambre-Ponte Romaño (Deputación), elaborada pola Área de Planificación, Innovación e Seguridade Viaria do 29 de abril de 2022, que inclúe a xustificación do cambio de clase da estrada en cuestión e os planos que describen e delimitan as súas características xeométricas e indican a repercusión do cambio nas zonas de dominio público e protección da estrada, así como na liña límite de edificación, e a citada Resolución do 2 de maio de 2022, da Dirección da Axencia Galega de Infraestruturas.</p>
    <p>A documentación que forma o expediente estará á disposición da cidadanía, en días e horas hábiles de oficina, nos locais da Axencia Galega de Infraestruturas en Santiago de Compostela (Edificio Administrativo de San Caetano, s/n), no Servizo Provincial da Axencia Galega de Infraestruturas na Coruña (rúa Vicente Ferrer, 2), e na Casa do Concello de Santiago de Compostela (praza do Obradoiro, 1), así como na páxina web oficial da Consellería de Infraestruturas e Mobilidade, a través da seguinte ligazón:</p>
    <p>https://infraestruturasemobilidade.xunta.gal/transparencia/procedementos-informacion-publica/outros-expedientes</p>
    <p>As alegacións presentadas neste procedemento deberán versar sobre a xustificación de que a estrada, ou o seu treito, reúne os requisitos necesarios para que sexa modificada a súa clasificación na forma proposta no expediente.</p>
    <p>Santiago de Compostela, 4 de maio de 2022</p>
    <footer><p>Francisco Menéndez Iglesias<br>Director da Axencia Galega de Infraestruturas</p></footer>

