---
date: '2022-11-09'
id: G0426-241022-0002
page: 58536
number: 213
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 20 de outubro de 2022, do Xurado Provincial de Clasificación de
  Montes Veciñais en Man Común de Ourense, polo que se publica a Resolución do
  20 de outubro de 2022 relativa ao acto de conciliación formulado polos
  representantes dos montes veciñais en man común de Aceveda ou Coto Castiñeira
  e de San Mamede, no concello de Vilariño de Conso.
range: Anuncio
url: >-
  https://www.xunta.gal/dog/Publicados/2022/20221109/AnuncioG0426-241022-0002_gl.html
---
<p>Examinada a solicitude de deslindamento formulada polos representantes do MVMC Aceveda ou Coto Castiñeira, pertencente á CMMVVMC de Castiñeira, e do MVMC de San Mamede, pertencente á CMMVVMC de San Mamede de Hedrada, no concello de Vilariño de Conso, resultan os seguintes feitos:</p>
    <p>Primeiro. O 8 de xullo de 2022 a CMMVVMC de Castiñeira presentou un escrito (REXEL 2022/1794982) en que solicita a aprobación de deslindamentos entre o MVMC Aceveda ou Coto de Castiñeira e o MVMC de San Mamede.</p>
    <p>Coa solicitude achegou a seguinte documentación:</p>
    <p>– Acta de deslindamento do 18.1.2022.</p>
    <p>– Memoria e planos.</p>
    <p>– Acta de conciliación levantada no Xulgado de Paz de Vilariño de Conso.</p>
    <p>– Certificacións de aprobación das dúas comunidades.</p>
    <p>Segundo. O informe do Servizo de Montes da Xefatura Territorial de Ourense do 14 de xullo de 2022 fai constar que a documentación achegada corresponde ao deslindamento parcial do perímetro estremeiro entre o MVMC Aceveda ou Coto Castiñeira, pertencente á CMMVVMC de Castiñeira, e o MVMC de San Mamede, pertencente á CMMVVMC de San Mamede de Hedrada, desde o vértice 1 (o situado máis ao leste) ata o vértice 6 (o situado máis ao oeste).</p>
    <p>Logo de analizar os vértices e a súa localización, conclúese que se deben aprobar os puntos comprendidos entre o 1 e o 5, xa que o 6 se sitúa presumiblemente en terreos do MVMC de Pradoalbar, pertencente á CMMVVMC do mesmo nome, a cal non participou da avinza; de aí que se propón que o vértice 6 se teña en conta simplemente como punto auxiliar que permita definir a dirección da liña de deslindamento a partir do punto 5 e ata a súa intersección coa liña perimetral procedente do esbozo da carpeta-ficha de Pradoalbar.</p>
    <p>O citado informe considera que a solicitude se axusta ao establecido no artigo 53 da Lei 7/2012, do 28 de xuño, de montes de Galicia.</p>
    <p>Consideracións legais e técnicas:</p>
    <p>Primeira. A presente resolución dítase o abeiro do artigo 53 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto na Lei 39/2015, do 1 de outubro, do procedemento administrativo común das administracións públicas.</p>
    <p>Segunda. O artigo 53 da Lei 7/2012, do 28 de xuño, de montes de Galicia, recolle o procedemento que hai que seguir no deslindamento entre montes veciñais en man común e establece que o Xurado Provincial de Montes Veciñais en Man Común, logo do exame da documentación presentada, ditara resolución que será publicada no <em>Diario Oficial de Galicia</em> e notificada ás comunidades interesadas.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 14 de xullo de 2022, o Xurado Provincial de Montes en Man Común acordou, por unanimidade, o día 10 de outubro de 2022:</p>
    <p>Aprobar o acto de conciliación acadado polas xuntas reitoras do MVMC Aceveda ou Coto Castiñeira, pertencente á CMMVVMC de Castiñeira, e do MVMC de San Mamede, pertencente á CMMVVMC de San Mamede de Hedrada, no concello de Vilariño de Conso.</p>
    <p>Contra esta resolución, que pon fin a vía administrativa, poderase interpoñer recurso potestativo de reposición perante o Xurado Provincial de Clasificación de Montes Veciñais en Man Común de Ourense no prazo dun mes, ou ben directamente recurso contencioso-administrativo perante o Xulgado do Contencioso-Administrativo de Ourense, no prazo de dous meses contados desde o día seguinte ao desta notificación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Ourense, 20 de outubro de 2022</p>
    <footer><p>Luis Jorge Álvarez Ferro<br>Presidente do Xurado Provincial de Clasificación de <br>Montes Veciñais en Man Común de Ourense</p></footer>

