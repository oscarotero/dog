---
date: '2022-06-08'
id: G0657-020622-0001
page: 33519
number: 109
agency: Consellería de Política Social e Xuventude
section: III. Outras disposicións.
title: >-
  RESOLUCIÓN do 27 de maio de 2022 pola que se establece a adscrición
  provisional e a atribución de competencias aos órganos desta consellería.
range: Resolución
url: >-
  https://www.xunta.gal/dog/Publicados/2022/20220608/AnuncioG0657-020622-0001_gl.html
---
<p>En virtude do Decreto 73/2022, do 25 de maio, polo que se fixa a estrutura orgánica das vicepresidencias e das consellerías da Xunta de Galicia, modifícase, entre outras, a estrutura da Consellería de Política Social e Xuventude co obxectivo de acadar unha mellor adecuación ás necesidades sociais actualmente demandadas.</p>
    <p>Os cambios na estrutura de xeito específico coa creación da Dirección Xeral de Persoas con Discapacidade e da Dirección Xeral de Maiores e Atención Sociosanitaria, en substitución das anteriores Dirección Xeral de Maiores e Persoas con Discapacidade e Dirección Xeral de Atención Sociosanitaria, obrigan a adoptar as medidas inmediatas que aseguren o correcto funcionamento dos servizos e dos asuntos encomendados á Consellería nas áreas competenciais que deberán asumir os referidos órganos de dirección mentres non se aprobe o decreto polo que se estableza a nova estrutura orgánica. </p>
    <p>Polo exposto, de conformidade coa disposición transitoria primeira do Decreto 73/2022, do 25 de maio, e ao abeiro do disposto no artigo 34 da Lei 1/1983, do 22 de febreiro, de normas reguladoras da Xunta e da súa Presidencia, </p>
    <h2>RESOLVO: </h2>
    <p>Artigo 1. <em>Adscrición provisional e atribución de competencias á Dirección Xeral de Persoas con Discapacidade</em></p>
    <p>A Dirección Xeral de Persoas con Discapacidade asumirá, mentres non se aprobe o decreto polo que se estableza a nova estrutura da Consellería, as competencias da Dirección Xeral de Maiores e Persoas con Discapacidade establecidas no Decreto 216/2020, do 3 de decembro, polo que se establece a estrutura orgánica da Consellería de Política Social, e adscribiránselle provisionalmente os órganos e unidades dependentes dela que a continuación se relacionan, que subsistirán coa mesma estrutura e funcións establecidas no dito decreto: </p>
    <p>a) A Subdirección Xeral de Recursos Económicos, así como os órganos e unidades dependentes dela.</p>
    <p>b) A Subdirección Xeral de Recursos Residenciais e de Atención Diúrna, así como os órganos e unidades dependentes dela.</p>
    <p>c) A Subdirección Xeral de Promoción da Autonomía Persoal e Prevención da Dependencia, así como os órganos e unidades dependentes dela.</p>
    <p>d) O Centro Galego de Desenvolvemento Integral (Cegadi), así como as unidades dependentes del.</p>
    <p>Artigo 2. <em>Adscrición provisional e atribución de competencias á Dirección Xeral de Maiores e Atención Sociosanitaria</em></p>
    <p>A Dirección Xeral de Maiores e Atención Sociosanitaria asumirá, mentres non se aprobe o decreto polo que se estableza a nova estrutura da Consellería, as competencias da Dirección Xeral de Atención Sociosanitaria establecidas no Decreto 216/2020, do 3 de decembro, e adscribiránselle provisionalmente os órganos e unidades dependentes dela que a continuación se relacionan, que subsistirán coa mesma estrutura e funcións establecidas no dito decreto:</p>
    <p>a) A Subdirección Xeral de Planificación, Sistemas de Información, Calidade, Humanización e Innovación Asistencial, así como os órganos e unidades dependentes dela.</p>
    <p>b) A Subdirección Xeral de Dependencia e Valoración da Discapacidade, así como os órganos e unidades dependentes dela.</p>
    <p>Disposición adicional única. <em>Servizos periféricos </em></p>
    <p>Os servizos de Dependencia e Autonomía Persoal adscritos ás xefaturas territoriais da Consellería desenvolverán, no seu ámbito territorial, as funcións da Dirección Xeral de Persoas con Discapacidade e da Dirección Xeral de Maiores e Atención Sociosanitaria, atribuídas ás anteriores Dirección Xeral de Maiores e Persoas con Discapacidade e Dirección Xeral de Atención Sociosanitaria, de conformidade co Decreto 216/2020, do 3 de decembro. </p>
    <p>Disposición derradeira única. <em>Efectos do acto </em></p>
    <p>Esta resolución producirá os seus efectos na data da súa emisión.</p>
    <p>Santiago de Compostela, 27 de maio de 2022</p>
    <footer><p>Fabiola García Martínez<br>Conselleira de Política Social e Xuventude</p></footer>

