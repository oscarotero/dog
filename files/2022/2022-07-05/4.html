---
date: '2022-07-05'
id: G0532-210622-0005
page: 38236
number: 127
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 14 de xuño de 2022, da Dirección Xeral de Ordenación do
  Territorio e Urbanismo, de aprobación definitiva da modificación puntual do
  Plan xeral de ordenación municipal do concello de Carballo, para delimitación
  de solo de núcleo rural número 3 A Brea.
range: Resolución
url: >-
  https://www.xunta.gal/dog/Publicados/2022/20220705/AnuncioG0532-210622-0005_gl.html
---
<p>O Concello de Carballo solicita a aprobación definitiva da modificación puntual do Plan xeral de ordenación municipal referida, en virtude do previsto no artigo 78.2.c) en relación co artigo 83.6 da Lei 2/2016, do 10 de febreiro, do solo de Galicia (LSG).</p>
    <p>Analizada a documentación achegada e vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>1. O Concello de Carballo dispón dun Plan xeral de ordenación municipal aprobado definitivamente pola Orde da Consellaría de Medio Ambiente e Ordenación do Territorio do 4.2.2016 (DOG do 26.2.2016).</p>
    <p>2. A Dirección Xeral de Ordenación do Territorio e Urbanismo emitiu informe o 5.3.2021, para os efectos do trámite de consultas previsto no artigo 78.4.b) da LSG.</p>
    <p>3. A Dirección Xeral de Calidade Ambiental, Sostibilidade e Cambio Climático formulou o informe ambiental estratéxico o 30.3.2021 (DOG do 20.4.2021), no cal se resolve non someter a modificación puntual ao procedemento de avaliación ambiental estratéxica ordinaria. No marco do proceso de consultas previas, contestaron, ademais da DXOTU:</p>
    <p>A Dirección Xeral de Patrimonio Cultural, informe do 15.2.2021, con observacións.</p>
    <p>O Instituto de Estudos do Territorio, informe do 23.3.2021.</p>
    <p>4. O xefe da Área de Urbanismo e o técnico xurídico de Urbanismo do Concello de Carballo emitiron informe técnico e xurídico o 16.11.2021.</p>
    <p>5. O Pleno do Concello de Carballo aprobou inicialmente a modificación puntual o 29.11.2021. Foi sometida a información pública polo prazo de dous meses (<em>El Ideal Gallego </em>e <em>La Voz de Galicia</em> do 11.12.2021, <em>Diario Oficial de Galicia</em> do 31.12.2021 e <em>Boletín Oficial del Estado</em> do 13.1.2022), e notificada aos titulares catastrais coñecidos. Presentouse unha alegación, segundo certificación do secretario xeral municipal do 23.3.2022.</p>
    <p>6. Consta a emisión dos seguintes informes non autonómicos:</p>
    <p>Subdirección Xeral de Patrimonio (Ministerio de Defensa) do 21.12.2021.</p>
    <p>Secretaría de Estado de Transportes, Mobilidade e Axenda Urbana do 22.12.2021.</p>
    <p>Dirección Xeral de Telecomunicacións e Ordenación dos Servizos de Comunicación Audiovisual (Ministerio de Asuntos Económicos e Transformación Dixital) do 23.12.2021, favorable.</p>
    <p>Área de Fomento (Delegación do Goberno en Galicia) do 3.3.2022.</p>
    <p>Dirección Xeral de Política Enerxética e Minas (Ministerio para a Transición Ecolóxica e o Reto Demográfico) do 1.2.2022.</p>
    <p>7. Consta a emisión dos seguintes informes autonómicos preceptivos:</p>
    <p>Subdirección Xeral de Planificación e Protección Civil (Dirección Xeral de Emerxencias e Interior) do 13.12.2021.</p>
    <p>Dirección Xeral de Calidade Ambiental e Cambio Climático, en materia de solos contaminados, do 20.12.2021.</p>
    <p>Servizo de Enerxía e Minas (Vicepresidencia Segunda e Consellería de Economía, Empresa e Innovación) do 27.12.2021.</p>
    <p>Augas de Galicia do 14.2.2022, favorable.</p>
    <p>Dirección Xeral de Patrimonio Cultural do 18.2.2021, favorable.</p>
    <p>Instituto de Estudos do Territorio, en materia de paisaxe, do 3.3.2022.</p>
    <p>8. Deuse audiencia aos concellos limítrofes de Tordoia, Ponteceso, Malpica, A Laracha, Coristanco e Cerceda.</p>
    <p>9. O xefe da Área de Urbanismo e o técnico xurídico de Urbanismo do Concello de Carballo emitiron informe técnico e xurídico o 12.4.2022.</p>
    <p>10. O Pleno do Concello de Carballo aprobou provisionalmente a modificación o 25.4.2022.</p>
    <p>11. A solicitude de aprobación definitiva realizouse mediante oficio do 26.5.2022, que tivo entrada o día 27.5.2022 no Rexistro Xeral da Xunta de Galicia en Santiago de Compostela.</p>
    <p>II. Obxecto e descrición da modificación.</p>
    <p>A modificación ten como finalidades:</p>
    <p>a) Redelimitar o solo de núcleo rural da Brea para incluír nel varias parcelas edificadas situadas no límite actual do núcleo.</p>
    <p>b) A modificación incorpora ao núcleo rural tres parcelas edificadas e catro sen edificar situadas entre estas e a actual delimitación, e exclúe do núcleo unha parcela non edificable e partes doutras tres parcelas, o que supón un incremento de 9.951 m2 de superficie sobre os 179.202 m2 actuais e unha parcela edificable máis.</p>
    <p>c) Ademais, axústase a liña límite do núcleo aos límites catastrais de dúas parcelas que non coinciden exactamente cos cartografados no PXOM.</p>
    <p>III. Análise e consideracións.</p>
    <p>Analizada a documentación achegada, non se observan obxeccións a esta modificación puntual, e comprobouse que se axusta no seu contido e tramitación ao informe emitido pola Dirección Xeral de Ordenación do Territorio e Urbanismo do 5.3.2021.</p>
    <p>IV. Resolución.</p>
    <p>Visto canto antecede, en virtude do establecido no artigo 78.2.c) en relación co artigo 83.6 da Lei 2/2016, do 10 de febreiro, do solo de Galicia,</p>
    <h2>RESOLVO:</h2>
    <p>1. Aprobar definitivamente a modificación puntual do PXOM do concello de Carballo para a delimitación do solo de núcleo rural nº 3 A Brea.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e co artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio esta modificación puntual no Rexistro de Planeamento Urbanístico de Galicia.</p>
    <p>3. Notifíquese ao Concello e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>4. De conformidade co disposto polos artigos 82 e 88.4 da Lei 2/2016, do 10 de febreiro, e 70 da Lei 7/1985, do 2 de abril, reguladora das bases de réxime local, o concello deberá publicar a normativa da modificación aprobada no <em>Boletín Oficial</em> da provincia, unha vez inscrita esta no Rexistro de Planeamento Urbanístico.</p>
    <p>5. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 14 de xuño de 2022</p>
    <footer><p>Mª Encarnación Rivas Díaz<br>Directora xeral de Ordenación do Territorio e Urbanismo</p></footer>

