---
date: '2022-03-24'
id: O150-170322-0001
page: 19444
number: 58
agency: Escola Galega de Administración Pública
section: III. Outras disposicións.
title: >-
  RESOLUCIÓN do 17 de marzo de 2022 pola que se convocan actividades de
  formación continua en materia de economía pública.
range: Resolución
url: >-
  https://www.xunta.gal/dog/Publicados/2022/20220324/AnuncioO150-170322-0001_gl.html
---
<p>A política económica vixente, derivada en boa parte das directrices europeas e das novas circunstancias, implica novos retos para as administracións que requiren de empregados públicos cualificados que poidan facer fronte ás tarefas de administración e dirección exixidas pola configuración da Facenda pública actual. Ademais, a evolución dos sistemas e dos conceptos de gobernanza e rendición de contas implican determinadas accións de avaliación e revisión de gasto baseadas en novos procedementos.</p>
    <p>Por outra banda, a defensa dos intereses da comunidade autónoma nos eidos do sistema de financiamento autonómico e captación de fondos estruturais e de investimentos da UE exixe un soporte de información técnica especializada e a medida de cada actuación.</p>
    <p>Consonte os obxectivos do Instituto de Economía Pública de Galicia, recollidos no protocolo de colaboración polo que se establecen os principios reitores e de funcionamento do devandito instituto, e aprobado o programa de actividades formativas da Escola Galega de Administración Pública para o ano 2022 polo Consello Reitor, de conformidade co artigo 6.2 da Lei 4/1987, do 27 de maio,</p>
    <h2>RESOLVO:</h2>
    <p>Convocar as actividades formativas que figuran no anexo II, que deberán desenvolverse segundo as bases detalladas no anexo I.</p>
    <p>Santiago de Compostela, 17 de marzo de 2022</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <h3>Bases</h3>
    <p>Primeira. <em>Requisitos dos/das participantes</em></p>
    <p>1. Poderá participar nas actividades formativas convocadas nesta resolución o persoal ao servizo da Administración xeral da Comunidade Autónoma, das entidades públicas instrumentais, da Administración institucional, das entidades locais de Galicia e de administración e servizos (PAS) das universidades do Sistema universitario de Galicia, que se encontre en situación de servizo activo (incluído o persoal que teña concedido un permiso por motivos de conciliación da vida persoal, familiar e laboral) e que reúna os requisitos establecidos nesta convocatoria e para cada un dos casos no anexo II.</p>
    <p>Está exceptuado o persoal docente da Consellería de Cultura, Educación e Universidade; o persoal das escalas dos corpos da policía de Galicia, policía local e bombeiros, e o persoal do Servizo Galego de Saúde, non entendendo por tal o persoal empregado público da escala de saúde pública e Administración sanitaria creada pola Lei 17/1989, do 23 de outubro, de creación de escalas de persoal sanitario ao servizo da Comunidade Autónoma de Galicia.</p>
    <p>2. Para as actividades impartidas nunha modalidade que inclúe teleformación, as persoas interesadas deberán dispor dunha conta de correo electrónico cuxo enderezo terán que indicar na solicitude e dun equipamento informático que cumpra os seguintes requisitos técnicos:</p>
    <p>– Un computador con conexión á internet.</p>
    <p>– Un navegador web actualizado.</p>
    <p>Para as actividades impartidas na modalidade de telepresenza contarán ademais cun manual de usuario na ligazón <a href="https://egap.xunta.gal/ecloud/index.php/s/ZKijmeiZ5ypS3jd">https://egap.xunta.gal/ecloud/index.php/s/ZKijmeiZ5ypS3jd</a>, onde se explica como acceder á plataforma de telepresenza e se describen os compoñentes que o equipamento necesita para un funcionamento básico da plataforma.</p>
    <p>Segunda. <em>Desenvolvemento das actividades de formación</em></p>
    <p>Os cursos realizaranse cos requirimentos, a duración e as condicións que para cada un deles se indiquen na convocatoria. A información relativa ao desenvolvemento das actividades, así como as súas posibles modificacións, será actualizada e ampliada na páxina web <a href="https://egap.xunta.gal">https://egap.xunta.gal</a>.</p>
    <p>Terceira. <em>Solicitudes</em></p>
    <p>1. O prazo de presentación de solicitudes estará aberto desde o día seguinte ao da publicación desta resolución no <em>Diario Oficial de Galicia</em> ata o 31 de marzo de 2022.</p>
    <p>As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo <a href="https://egap.xunta.gal/matricula">https://egap.xunta.gal/matricula</a> desde as 8.00 horas da data de inicio do prazo de presentación de solicitudes e ata as 23.55 horas da data de finalización. As solicitudes entenderanse presentadas unha vez que se complete correctamente o proceso de matriculación.</p>
    <p>2. Non está permitida a realización de actividades de formación que teñan simultaneidade de horarios nunha ou varias sesións das actividades. Cando a/o alumna/o teña coñecemento de que foi seleccionada/o para un curso que teña coincidencia horaria con outro en que xa foi seleccionada/o debe renunciar a un deles. No caso de que se comprobe con posterioridade que unha persoa realizou simultaneamente varias actividades, non se lle expedirá certificación de ningunha delas, e pasará ao final das listaxes de todas as actividades formativas que solicite e cuxo prazo de matrícula comece dentro do ano seguinte contado desde que se detecte o feito.</p>
    <p>3. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>4. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listaxes de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito.</p>
    <p>5. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil.</p>
    <p>6. As persoas que necesiten acreditar circunstancias específicas (como, por exemplo, discapacidade ou permisos de conciliación da vida persoal, familiar e laboral) de acordo cos criterios de selección poderán remitirlle á EGAP a correspondente documentación complementaria, ao enderezo de correo electrónico <a href="mailto:iep.egap@xunta.gal">iep.egap@xunta.gal</a>, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A devandita documentación deberá enviarse por unha única das vías indicadas; no caso contrario, só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>7. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través do número de teléfono 981 54 62 54 en horario de atención ao público (das 9.00 ás 14.00 horas) e do enderezo de correo electrónico <a href="mailto:iep.egap@xunta.gal">iep.egap@xunta.gal</a></p>
    <p>Cuarta. <em>Protección de datos persoais e comprobación de datos</em></p>
    <p>1. Os datos persoais proporcionados polas persoas interesadas para a xestión das solicitudes de participación nas accións formativas convocadas a través desta resolución, así como aqueloutros que se recollan ou elaboren con motivo do desenvolvemento desta, serán tratados pola EGAP na súa condición de responsable do tratamento, coa finalidade de levar a cabo a selección do alumnado, a impartición da formación e a xestión xeral desta.</p>
    <p>A lexitimación para o tratamento dos datos é o cumprimento dunha misión realizada en interese público conforme o disposto no artigo 6.1.e) do Regulamento xeral de protección de datos (RXPD), con base no disposto na Lei 4/1987, do 27 de maio, de creación da Escola Galega de Administración Pública, e fundamentada nun interese público esencial (artigo 9.2.g) do RXPD). Os datos identificativos das persoas seleccionadas para participar nas accións nas formativas mencionadas anteriormente serán publicados conforme o detallado na base sexta desta resolución. Así mesmo, os datos dos alumnos e alumnas relativos á súa participación nesta acción formativa poderán ser comunicados aos órganos da Administración xeral e do sector público autonómico de Galicia cando sexa estritamente necesario para o exercicio das súas competencias.</p>
    <p>As sesións dos cursos impartidos na modalidade de telepresenza serán gravadas coa finalidade de ofrecer ao alumnado a posibilidade do seu visionado posterior como material de estudo, así como para a resolución de posibles reclamacións. En todo caso, o alumnado, se o considera oportuno, poderá desactivar a súa cámara e/ou micrófono e participar a través do chat de acordo coas indicacións da persoa docente. As ditas gravacións conservaranse ao dispor do alumnado e profesorado durante o tempo que dure a acción formativa ou, se é o caso, ata que finalice a avaliación do alumnado. A retransmisión das sesións formativas, e a gravación destas, poderá ser accesible unicamente ao profesorado e alumnado a que van dirixidas e ao persoal da EGAP autorizado.</p>
    <p>Prohíbese expresamente a descarga, a difusión, a distribución ou a divulgación das gravacións e, particularmente, compartilas en redes sociais xa que estes usos poden conculcar o dereito á protección de datos, o dereito á propia imaxe e os dereitos de propiedade intelectual, e poderían xerar responsabilidade disciplinaria, administrativa ou civil. As gravacións non poderán ser usadas para outros fins fóra do ámbito docente.</p>
    <p>As persoas interesadas poderán solicitar ante a persoa responsable do tratamento o acceso, rectificación, limitación e supresión dos seus datos, así como opoñerse ao seu tratamento por motivos relacionados coa súa situación particular, a través da sede electrónica da Xunta de Galicia ou nos lugares e rexistros establecidos na normativa reguladora do procedemento administrativo común, segundo se recolle en https://www.xunta.gal/exercicio-de-dereitos. Contacto delegado de protección de datos e información adicional en https://www.xunta.gal/informacion-xeral-proteccion-datos</p>
    <p>2. Conforme o disposto no artigo 28.2 da Lei 39/2015, do 1 de outubro, do procedemento administrativo común das administracións públicas, para a tramitación do procedemento de selección consultaranse automaticamente os datos das persoas solicitantes desta acción formativa necesarios para realizar o proceso de selección, salvo que a persoa interesada se opuxese a iso.</p>
    <p>3. No caso de que as persoas interesadas se opoñan a esta consulta deberán indicalo expresamente, incluíndo os motivos de oposición relacionados coa súa situación particular e enviar, ademais, os documentos a cuxa consulta se opón, que indiquen a súa situación administrativa, tipo de persoal e antigüidade na Administración a través do seguinte enderezo electrónico.</p>
    <p>4. Excepcionalmente, no caso de que algunha circunstancia imposibilite a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>5. A EGAP poderá pedir as certificacións necesarias para realizar a selección de acordo cos criterios recollidos nesta convocatoria.</p>
    <p>Quinta. <em>Criterios de selección</em></p>
    <p>1. A orde de admisión virá determinada pola data e a hora de presentación das solicitudes ata completar o número de prazas.</p>
    <p>2. No caso de que non haxa un suficiente número de solicitantes que cumpra os requisitos do curso poderá completarse o número de alumnos/as asignado mediante a apertura dun novo prazo público na páxina web da EGAP.</p>
    <p>Sexta. <em>Publicación das relacións do alumnado seleccionado</em></p>
    <p>1. A EGAP publicará no enderezo <a href="https://egap.xunta.gal">https://egap.xunta.gal</a> unha relación das persoas seleccionadas para participar en cada curso, así como un número adecuado de reservas, de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>O prazo de presentación de alegacións será de dez días desde a súa publicación.</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda.</p>
    <p>2. Logo de transcorrer o prazo de alegacións, a EGAP publicará no enderezo <a href="https://egap.xunta.gal">https://egap.xunta.gal</a> a listaxe definitiva de persoas admitidas no curso. Contra esta listaxe poderase interpoñer recurso de alzada no prazo dun mes desde a dita publicación, de acordo co disposto polos artigos 112.1, 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Sétima. <em>Cambios ou substitucións na selección. A renuncia. A asistencia e o seguimento das actividades formativas</em></p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte dos/das responsables dos centros directivos.</p>
    <p>– Por razóns de conciliación familiar.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á EGAP cunha antelación de tres días anteriores ao inicio da actividade formativa. Na páxina web da Escola está dispoñible un modelo de renuncia.</p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), o enderezo de correo electrónico <a href="mailto:iep.egap@xunta.gal">iep.egap@xunta.gal</a></p>
    <p>As persoas que incumpran o previsto nas alíneas a) e b) pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. A asistencia e o seguimento das actividades formativas:</p>
    <p>3.1. Seguimento das actividades telepresenciais:</p>
    <p>a) Son obrigatorias a asistencia ás sesións da actividade formativa e máis a puntualidade.</p>
    <p>b) Durante a actividade formativa terá lugar un control permanente de asistencia e puntualidade, incluídos controis extraordinarios.</p>
    <p>c) As faltas de asistencia:</p>
    <p>1. Non poden superar en ningún caso o 10 % das horas lectivas telepresenciais. En todo caso, as faltas de asistencia deberán xustificarse documentalmente ante as persoas responsables da actividade formativa nun prazo máximo de 10 días contado a partir do día da finalización desta actividade. As persoas que incumpran o dito anteriormente perderán o dereito ao certificado de participación na actividade formativa.</p>
    <p>2. Aquelas persoas cuxas faltas de asistencia superen o 50 % das horas lectivas presenciais pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3.2. Seguimento das actividades de teleformación:</p>
    <p>As persoas que non completen o 50 % das actividades e tarefas propostas pola titoría pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Oitava. <em>Superación da actividade formativa</em></p>
    <p>Para poder superar as actividades formativas será necesario cumprir os seguintes requisitos:</p>
    <p>a) Para as actividades telepresenciais: a superación dunha proba de avaliación que se realizará ao final delas.</p>
    <p>b) Para as actividades de teleformación:</p>
    <p>– A adecuada realización de todas as actividades que o/a titor/a propoña. Estas deben constar debidamente presentadas nos prazos estipulados na programación didáctica do curso. A non superación das actividades obrigatorias suporá a perda automática do dereito a participar no exame final.</p>
    <p>– A superación dunha proba de avaliación final.</p>
    <p>Ao inicio da actividade formativa publicarase o correspondente programa na plataforma de teleformación e indicaranse as probas de avaliación previstas, así como as datas en que estas terán lugar. Nestas actividades as probas de avaliación finais serán en liña. A EGAP informará a través da súa páxina web e tamén a través da plataforma de teleformación das datas concretas e das horas da proba final.</p>
    <p>Novena. <em>Certificados</em></p>
    <p>Para a obtención do certificado de aproveitamento, o alumnado deberá obter a avaliación positiva do seu profesorado, o cal emitirá un informe declarando apto/a ou non apto/a cada alumno/a en función do resultado da proba de avaliación.</p>
    <p>Décima. <em>Facultades da EGAP</em></p>
    <p>1. A EGAP resolverá aquelas incidencias que poidan producirse no desenvolvemento e na xestión das actividades formativas e pode suprimir algunha, ampliar novas edicións da programación ou programar outras actividades diferentes cando así o exixan as circunstancias que afecten a súa organización ou docencia. Tamén lle corresponde á EGAP prover canto sexa necesario para a execución e cumprimento desta resolución.</p>
    <p>2. A execución material das actividades queda condicionada á existencia de crédito orzamentario adecuado e dispoñible e á autorización correspondente do gasto.</p>
    <p>3. No suposto de que o número de admitidos/as sexa inferior ao 50 % das prazas convocadas, a EGAP reserva para si o dereito a suspender, cancelar ou agrupar varias edicións das actividades, caso en que empregará os medios de notificación ás persoas interesadas previstos na normativa vixente.</p>
    <p>4. A EGAP poderá modificar os contidos, o desenvolvemento, as datas e os lugares das actividades formativas, así como resolver todas as continxencias que poidan xurdir. Todas as modificacións que afecten o desenvolvemento das actividades serán anunciadas na páxina web da Escola.</p>
    <p>5. A EGAP garantirá na totalidade das actividades derivadas desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <table>
     <thead>
      <tr>
       <td>Código</td>
       <td>Denominación</td>
       <td>Prazas</td>
       <td>Horas</td>
       <td>Cualificación</td>
       <td>Persoal destinatario</td>
       <td>Modalidade<br>Localidade</td>
       <td>Datas e horario</td>
       <td>Data e hora do exame</td>
      </tr>
     </thead>
     <tbody>
      <tr>
       <td>IE22002</td>
       <td>Retos públicos en materia económica</td>
       <td>40</td>
       <td>25</td>
       <td>Aproveitamento</td>
       <td>Persoal ao servizo da Administración xeral da Comunidade Autónoma de Galicia, das entidades públicas instrumentais e da Administración institucional; da Administración local de Galicia e persoal de administración e servizos (PAS) das universidades do Sistema universitario de Galicia (UDC, USC e Uvigo).</td>
       <td>Teleformación</td>
       <td>Do 4.4.2022 ao 28.4.2022</td>
       <td>O 2.5.22 ás 16.30 horas</td>
      </tr>
      <tr>
       <td>IE22006</td>
       <td>Cláusulas sociais na contratación pública</td>
       <td>40</td>
       <td>15</td>
       <td>Aproveitamento</td>
       <td>Persoal ao servizo da Administración xeral da Comunidade Autónoma de Galicia, das entidades públicas instrumentais e da Administración institucional; da Administración local de Galicia e persoal de administración e servizos (PAS) das universidades do Sistema universitario de Galicia (UDC, USC e Uvigo).</td>
       <td>Telepresenza</td>
       <td>Os días 21, 26 e 28 de abril e 3 e 5 de maio, das 16.30 ás 19.30 horas</td>
       <td>O 5.5.2022 ás 19.00 horas</td>
      </tr>
      <tr>
       <td>IE22007</td>
       <td>Lei xeral tributaria</td>
       <td>40</td>
       <td>25</td>
       <td>Aproveitamento</td>
       <td>Persoal ao servizo da Administración xeral da Comunidade Autónoma de Galicia, das entidades públicas instrumentais e da Administración institucional; da Administración local de Galicia e persoal de administración e servizos (PAS) das universidades do Sistema universitario de Galicia (UDC, USC e Uvigo).</td>
       <td>Teleformación</td>
       <td>Do 18.4.2022 ao 12.5.2022</td>
       <td>O 16.5.2022 ás 18.00 horas</td>
      </tr>
     </tbody>
    </table>

