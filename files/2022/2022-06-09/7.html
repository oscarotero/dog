---
date: '2022-06-09'
id: O10-240522-0001
page: 33860
number: 110
agency: Consello de Contas de Galicia
section: III. Outras disposicións.
title: >-
  RESOLUCIÓN do 23 de maio de 2022 pola que se ordena a publicación do Acordo do
  Pleno do 18 de maio de 2022 polo que se procede á modificación das bases
  reguladores e á convocatoria do III Premio de Investigación Carlos G. Otero
  Díaz.
range: Resolución
url: >-
  https://www.xunta.gal/dog/Publicados/2022/20220609/AnuncioO10-240522-0001_gl.html
---
<p>Dando cumprimento ao disposto na base 2 do Acordo do Pleno do 23 de setembro de 2019, polo que se crea o Premio de Investigación Carlos G. Otero Díaz e se establecen as bases reguladoras para a súa concesión (DOG núm. 215, do 12 de novembro de 2019),</p>
    <h2>RESOLVO:</h2>
    <p>Ordenar a publicación do Acordo do Pleno do Consello de Contas de Galicia, do 18 de maio de 2022, polo que se procede á modificación das bases reguladoras e convocatoria do III Premio de Investigación Carlos G. Otero Díaz, como anexo a esta resolución.</p>
    <p>Santiago de Compostela, 23 de maio de 2022</p>
    <footer><p>José Antonio Redondo López<br>Conselleiro maior do Consello de Contas de Galicia</p></footer>
    <h2>ANEXO</h2>
    <h3>Modificación das bases reguladoras e convocatoria do<br>III Premio de Investigación Carlos G. Otero Díaz</h3>
    <p>O Consello de Contas de Galicia como órgano de control externo con competencias en materia de prevención da corrupción ten grande interese en promover a investigación en materias relacionadas con esta competencia e en coñecer aquelas iniciativas de carácter científico que poidan contribuír á análise dos temas propios das súas funcións de colaborar coas administracións públicas na implantación de sistemas de prevención e de manuais de xestión de riscos de corrupción; de comprobar os sistemas de prevención que se poñan en marcha; de asesorar sobre os instrumentos normativos máis axeitados para previr a corrupción, e de fomentar na sociedade civil, e particularmente no ámbito empresarial, a transparencia e o comportamento ético nas súas relacións co sector público.</p>
    <p>Unha das formas de contribuír a este obxectivo consiste en empregar instrumentos que incentiven a elaboración de traballos relacionados coa prevención da corrupción no sector público, nas súas diversas vertentes, como son os premios de investigación. </p>
    <p>O Pleno do Consello de Contas de Galicia, en sesión celebrada o 23 de setembro de 2019, creou o Premio de Investigación Carlos G. Otero Díaz, para promover a investigación en materias relacionadas coa prevención da corrupción nas administracións publicas e aprobou as bases reguladoras para a súa concesión, que foron obxecto de publicación mediante Resolución do conselleiro maior, do 29 de outubro de 2019 (DOG núm. 215, do 12 de novembro).</p>
    <p>Tras a experiencia das dúas primeiras edicións, faise necesario modificar as ditas bases reguladoras e, ao mesmo tempo, proceder á terceira convocatoria do premio.</p>
    <p>Tendo en conta o anterior, o Pleno do Consello de Contas de Galicia, na súa sesión do 18.5.2022,</p>
    <h2>acorda:</h2>
    <p>Primeiro. Modificar as bases reguladoras para a concesión do Premio de Investigación Carlos G. Otero Díaz nos seguintes termos:</p>
    <p>«Base 4. <em>Participantes</em></p>
    <p>Poderán concorrer ao premio os autores ou coautores de traballos de investigación que teñan o seu domicilio en calquera dos Estados membros da Unión Europea, que poderán ter a condición de persoa física ou grupo de investigación, composta por persoas físicas, baixo a coordinación dun dos seus integrantes, que actuará como representante do grupo e responsable do traballo para os efectos oportunos.</p>
    <p>Non poderán concorrer ao premio:</p>
    <p>a) Aquelas persoas que tivesen a condición de membro do Pleno do Consello de Contas á data da respectiva convocatoria.</p>
    <p>b) Aquelas persoas que obtivesen o premio nas dúas edicións anteriores á convocatoria do premio.</p>
    <p>c) Aquelas persoas que formasen parte do xurado nas dúas edicións anteriores á convocatoria do premio.</p>
    <p>Os participantes deberán reunir os requisitos previstos no artigo 13 da Lei xeral de subvencións».</p>
    <p>«Base 6. <em>Documentación que se debe presentar</em></p>
    <p>1. A documentación que se debe presentar no momento da solicitude de participación será a seguinte:</p>
    <p>Solicitude de participación na correspondente convocatoria do premio que figura como anexo I, para os únicos efectos do seu rexistro administrativo, da que non se dará traslado ao xurado. </p>
    <p>Sobre 1: será un sobre branco pechado co título do traballo exclusivamente. O contido deste sobre 1 será unicamente un exemplar do traballo en formato papel ou dixital (preferentemente), e que deberá cumprir os requisitos previstos na base 7.</p>
    <p>Sobre 2: será un sobre branco pechado co título do traballo e o pseudónimo do seu autor/a ou autores exclusivamente. O contido deste sobre 2 será unicamente o impreso de participación do anexo II xunto coa copia do DNI do seu autor/a ou autores.</p>
    <p>2. Cando a documentación se presente sen cumprir algún dos requisitos do número anterior, a Secretaría Xeral do Consello de Contas poderá requirir a súa emenda sempre que se garanta para o xurado o anonimato das solicitudes de participación presentadas, para o cal na solicitude do anexo I é imprescindible cubrir o enderezo electrónico.</p>
    <p>3. Unha vez producida a resolución do xurado e elevada a proposta de concesión de acordo co previsto na base 11.1 e unha vez abertos os sobres a que se refire o punto 1.c) desta base, requiriranse as persoas interesadas autoras dos traballos para que, nun prazo de dez días presenten a seguinte documentación:</p>
    <p>a) No caso de persoas físicas, copia compulsada do DNI, pasaporte ou documento equivalente acreditativo da identidade do/da autor/a.</p>
    <p>b) Cando se trate dun grupo de investigación (varios/as autores/as), a documentación referida nos dous puntos anteriores deberá ser achegada para cada un dos seus integrantes.</p>
    <p>4. A documentación a que se refire o punto anterior poderá presentarse a través da sede electrónica do Consello de Contas sen que sexa necesario presentala cando xa constase en poder do Consello de Contas. Neste caso, a persoa interesada deberá cubrir o punto B.2 do anexo II e autorizalo expresamente mediante a sinatura do punto B.3 do dito anexo II».</p>
    <p>«Base 7. <em>Requisitos dos traballos</em></p>
    <p>1. O traballo deberá ser orixinal, inédito e non ter obtido ningún outro premio de similares características con anterioridade á convocatoria deste premio.</p>
    <p>2. O traballo non poderá terse presentado a convocatorias anteriores do Premio de Investigación Carlos G. Otero Díaz. Porén, poderán presentarse aqueles traballos que non fosen obxecto de valoración polo xurado en convocatorias anteriores, por concorrer o disposto no número 6 desta base.</p>
    <p>3. O traballo poderá estar redactado en galego ou castelán.</p>
    <p>4. O traballo non poderá levar ningún distintivo, tanto en papel como no documento dixital, que permita a identificación dos autores.</p>
    <p>5. O traballo deberá ter unha extensión mínima de 30 folios e máxima de 60 a unha cara. O texto deberá reunir os seguintes requisitos: tamaño de fonte 12; entreliñado 1,5; espazado anterior e posterior 0 puntos; sen sangradura; marxes superior e inferior 2,5 centímetros e esquerda e dereita 3 centímetros).</p>
    <p>6. Os traballos que non cumpran algún dos requisitos anteriores non serán obxecto de valoración polo xurado».</p>
    <p>«Base 8. <em>Premio</em></p>
    <p>O premio de investigación está dotado coa cantidade de 4.500 euros, distribuídos da seguinte forma:</p>
    <p>a) Primeiro premio: 3.000 euros.</p>
    <p>b) Segundo premio: 1.500 euros.</p>
    <p>c) Accésits: no caso de seren declarados desertos o primeiro e o segundo premio, poderanse conceder ata tres accésits de 1.000 euros cada un.</p>
    <p>Estas cantidades poderán variar para cada convocatoria en función das dispoñibilidades orzamentarias.</p>
    <p>Os importes anteriores non se aboarán en concepto de contraprestacións económicas derivadas da cesión de dereitos de propiedade intelectual, para os efectos do previsto na normativa reguladora do imposto sobre a renda da persoas físicas».</p>
    <p>«Base 9. <em>Órgano instrutor do expediente e xurado</em></p>
    <p>1. Corresponderá á Secretaría Xeral do Consello de Contas de Galicia a instrución do procedemento para a concesión do premio.</p>
    <p>2. O xurado terá como función o estudo e a valoración dos traballos presentados en prazo co obxecto de seleccionar os que merezan ser premiados. Para estes efectos, o rexistro do Consello emitirá un certificado en que consten exclusivamente os pseudónimos dos solicitantes coa data de presentación no rexistro.</p>
    <p>3. O Pleno do Consello de Contas designará o xurado, que estará composto por cinco membros, incluído o/a conselleiro/a maior, que o presidirá.</p>
    <p>Os restantes membros do xurado, tres serán elixidos entre investigadores, técnicos e expertos en prevención da corrupción, e un, que actuará como secretario, será unha persoa funcionaria do Consello de Contas que ocupe un posto de nivel 28 ou superior, respectando a presenza equilibrada de homes e mulleres.</p>
    <p>4. O xurado poderá requirir o asesoramento de especialistas de recoñecido prestixio en materia de prevención da corrupción e integridade institucional.</p>
    <p>5. O funcionamento do xurado regularase polas normas contidas na sección 3ª (órganos colexiados das distintas administracións públicas) do capítulo II, título preliminar, da Lei 40/2015, do 1 de outubro, de réxime xurídico do sector público».</p>
    <p>«Base 10. <em>Criterios de avaliación</em></p>
    <p>O xurado seleccionará os traballos que ao seu xuízo sexan merecedores do premio, tendo en conta os seguintes criterios de valoración:</p>
    <p>a) Contido científico, orixinalidade e calidade.</p>
    <p>b) A súa achega ao coñecemento, diagnose e tratamento dunha determinada situación relacionada coa prevención da corrupción nas administracións públicas.”</p>
    <p>«Base 11. <em>Resolución</em></p>
    <p>1. Unha vez valorados os traballos polo xurado, este emitirá a súa resolución e elevará a proposta de concesión debidamente motivada ao Pleno do Consello de Contas, que adoptará o acordo correspondente. </p>
    <p>2. Emitida a resolución e na mesma sesión do xurado, procederase á apertura dos sobres a que se fai referencia na base 6.1.c), correspondentes aos traballos que se premiarán.</p>
    <p>3. O xurado poderá declarar desertos o primeiro e segundo premios e, de ser o caso, outorgar os accésits a que se refire a base 8.</p>
    <p>4. O xurado poderá declarar que dous traballos obteñan ex aequo o primeiro premio, caso en que o importe total da dotación económica se repartirá a partes iguais entre eles, sen que neste caso proceda a concesión do segundo premio e dos accésits.</p>
    <p>5. A resolución do xurado será inapelable.</p>
    <p>6. O acordo de convocatoria establecerá o prazo para a emisión da resolución do xurado».</p>
    <p>«Base 17. <em>Publicación dos traballos</em></p>
    <p>1. O Consello de Contas poderá publicar aqueles traballos premiados cuxa difusión considere de interese, polo que os participantes deberán asinar o consentimento expreso previsto no punto B.4 do anexo II.</p>
    <p>2. Os traballos non premiados, ao tratarse de copias e tendo o seu autor/a o autores o texto orixinal, quedarán, de ser o caso, en depósito na biblioteca da institución».</p>
    <p>Segundo. Convocar o premio correspondente á edición de 2022 (terceira edición), que se rexerá polas seguintes disposicións:</p>
    <p>Primeira. <em>Convocatoria</em></p>
    <p>Convócase o III Premio de Investigación Carlos G. Otero Díaz correspondente á edición de 2022, de acordo coa base 2 do Acordo do Pleno do Consello de Contas, do 23 de setembro de 2019, polo que se crea o Premio de Investigación Carlos G. Otero Díaz e se establecen as bases reguladoras para a súa concesión, publicado mediante Resolución do conselleiro maior, do 29 de outubro de 2019 (DOG núm. 215, do 12 de novembro)</p>
    <p>Segunda. <em>Requisitos e procedemento</em></p>
    <p>Os requisitos e procedemento de concesión do premio serán os recollidos no Acordo do Pleno do Consello de Contas do 23 de setembro de 2019 en que se establecen as bases reguladoras para a súa concesión.</p>
    <p>Terceira. <em>Participantes</em></p>
    <p>De acordo coa base 4 do Acordo do Pleno do Consello de Contas do 23 de setembro de 2019 poderán concorrer ao premio os autores ou coautores de traballos de investigación que teñan o seu domicilio en calquera dos Estados membros da Unión Europea, que poderán ter a condición de persoa física ou grupo de investigación, composto por persoas físicas, baixo a coordinación dun dos seus integrantes, que actuará como representante do grupo e responsable do traballo para os efectos oportunos.</p>
    <p>Non poderán concorrer ao premio:</p>
    <p>a) Aquelas persoas que tivesen a condición de membro do Pleno do Consello de Contas á data desta convocatoria.</p>
    <p>b) Aquelas persoas que obtivesen o premio nas dúas edicións anteriores á esta convocatoria.</p>
    <p>c) Aquelas persoas que formasen parte do xurado nas dúas edicións anteriores á presente convocatoria.</p>
    <p>Cuarta. <em>Prazo de presentación</em></p>
    <p>En cumprimento da base 5 do Acordo do Pleno do Consello de Contas do 23 de setembro de 2019, establécese que o prazo de presentación das solicitudes comezará a partir do día seguinte da publicación da presente convocatoria no <em>Diario Oficial de Galicia</em>, finalizando o 31 de outubro de 2022.</p>
    <p>Quinta. <em>Designación do xurado</em></p>
    <p>De conformidade co disposto na base 9 do Acordo do Pleno do Consello de Contas do 23 de setembro de 2019, o xurado estará composto por:</p>
    <p>Presidente: José Antonio Redondo López.</p>
    <p>Vogais:</p>
    <p>– Antonio Arias Rodríguez.</p>
    <p>– María Concepción Campos Acuña.</p>
    <p>– María Inmaculada Valeije Álvarez.</p>
    <p>Secretario: Ulpiano Leandro Villanueva Rodríguez.</p>
    <p>Sexta. <em>Prazo do fallo do xurado</em></p>
    <p>De conformidade co establecido na base 11 do Acordo do Pleno do Consello de Contas do 23 de setembro de 2019, o prazo para a emisión do fallo do xurado finalizará o 30 de novembro de 2022.</p>
    <p>Sétimo. <em>Dotación económica</em></p>
    <p>A dotación económica do III Premio de Investigación Carlos G. Otero Díaz é de 4.500 euros, distribuídos da seguinte forma:</p>
    <p>a) Primeiro premio: 3.000 euros.</p>
    <p>b) Segundo premio: 1.500 euros.</p>
    <p>c) Accésits: no caso de seren declarados desertos o primeiro e segundo premios, poderanse conceder ata tres accésits de 1.000 euros cada un.</p>
    <p>A dita contía imputarase á partida orzamentaria 02.01.111C.481.01 do orzamento do Consello de Contas para o exercicio 2022.</p>
    <p>Oitava. <em>Modelo de solicitude e impreso de participación</em></p>
    <p>Publícanse o modelo de solicitude e o impreso de participación que figuran como anexos I e II do Acordo do Pleno do Consello de Contas, de 23 de setembro de 2019.</p>
    <p>Terceiro. <em>Entrada en vigor</em></p>
    <p>A modificación das bases reguladoras e a convocatoria do Premio de Investigación Carlos G. Otero Díaz entrará en vigor o día seguinte ao da súa publicación no <em>Diario Oficial de Galicia</em>.</p>

