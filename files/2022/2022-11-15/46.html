---
date: '2022-11-15'
id: G0426-271022-0006
page: 59340
number: 217
agency: Consellería do Medio Rural
section: VI. Anuncios. a) Administración autonómica.
title: >-
  EDICTO do 25 de outubro de 2022, do Xurado Provincial de Clasificación de
  Montes Veciñais en Man Común de Ourense, polo que se publica a Resolución do
  20 de outubro de 2022 relativa á revisión do esbozo do monte veciñal en man
  común da Cidá, pertencente á Comunidade de Montes Veciñais en Man Común da
  Parroquia da Cidá, no concello do Irixo.
range: Edicto
url: >-
  https://www.xunta.gal/dog/Publicados/2022/20221115/AnuncioG0426-271022-0006_gl.html
---
<p>Examinada a solicitude de revisión de esbozo formulada polos representantes do monte veciñal en man común da Cidá, pertencente á Comunidade de Montes Veciñais en Man Común da Parroquia da Cidá, no concello do Irixo, resultan os seguintes</p>
    <p>Feitos:</p>
    <p>Primeiro. O 7 de maio de 2019 a Comunidade de Montes Veciñais en Man Común da Parroquia da Cidá presentou un escrito dirixido á Xefatura Territorial da Consellería do Medio Rural de Ourense (Rexel número 2019/1025150) no cal solicitaba revisar o límite do monte veciñal coas parcelas particulares lindeiras.</p>
    <p>Coa solicitude achegou a seguinte documentación:</p>
    <p>– Memoria da revisión de esbozo.</p>
    <p>– Varios informes de validación gráfica alternativos.</p>
    <p>Segundo. O Servizo de Montes da Xefatura Territorial de Ourense emitiu un informe favorable o día 22 de xuño de 2022 en relación coa citada solicitude. Nel indícase que o perímetro obxecto de revisión se corresponde con tres dos predios do monte veciñal en man común: Zona Norte, Nabás e Paredes. Deles, os dous primeiros quedarían unidos nun único predio logo da revisión.</p>
    <p>Porén, segundo o número 3 do resolto polo Xulgado de Primeira Instancia e Instrución número 2 do Carballiño, a Comunidade de Montes Veciñais en Man Común da parroquia da Cidá é titular dun predio (perfectamente delimitado no plano número 7 referido na sentenza) que, unha vez contrastado coa revisión solicitada, abrangue os predios Zona Norte e unha parte maioritaria de Nabás, contidos na proposta, os cales xa están fusionados pola dita resolución xudicial. O que non figura no pronunciamento xudicial son os extremos N e SE do predio Nabás, agora incluídos na proposta. A este respecto, cómpre indicar o seguinte:</p>
    <p>– O extremo N de Nabás (constituído pola parcela 32036A06900778) non encaixa no ámbito de aplicación da revisión de esbozo, ao tratarse de terreos que desbordan o que sería unha mera cuestión de axuste de contorno; estariamos, máis ben, ante unha nova clasificación de terreos como monte veciñal en man común.</p>
    <p>– O extremo SE de Nabás, tendo en conta que a maior parte do predio Zona Norte-Nabás xa consta oficialmente revisado en virtude da antedita resolución xudicial, sería a única parte do dito predio cuxa revisión é susceptible de ser tramitada.</p>
    <p>– Malia o feito indicado no parágrafo anterior de que a maior parte do predio Zona Norte-Nabás xa consta oficialmente revisado pola sentenza citada no antecedente 6 do informe do Servizo de Montes, detectouse un problema de solapamento no extremo N de Nabás, no tramo lindeiro co monte veciñal en man común Peniña, Os Chaos ou Pena Negra, onde a dita sentenza declarou pertencente á Comunidade de Montes Veciñais en Man Común da Cidá unha franxa duns 460 m de longo por 10-50 m de largo, a cal, segundo a sentenza do antecedente 3, xa estaba clasificada a favor da Comunidade de Montes Veciñais en Man Común de Silvares, do que cabe concluír a existencia dun erro material na sentenza da Cidá (antecedente 6.). A solicitude da Comunidade de Montes Veciñais en Man Común da Cidá recolle tal circunstancia, de xeito que recorta a liña da súa proposta á liña fixada na primeira sentenza (antecedente 3), polo que procede incluír tamén na revisión o tramo do perímetro proposto pola comunidade situado entre os puntos números 33 e 42 do anexo de coordenadas a que fai referencia a parte dispositiva número 1 do antecedente 6. En consecuencia, do perímetro revisado quedan excluídas as seguintes parcelas que ata o de agora formaban parte (parcialmente) del:</p>
    <p>• 32036A06200027</p>
    <p>• 32036A06200160</p>
    <p>• 32036A06200028</p>
    <p>• 32036A06209003</p>
    <p>• 32036A06200159</p>
    <p>• 32036A06209004</p>
    <p>– En canto ao predio Paredes, non hai ningún inconveniente para a revisión deste tal e como se describe na proposta.</p>
    <p>En relación co balance de superficies pre-revisión/pos-revisión, valórase parcialmente, xa que a revisión proposta afecta 3 dos 6 coutos redondos que integran o monte. Así, segundo o antecedente 6, a superficie do predio Zona Norte-Nabás é de 69,7 ha, superficie que, tras a revisión, ascendería a 90,6 ha. En canto ao predio Paredes, a dixitalización do correspondente couto redondo contido no esbozo da carpeta-ficha revela unha superficie de 2,1 ha que, tras a revisión, pasan a ser 2,6 ha. En consecuencia, non existiría menoscabo da integridade territorial do monte, senón todo o contrario.</p>
    <p>Consideracións legais e técnicas:</p>
    <p>Única A Lei 7/2012, do 28 de xuño, de montes de Galicia, na súa disposición transitoria décimo terceira, establece o procedemento de revisión de esbozos de montes veciñais en man común. </p>
    <p>De acordo con ela, os esbozos de montes veciñais integrados nun expediente que, pola súa antigüidade, non reúnan as características de fiabilidade e precisión que exixen as novas técnicas topográficas poderán ser obxecto de revisión axustándose e completándose con aqueles datos e documentos que se consideren necesarios, en particular, os requiridos para a súa inmatriculación no Rexistro da Propiedade.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 22 de xuño de 2022, o Xurado Provincial de Clasificación de Montes en Man Común acordou por unanimidade o día 10 de outubro de 2022:</p>
    <p>Aprobar a proposta de revisión de esbozo do monte veciñal en man común da Cidá, no concello do Irixo.</p>
    <p>Ourense, 25 de outubro de 2022</p>
    <footer><p>Luis Jorge Álvarez Ferro<br>Presidente do Xurado Provincial de Clasificación<br>de Montes Veciñais en Man Común de Ourense</p></footer>

