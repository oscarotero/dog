---
date: '2010-10-25'
page: 17
number: 205
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 175/2010, do 14 de outubro, polo que se establece a estrutura orgánica
  da Escola Galega de Administración Pública.
range: Decreto
---
<p>Pola Lei 4/1987, do 27 de maio, modificada pola Lei 10/1989, do 10 de xullo, creouse a Escola Galega de Administración Pública como organismo autónomo de carácter administrativo adscrito á Consellería de Presidencia. Esta lei foi desenvolvida regulamentariamente mediante o Decreto 306/1990, do 24 de maio. Pola súa parte, para o cumprimento das súas funcións, por medio do Decreto 336/1990, do 8 de xuño, desenvolveuse a estrutura orgánica da Escola Galega de Administración Pública, que foi derrogado polo Decreto 65/2008, do 27 de marzo, polo que se establece unha nova estrutura orgánica da Escola Galega de Administración Pública.</p>
<p>A principal motivación da nova estrutura orgánica establecida polo Decreto 65/2008, do 27 de marzo, era incidir nunha das misións fundacionais da escola (a investigación e o estudo no ámbito da Administración pública), para o cal se crea unha unidade de investigación social con categoría de subdirección xeral. Sen embargo, con este decreto a penas se modifica a estrutura orgánica da escola en relación coas unidades organizativas básicas encargadas das funcións de formación e perfeccionamento do persoal ao servizo das administracións públicas galegas, mantendo a estrutura establecida polo Decreto 336/1990, do 8 de xuño, isto é, un servizo dedicado á formación e ao perfeccionamento do persoal ao servizo da Administración autonómica e outro servizo dedicado á formación e perfeccionamento do persoal ao servizo da Administración local e doutras administracións, ademais do servizo de estudos, investigación e publicacións.</p>
<p>Non obstante, co fin de proceder coa maior racionalidade e eficiencia na xestión dos recursos á hora de planificar e xestionar as actividades formativas que organiza a EGAP, cómpre levar a cabo unha reorganización e adaptación da estrutura da escola que evite a duplicidade de atribucións dos servizos en materia formativa, aínda que sexan destinadas a distintos colectivos.</p>
<p>Deste forma, mediante este decreto suprímese tanto o Servizo de Selección, Formación, Perfeccionamento e Especialización do Persoal da Administración Autonómica como o Servizo de Selección, Formación, Perfeccionamento e Especialización do Persoal ao Servizo da Administración Local e doutras Administracións. E, no seu lugar, créase o Servizo de Programación de Actividades de Formación e o Servizo de Xestión de Actividades de Formación e Selección.</p>
<p>O Servizo de Programación das Actividades de Formación terá como función primordial a de elaborar os plans de actividades formativas do persoal ao servizo das distintas administracións públicas galegas, para o que terá en conta os resultados dos estudos de diagnóstico de necesidades formativas que se desenvolvan dende a propia EGAP ou institucións afíns de recoñecido prestixio. Os plans de formación renovaranse periodicamente, atendendo á vixencia dos contidos, á incorporación de actividades novidosas e á valoración da propia actividade formativa por parte dos colectivos destinatarios e outros grupos de interese implicados. Todo isto, atendendo ao obxectivo común da escola de procura da excelencia na calidade da formación e o avance no camiño da mellora continua.</p>
<p>O Servizo de Xestión das Actividades de Formación e Selección terá como función primordial a organización e o desenvolvemento das diferentes actividades formativas planificadas polo Servizo de Programación das Actividades de Formación, así como a xestión das competencias que en materia de selección de persoal lle correspondan á escola, todo iso de acordo cos principios de austeridade, transparencia e eficacia no gasto. Deste xeito, a EGAP amosa o seu compromiso cunha Administración eficiente na utilización dos recursos públicos e coa satisfacción das necesidades das persoas que utilizan os seus servizos, de acordo cos principios que conforman o código de boas prácticas administrativas. En termos máis concretos, e no que se refire á área de formación, o Servizo de Xestión será o responsable de elaborar as convocatorias dos cursos para a súa publicación no Diario Oficial de Galicia, organizar o desenvolvemento das actividades formativas, seleccionar ao alumnado por cursos e organizar e </p>
<p>supervisar a efectiva avaliación da calidade destes.</p>
<p>O Servizo de Estudos e Publicacións reforzará a súa función fundamental de promoción e difusión de estudos, publicacións e actividades relativas ás administracións públicas, así como a programación e xestión de cursos de excelencia, seminarios, congresos, conferencias e xornadas en que se propicie o debate de ideas e propostas sobre as administracións públicas. A escola amosa así o seu dexexo de contribuír, dende Galicia, á produción e divulgación de coñecemento científico-social, co obxectivo de subministrar ao persoal das administracións públicas galegas, e á sociedade en xeral, información útil para a mellor Formulación e solución dos problemas actuais. Trátase, por tanto, de apoiar e difundir a reflexión e o debate sobre asuntos de especial relevancia pública.</p>
<p>Co obxecto de garantir o impulso e a coordinación das atribucións que en materia de formación e selección lle corresponden á EGAP, por medio deste decreto recupérase a Xefatura de Estudos, con rango de subdirección xeral e da cal dependen o Servizo de Programación das Actividades de Formación, o Servizo de Xestión das Actividades de Formación e Selección e o Servizo de Estudos e Publicacións da escola. A Xefatura de Estudos terá como función primordial a coordinación en materia de formación de toda a escola, a proposta e o desenvolvemento dos oportunos acordos de colaboración con outras institucións públicas ou privadas, o impulso das publicacións da EGAP e a implantación de procesos que aseguren a mellora da calidade na formación.</p>
<p>O Servizo Económico-Administrativo mantén a función de desenvolver a xestión económica e orzamentaria, de persoal e de réxime interior da escola, así como a coordinación dos procedementos administrativos, de acordo cos principios que rexen a actuación administrativa. Ao mesmo tempo, ve reforzada a súa tarefa de desenvolver a devandita xestión seguindo un enfoque de xestión integrado e de calidade, mediante a asunción da coordinación dos sistemas internos de calidade.</p>
<p>Por último, as funcións da Unidade de Investigación Social, tal como viñan detalladas no Decreto 65/2008, do 27 de marzo, pasan a ser asumidas pola Secretaría Xeral da EGAP, quedando garantidos, deste xeito, os fins de desenvolver a investigación, o estudo e a realización de traballos de divulgación en materia de administración pública, así como o fin de orientar a escola cara á mellora continua, asumindo as funcións de avaliación e xestión da calidade de toda a acción administrativa e formativa da escola.</p>
<p>De acordo co disposto no artigo 6 de Lei 7/2004, do 16 de xullo, para a igualdade de mulleres e homes, os órganos e unidades da EGAP integrarán a perspectiva de xénero no desenvolvemento das súas funcións.</p>
<p>En consecuencia, por proposta do conselleiro de Presidencia, Administracións Públicas e Xustiza, tras o informe favorable da Consellería de Facenda, e logo de deliberación do Consello da Xunta de Galicia na súa reunión do día catorce de outubro de dous mil dez,</p>
<p>DISPOÑO:</p>
<p>Artigo 1º.-Funcións e estrutura.</p>
<p>A Escola Galega de Administración Pública (EGAP) é un organismo autónomo de carácter administrativo, adscrito organicamente á Consellería de Presidencia, Administracións Públicas e Xustiza, que se estrutura nos dous seguintes órganos reitores cuxas funcións veñen reguladas na Lei 4/1987, do 27 de maio, de creación da EGAP, modificada pola Lei 10/1989, do 10 de xullo:</p>
<p>1. O Consello Reitor.</p>
<p>Corresponden ao Consello Reitor as facultades atribuídas polo artigo 6 da Lei 4/1987, do 27 de maio, de creación da EGAP.</p>
<p>2. A Dirección.</p>
<p>Corresponden á Dirección as facultades atribuídas polo artigo 9 da Lei 4/1987, do 27 de maio, de creación da EGAP.</p>
<p>Baixo a dependencia orgánica e funcional da Dirección da EGAP haberá unha Secretaría Xeral e unha Xefatura de Estudos, ambos os dous con rango de subdirección xeral.</p>
<p>Artigo 2º.-A Secretaría Xeral.</p>
<p>2.1. Correspóndenlle á Secretaría Xeral da EGAP, baixo a dirección do director/a, as seguintes funcións:</p>
<p>a) Desempeñar a secretaría do Consello Reitor e velar pola execución dos acordos adoptados no seu seo.</p>
<p>b) Preparar, en coordinación coa Xefatura de Estudos, os anteproxectos do plan anual de actividades e a memoria anual sobre as actuacións da escola.</p>
<p>c) Preparar as contas e o borrador do anteproxecto do orzamento da entidade.</p>
<p>d) Xestionar o orzamento da escola.</p>
<p>e) Administrar e xestionar o patrimonio e os recursos económicos da escola.</p>
<p>f) Xestionar e supervisar a contratación administrativa.</p>
<p>g) Levar a cabo o asesoramento xurídico e financeiro, así como elaborar os informes que lle solicite a dirección.</p>
<p>h) A administración e xestión do persoal, sen prexuízo da dependencia funcional que corresponde aos responsables de cada unidade.</p>
<p>i) Xestionar os asuntos de réxime interior, rexistro, información, documentación administrativa, arquivo e inventario.</p>
<p>j) Coordinar e supervisar a elaboración das propostas de disposicións, instrucións, circulares e procedementos de xestión.</p>
<p>k) Coordinar e inspeccionar os servizos e unidades da escola.</p>
<p>l) Planificar e impulsar os sistemas de información e comunicación do organismo.</p>
<p>m) Velar polo cumprimento da normativa sobre o tratamento de datos de carácter persoal, con especial referencia á implantación, revisión e auditoría dos documentos de seguridade exixibles no eido xeral da escola.</p>
<p>n) Exercer a Xefatura da Unidade de Investigación, Avaliación e Calidade da Escola.</p>
<p>ñ) Xestionar, establecer e manter procedementos de xestión interna para proporcionar ás distintas unidades e servizos os instrumentos necesarios para unha mellora continua na calidade dos servizos prestados pola escola a través da Unidade de Investigación, Avaliación e Calidade.</p>
<p>o) Desenvolver estudos e investigacións de natureza multidisciplinar sobre as administracións públicas, a través da Unidade de Investigación, Avaliación e Calidade.</p>
<p>p) Substituír a dirección nos casos de ausencia, vacante ou enfermidade.</p>
<p>q) Exercer calquera outra competencia que lle delegue a dirección.</p>
<p>2.2. Da secretaría xeral depende orgánica e funcionalmente o Servizo Económico-Administrativo.</p>
<p>Artigo 3º.-O Servizo Económico-Administrativo.</p>
<p>Ao Servizo Económico-Administrativo correspóndelle realizar as seguintes funcións:</p>
<p>a) A elaboración do borrador do anteproxecto de orzamentos da escola.</p>
<p>b) A execución e o control do orzamento, a tramitación das súas modificacións, a xestión económico-administrativa dos créditos orzamentarios e a xustificación das contas xerais.</p>
<p>c) A habilitación de pagamentos e a adquisición, a xestión e o control de medios materiais para o funcionamento ordinario do organismo.</p>
<p>d) A xestión e o mantemento das aulas e das demais instalacións da escola.</p>
<p>e) A xestión de expedientes de contratación administrativa.</p>
<p>f) A xestión do persoal, do réxime interno, a coordinación dos procedementos administrativos e dos sistemas de calidade internos.</p>
<p>g) A xestión de nóminas do persoal da escola.</p>
<p>h) O exercicio de cantas funcións lle encomende o/a secretario/a xeral.</p>
<p>Artigo 4º.-A Xefatura de Estudos.</p>
<p>4.1. Correspóndenlle a Xefatura de Estudos, baixo a dependencia orgánica e funcional da dirección, o desenvolvemento das atribucións que lle corresponden á EGAP en materia de selección, formación e perfeccionamento do persoal ao servizo das administracións públicas galegas.</p>
<p>4.2. Co fin de exercer adecuadamente tales atribucións, dependen tanto orgánica como funcionalmente da Xefatura de Estudos os seguintes servizos:</p>
<p>a) O Servizo de Programación das Actividades de Formación.</p>
<p>b) O Servizo de Xestión das Actividades de Formación e Selección.</p>
<p>c) O Servizo de Estudos e Publicacións.</p>
<p>Artigo 5º.-O Servizo de Programación das Actividades de Formación.</p>
<p>Ao Servizo de Programación das Actividades de Formación corresponderalle realizar as seguintes funcións:</p>
<p>a) Elaborar a proposta do plan de formación anual do persoal ao servizo da Administración autonómica, con excepción do persoal docente e sanitario, así como do persoal ao servizo da Administración local de Galicia e doutras administracións públicas galegas, así como a programación das actividades formativas derivadas dos convenios subscritos.</p>
<p>b) O coñecemento, coordinación e seguimento dos diferentes plans de formación dirixidos ao persoal da Administración autonómica de Galicia, e o coñecemento e seguimento dos diferentes plans de formación ao persoal da Administración local e doutras administracións de Galicia.</p>
<p>c) Elaborar as propostas sobre formación e perfeccionamento do persoal, en colaboración, se é o caso, coas unidades e responsables de formación dos departamentos e organismos da Xunta de Galicia.</p>
<p>d) Implantar procesos de mellora continua da formación no ámbito da Administración pública galega.</p>
<p>e) Desenvolver, por proposta da Unidade de Investigación, Avaliación e Calidade, os procedementos que permitan avaliar a calidade das actividades formativas desenvolvidas pola escola.</p>
<p>f) Propoñer, planificar e avaliar proxectos formativos innovadores dirixidos ao persoal ao servizo das administracións públicas.</p>
<p>g) Propoñer e planificar actividades formativas de carácter transversal dirixidas ao persoal ao servizo das administracións públicas galegas, servíndose especialmente das metodoloxías de formación non presencial.</p>
<p>h) Analizar, a través da Unidade de Investigación, Avaliación e Calidade, as necesidades formativas do persoal ao servizo das administracións públicas.</p>
<p>i) Elaborar e tramitar convenios de colaboración con outras entidades e outros órganos das administracións públicas de Galicia en materia de formación.</p>
<p>j) Xestionar os procesos de recoñecemento e homologación dos títulos correspondentes a actividades formativas realizadas por outros centros e dirixidas ao persoal ao servizo das administracións públicas de Galicia.</p>
<p>k) Xestionar as bases de datos de profesorado e persoas expertas, así como propoñer a elección do profesorado.</p>
<p>l) Exercer cantas funcións relacionadas coas anteriores lle encomende a Xefatura de Estudos.</p>
<p>Artigo 6º.-Servizo de Xestión das Actividades de Formación e Selección.</p>
<p>Ao Servizo de Xestión das Actividades de Formación e Selección corresponderalle realizar as seguintes funcións:</p>
<p>a) Xestionar e organizar as actividades formativas derivadas do plan de formación anual da escola dirixidas ao persoal ao servizo das administracións públicas galegas.</p>
<p>b) Xestionar as actividades formativas derivadas de convenios de colaboración con outras entidades e outros órganos das administracións públicas de Galicia en materia de formación.</p>
<p>c) Realizar a selección do alumnado nas actividades formativas da escola dirixidas ao persoal ao servizo das administracións públicas de Galicia.</p>
<p>d) Colaborar cos órganos competentes en materia de función pública na selección do persoal ao servizo da Xunta de Galicia, con excepción do persoal docente e sanitario, de acordo co disposto na normativa estatal e autonómica respecto desta materia.</p>
<p>e) Organizar os cursos selectivos de formación e os cursos complementarios de formación de carácter non-selectivo vinculados a procesos de selección de persoal da Administración pública galega, coa excepción do persoal docente e sanitario.</p>
<p>f) Colaborar na realización das probas selectivas para o acceso á condición de persoal funcionario ao servizo da Administración desta comunidade autónoma convocadas de conformidade co disposto na Lei da función pública de Galicia, e das outras administracións públicas que logo de convenio llo encomenden, con excepción do persoal docente e sanitario.</p>
<p>g) Realizar as probas e impartir os cursos selectivos descentralizados para o acceso á condición de persoal funcionario local de corpos de habilitación de carácter estatal, de acordo co disposto na normativa estatal e autonómica nesta materia.</p>
<p>h) Dar soporte técnico e asistir nos procesos selectivos para o acceso á condición de persoal funcionario dos entes locais de Galicia sen habilitación de carácter estatal e xestionar os cursos selectivos correspondentes, de acordo cos convenios que se subscriban coas distintas entidades locais.</p>
<p>i) Exercer cantas funcións relacionadas coas anteriores lle encomende a Xefatura de Estudos.</p>
<p>Artigo 7º.-O Servizo de Estudos e Publicacións.</p>
<p>Ao Servizo de Estudos e Publicacións corresponderalle realizar as seguintes funcións:</p>
<p>a) Promover a difusión de estudos e publicacións relativas ás administracións públicas.</p>
<p>b) Organizar cursos de excelencia, superiores e de especialización, seminarios, congresos, conferencias e xornadas en que se propicie o debate de ideas e propostas sobre as administracións públicas.</p>
<p>c) Planificar e dirixir a execución dos programas de actividades dirixidas á formación dos cadros de persoal directivo das administracións públicas.</p>
<p>d) Programar e xestionar as actividades formativas de longa duración en colaboración, se é o caso, coas universidades e outras entidades.</p>
<p>e) Preparar e xestionar a convocatoria de bolsas destinadas a fomentar o estudo e a investigación en materias relacionadas coas actividades da escola, vinculadas especialmente coa linguaxe administrativa, coa biblioteconomía e a documentación, coas novas tecnoloxías aplicadas á formación e con calquera outra que se considere relevante.</p>
<p>f) Preparar e xestionar a convocatoria de premios destinados a fomentar os estudos e os traballos sobre as administracións públicas.</p>
<p>g) Manter relacións de cooperación e intercambio con outras institucións de interese docente para as actividades da escola.</p>
<p>h) Planificar e xestionar o programa editorial, a difusión e publicidade das actividades da escola e a distribución das publicacións resultantes.</p>
<p>i) Xestionar a biblioteca especializada da escola, seleccionar e impulsar a política de adquisicións bibliográficas e de xeración de contidos e documentación de relevancia para as administracións públicas.</p>
<p>j) Exercer cantas funcións relacionadas coas anteriores lle encomende a Xefatura de Estudos.</p>
<p>Disposicións transitorias</p>
<p>Primeira.-Cando, como consecuencia da modificación da estrutura orgánica que se establece neste decreto, se modifique a denominación ou contido funcional de subdireccións xerais e servizos existentes con anterioridade, autorízase a persoa titular da Consellería de Presidencia, Administracións Públicas e Xustiza, para adscribir o persoal funcionario que ocupaba o posto existente ao posto equivalente que figura neste decreto.</p>
<p>No caso de supresión ou amortización das subdireccións xerais e das xefaturas de servizo, será de aplicación o establecido na normativa vixente en materia de función pública.</p>
<p>Segunda.-As unidades e postos de traballo con nivel orgánico inferior ao de servizo correspondentes aos servizos suprimidos ou amortizados como consecuencia deste decreto, continuarán subsistentes e retribuiranse con cargo aos mesmos créditos orzamentarios, ata que se aprobe a nova relación de postos de traballo adaptada á estrutura orgánica establecida neste decreto. As unidades e os postos de traballo encadrados nos órganos suprimidos adscribiranse provisionalmente, por orde da persoal titular da Consellería de Presidencia, Administracións Públicas e Xustiza, aos órganos establecidos neste decreto en función das atribucións que teñen asignadas.</p>
<p>Disposición derrogatoria</p>
<p>Queda derrogado o Decreto 65/2008, do 27 de marzo, polo cal se establece a estrutura orgánica da Escola Galega de Administración Pública e calquera outra normativa de igual ou inferior rango que se opoña ao establecido neste decreto ou que o contradiga.</p>
<p>Disposicións derradeiras</p>
<p>Primeira.-Autorízase a persoa titular da Consellería de Presidencia, Administracións Públicas e Xustiza para ditar as disposicións que sexan necesarias para o desenvolvemento deste decreto.</p>
<p>Segunda.-A estrutura orgánica establecida e regulada por este decreto non comporta incremento de gasto.</p>
<p>Terceira.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, catorce de outubro de dous mil dez.</p>
<p>Alberto Núñez Feijóo</p>
<p>Presidente</p>
<p>Alfonso Rueda Valenzuela</p>
<p>Conselleiro de Presidencia, Administracións Públicas e Xustiza</p>

