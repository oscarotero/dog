---
date: '2001-01-12'
id: 10C6
page: 492
number: 9
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 2 de xaneiro de 2001 pola que se regula o réxime de concesión de
  subvencións para a organización de actividades, construcción ou reforma de
  instalacións náuticas e compra de equipamento náutico deportivo.
range: Orde
url: 'https://www.xunta.gal/dog/Publicados/2001/20010112/Anuncio10C6_gl.html'
---
<p>A Secretaría Xeral para o Deporte, tendo en conta a constante mellora que se vén producindo en Galicia na área dos deportes náuticos, con modalidades</p>
<p>incluídas no calendario olímpico, e a importancia destas actividades náuticas na nosa comunidade, tendo en conta, así mesmo, o custo que representa dispoñer de instalacións e equipamento específico axeitado, en constante avance técnico con implantación de novos materiais, e co fin de impulsa-la actividade e evita-lo estancamento neste eido, convoca ó abeiro da presente orde, axudas económicas ás entidades deportivas para o desenvolvemento dos seus programas deportivos, así como para a construcción ou reforma de instalacións e compra de equipamento náutico deportivo. Na súa virtude,</p>
<p>DISPOÑO:</p>
<p>Artigo 1º</p>
<p>Serán obxecto de subvención as seguintes accións:</p>
<p>A) Organización da actividade deportiva federada e outras actividades de especial relevancia, promovidas polos clubs galegos dos deportes náuticos olímpicos, (piragüismo, remo e vela), inscritos no Rexistro de Asociacións Deportivas e Deportistas de Galicia da Secretaría Xeral para o Deporte, que participen en competicións de carácter oficial na presente tempada, e tivesen actividades na de 1999-2000.</p>
<p>B) Mellora de infraestructuras, construcción de instalacións náuticas ou realización de obras de reforma das xa existentes que teñan un orzamento que non exceda de dez millóns de pesetas (10.000.000), promovidas polos clubs ós que se refire o punto A) deste artigo.</p>
<p>C) Adquisición de material deportivo de competición ou adestramento. Neste punto, ademais dos clubs referenciados no punto A) do presente artigo, poderán solicita-las respectivas federacións deportivas galegas de deportes náuticos olímpicos, (piragüismo, remo, vela), inscritas no rexistro antes mencionado.</p>
<p>Artigo 2º</p>
<p>Estas solicitudes serán atendidas con cargo ás aplicacións orzamentarias seguintes:</p>
<p>Para os solicitantes do punto A), cun crédito de trinta e seis millóns de pesetas (36.000.000 de pesetas), da aplicación orzamentaria 04.04.355A.480.0, e para os solicitantes dos puntos B) e C), cun crédito de cincuenta e catro millóns setecentas mil pesetas (54.700.000 pesetas), da aplicación orzamentaria 04.04.355A.780.0 do proxecto de orzamentos xerais da Comunidade Autónoma de Galicia para o ano 2001. Estes créditos poderán variarse en función das solicitudes presentadas, sen que en ningún caso superen os orzamentos da Comunidade Autónoma de Galicia para o ano 2001, nos referidos conceptos.</p>
<p>Os créditos referidos no presente artigo poderán ser incrementados con achegas económicas destinadas para estes efectos por outras institucións públicas, para apoiar calquera dos programas que</p>
<p>regula a presente orde, e que sexan resultado de convenios que se formalicen con cada unha delas.</p>
<p>Artigo 3º</p>
<p>As solicitudes presentaranse nos impresos oficiais, segundo o modelo que se achega á presente orde como anexo I.</p>
<p>Achegarase tamén:</p>
<p>Para os solicitantes do punto A) do artigo 1º:</p>
<p>-Proxecto e orzamento detallado da actividade que se vaia realizar na presente tempada.</p>
<p>Para os solicitantes do punto B) do artigo 1º:</p>
<p>-Documento acreditativo da propiedade dos terreos ou, no seu defecto, do dereito de utilización durante un mínimo de dez anos e o permiso do propietario para a realización das obras.</p>
<p>-Anteproxecto ou memoria valorada da obra que se pretende realizar.</p>
<p>Para os solicitantes do punto C) do artigo 1º:</p>
<p>-Orzamento e relación do equipamento que se pretende adquirir.</p>
<p>Os clubs poderán facer solicitudes diferenciadas para cada un dos puntos anteriores. En calquera caso, achegarán, ademais da documentación solicitada para cada un dos puntos, unha memoria da entidade solicitante na que se incluirán, entre outros:</p>
<p>-Participación en competicións oficiais e resultados acadados.</p>
<p>-Cadro de técnicos do club.</p>
<p>-Programas desenvolvidos de promoción ou tecnificación.</p>
<p>-Certificación do número de licencias por sexos e categorías, correspondente á ultima tempada, (ano 2000), expedida pola correspondente federación galega.</p>
<p>Os peticionarios das axudas presentarán, coa solicitude inicial, unha declaración de conxunto de tódalas solicitudes efectuadas ou concedidas, para un mesmo proxecto, das distintas administracións públicas competentes.</p>
<p>Artigo 4º</p>
<p>As solicitudes presentaranse no rexistro xeral da Secretaría Xeral para o Deporte, (Estadio Multiusos de San Lázaro, s/n, 15890 Santiago de Compostela), nos servicios provinciais da Secretaría Xeral para o Deporte, ou ben por calquera outro dos medios previstos no artigo 38.4º da Lei do réxime xurídico das administracións públicas e do procedemento administrativo común.</p>
<p>O prazo de presentación das solicitudes será de vinte días contados a partir do día seguinte ó da publicación desta orde no Diario Oficial de Galicia.</p>
<p>Artigo 5º</p>
<p>Unha vez recibida a documentación das solicitudes de subvención, a Secretaría Xeral para o Deporte convocará a comisión avaliadora encargada de xulgalas, que estará formada polas seguintes persoas:</p>
<p>Presidente: subdirector xeral de Deportes.</p>
<p>Vocais: xefe do Servicio de Coordinación Deportiva.</p>
<p>Xefe do Servicio Provincial da Secretaría Xeral para o Deporte na Coruña.</p>
<p>Xefe do Servicio Provincial da Secretaría Xeral para o Deporte en Lugo.</p>
<p>Xefe do Servicio Provincial da Secretaría Xeral para o Deporte en Ourense.</p>
<p>Xefe do Servicio Provincal da Secretaría Xeral para o Deporte en Pontevedra.</p>
<p>Secretario: xefe da Sección de Programación e Actividades Deportivas.</p>
<p>Así mesmo, para aqueles programas nos que outras administracións públicas participen mediante convenios de cooperación, e exclusivamente no que respecte ós seus correspondentes ámbitos territoriais, formarán parte desta comisión dous representantes designados por cada unha daquelas.</p>
<p>Unha vez estudiadas pola comisión avaliadora as documentacións dos solicitantes, a Secretaría Xeral para o Deporte poderá presentarlles ás distintas entidades os reparos ou obxeccións que crea necesarios para axustalas ós obxectivos desta orde, co fin de que se realicen as oportunas correccións nun prazo de dez días hábiles a partir da data de notificación.</p>
<p>Para a concesión das subvencións a comisión avaliadora terá en conta os seguintes criterios:</p>
<p>Para as axudas ás que fan referencia os puntos A) e C) do artigo 1º:</p>
<p>-Interese do proxecto valorado da actividade para o ano 2001, antigüidade do club.</p>
<p>-Número de licencias e resultados acadados polo club nas últimas dúas tempadas.</p>
<p>-Interese dos eventos organizados polo club.</p>
<p>Para as axudas ás que fai referencia o punto B), do artigo 1º:</p>
<p>-Ademais do anterior, terase en conta que o solicitante sexa propietario dos terreos ou instalacións onde se pretenda a realización das obras ou reformas ou, no seu defecto, a duración do dereito da súa utilización.</p>
<p>-A comisión avaliadora, a través do seu presidente elevará proposta ó secretario xeral para o Deporte para a resolución definitiva das subvencións que será diferenciada por epígrafes.</p>
<p>Non obstante, á vista da documentación presentada e ante a súa complexidade, a comisión avaliadora poderá elevar propostas de resolución por epígrafes e, dentro destes, por ámbitos territoriais, co fin de lles dar cumprimento ós convenios ós que se refire o artigo 2º da presente orde.</p>
<p>Artigo 6º</p>
<p>A resolución das subvencións seralles notificada ós solicitantes nun período de tres meses, contado desde a data de publicación da presente orde no Diario Oficial de Galicia. Esgotado o dito prazo sen resolución expresa, deberá entenderse desestimada a petición correspondente (artigo 43.2º, a contrario sensu, da Lei de réxime xurídico das administracións públicas e do procedemento administrativo común).</p>
<p>Esta convocatoria, as súas bases e cantos actos administrativos se deriven dela, poderán ser impugnados polos interesados nos casos e na forma establecida na Lei 30/1992, do 26 de novembro, de réxime xurídico das administracións públicas e do procedemento administrativo común. Polo tanto, o recurso de reposición potestativo interporase conforme os artigos 116 e 117 da devandita lei.</p>
<p>O recurso contencioso-administrativo rexerase pola Lei 29/1998, do 13 de xullo, reguladora da xurisdición contencioso-administrativa e, particularmente no concernente ós prazos para interpolo, polo artigo 46 da dita lei.</p>
<p>Os promotores dos expedientes aprobados dos puntos B) e C) do artigo 1º, estarán obrigados a presentar, no prazo de trinta días naturais, unha declaración de que aceptan a axuda, así como os condicionamentos ós que quedan sometidos pola presente orde e os xustificantes do cumprimento das obrigas ás que se refire o artigo 78 do texto refundido de Lei de réxime financeiro e orzamentario de Galicia (Decreto lexislativo 1/1999, do 7 de outubro). Así mesmo, os beneficiarios de axudas ós que se refire o punto B) do artigo 1º quedan na obriga de presentar ante a Secretaría Xeral para o Deporte as autorizacións administrativas necesarias para a realización do programa subvencionado.</p>
<p>Por solicitude do interesado, o proxecto poderá ser modificado porcentualmente á axuda recibida co visto e prace do secretario xeral para o Deporte, sempre e cando se cumpra a finalidade ou función para a que foi promovida.</p>
<p>Naqueles casos nos que non se produza contestación ou non presenten a documentación solicitada no prazo indicado, entenderase que se renuncia á subvención. A comisión avaliadora reunirase de novo para propoñer nova concesión de subvencións, con cargo ás renuncias que se produzan.</p>
<p>Artigo 7º</p>
<p>Os beneficiarios das axudas deberán xustifica-lo cumprimento da finalidade dos programas subvencionados antes do 15 de outubro de 2001.</p>
<p>O incumprimento do prazo de xustificación das subvencións a que se refire o parágrafo anterior dará lugar á perda do dereito a percibi-la axuda outorgada e posibilitará a reasignación de tales créditos nos termos previstos no último parágrafo do artigo 6º.</p>
<p>Aqueles beneficiarios de subvencións correspondentes ó punto A) do artigo 1º desta orde, que individualmente superen o importe dun millón de pesetas, poderán recibir ata un máximo do oitenta por cento da contía concedida como pagamentos parciais. Para o seu cobramento as entidades remitirán á Secretaría Xeral para o Deporte certificación expedida polo seu secretario, co visto e prace do presidente, na que se faga consta-lo importe do pagamento que solicitan, coa relación detallada do gasto realizado, segundo o proxecto aprobado, na que se especifiquen os perceptores, co número de CIF ou NIF, contía e motivo do gasto.</p>
<p>Para a percepción do resto da subvención, unha vez rematada a actividade, no prazo dun mes, os beneficiarios presentarán memoria da actividade realizada e certificación expedida polo seu secretario, co visto e prace do seu presidente, na que se faga consta-la aplicación definitiva dos fondos. Na certificación especificaranse os perceptores, co número de CIF ou NIF, contía e motivo do gasto. Os xustificantes orixinais dos gastos deberán ser custodiados pola correspondente entidade e quedarán á disposición da Secretaría Xeral para o Deporte para posibles comprobacións.</p>
<p>Os beneficiarios, para percibi-las axudas correspondentes ós puntos B) e C) do artigo 1º desta orde, quedan na obriga de presenta-las facturas acreditativas de ter realizadas as obras ou adquirida a subministración do equipamento deportivo, sen que se efectúe ningún anticipo antes da oportuna xustificación completa da actuación. Unha vez rematadas as obras ou adquirido o equipamento deportivo, procederase á súa recepción, acto ó que deberá asistir un representante da Secretaría Xeral para o Deporte e do que quedará constancia por medio da oportuna acta.</p>
<p>Así mesmo, no momento da xustificación da execución total do proxecto e en calquera caso antes do último pagamento, o peticionario presentará unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para un mesmo proxecto, das distintas administracións públicas competentes ou de calquera dos seus organismos, entes ou sociedades.</p>
<p>Artigo 8º</p>
<p>Obrigas das entidades ás que se lles concede subvencións:</p>
<p>-Asumir ó seu cargo os aumentos que se produzan, no caso de que o custo das obrigas resulte superior á valoración prevista no orzamento, ou ben por revisión dos prezos adicionais, prórrogas e outros supostos.</p>
<p>-Non poderán modifica-lo programa aprobado da actividade subvencionada sen a expresa autorización da Secretaría Xeral para o Deporte.</p>
<p>-Comunicarlle á Secretaría Xeral para o Deporte a obtención de subvencións ou axudas para as mesmas finalidades, procedentes de calquera administración ou de entes públicos.</p>
<p>-A Secretaría Xeral para o Deporte poderá facer comprobación e control das actividades que se subvencionan con cargo á presente orde. Así mesmo, os beneficiarios de subvención quedan sometidos ás actuacións de control financeiro que lle correspondan á Consellería de Economía e Facenda e ás previstas na lexislación do Consello de Contas.</p>
<p>-Emprega-lo distintivo Deporte Galego da Secretaría Xeral para o Deporte da Xunta de Galicia en tódalas actividades e comunicacións que promovan, e demais obrigas que se adopten nos convenios previstos no artigo 1º da presente orde.</p>
<p>Artigo 9º</p>
<p>No caso de que o beneficiario da subvención incumprise o disposto nesta orde, a Secretaría Xeral para o Deporte poderá anula-la subvención concedida, logo da audiencia do interesado. Neste caso, o beneficiario non poderá solicitar outra subvención mentres non sexa devolta a anterior, no suposto de que fose anulada, de acordo co réxime previsto no artigo 78.5º do texto refundido da Lei de réxime financeiro e orzamentario de Galicia (Decreto lexislativo 1/1999, do 7 de outubro).</p>
<p>Artigo 10º</p>
<p>Nos aspectos non contidos na presente orde, haberá que aterse ó disposto no artigo 78 do texto refundido da Lei de réxime financeiro e orzamentario de Galicia (Decreto lexislativo 1/1999, do 7 de outubro), e demais normativa vixente.</p>
<p>Disposicións adicionais</p>
<p>Primeira.-Os créditos que amparan a presente orde figuran no programa 355A, fomento da actividade deportiva, da Lei de orzamentos xerais da Comunidade Autónoma galega para o ano 2001.</p>
<p>Segunda.-A suma dos créditos empregados para atende-la presente orde cos empregados para atende-la orde pola que se regula o réxime de concesión de subvencións ás federacións deportivas galegas e agrupacións deportivas escolares comarcais ou de zona non podera exceder dos créditos consignados na aplicación orzamentaria 04.04.355A.480 dos orzamentos xerais da Comunidade Autónoma Galega para o ano 2001.</p>
<p>Santiago de Compostela, 2 de xaneiro de 2001.</p>
<p>Jaime Pita Varela</p>
<p>Conselleiro da Presidencia</p>
<p>e Administración Pública</p>

