---
date: '2002-03-06'
id: 3D82
page: 3
number: 47
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 28 de febreiro de 2002 pola que se convocan axudas de apoio á
  formación e actualización do profesorado universitario.
range: Orde
url: 'https://www.xunta.gal/dog/Publicados/2002/20020306/Anuncio3D82_gl.html'
---
<p>O Estatuto de autonomía de Galicia, no seu artigo 31º, establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
<p>O Real decreto 1754/1987, do 18 de decembro (BOE do 19 xaneiro de 1988, DOG do 17 de febreiro), transferiulle á Comunidade Autónoma de Galicia competencias en materia de universidades. Estas competencias foron asumidas pola Comunidade Autónoma e asignadas á Consellería de Educación polo Decreto 62/1988, do 17 de marzo (DOG do 8 de abril).</p>
<p>A Lei 11/1989, do 20 de xullo (DOG do 16 de agosto), de ordenación do sistema universitario de Galicia, determina a constitución do sistema universitario de Galicia con tres universidades: a Universidade de Santiago de Compostela, a da Coruña e a de Vigo.</p>
<p>O artigo 2 da Lei orgánica 6/2001, do 21 de decembro, de universidades (BOE do 24 de decembro), establece que a selección, formación e promoción do persoal docente e investigador de cada universidade é competencia da universidade, dentro da súa autonomía. Do mesmo xeito, segundo o artigo 8 da citada lei, a Comunidade Autónoma de Galicia ten competencia respecto da creación de centros e implantación de titulacións. Deste xeito, póñense en marcha accións que favorezan a calidade da docencia das ensinanzas autorizadas e efectivamente xa implantadas a través do contacto con profesores doutras universidades, así como das autorizadas e aínda non impartidas. Precisamente por iso, as accións deseñadas son de apoio á formación, pois carecería de fundamento legal financiar bolsas para a formación nunha futura titulación, se as universidades non pensan imparti-los estudios conducentes a ela, ou se os departamentos entenderan que non precisaban formar máis persoal nesa materia determinada.</p>
<p>Froito da experiencia de anos anteriores, e das suxestións feitas polas propias universidades e da comisión nomeada para o efecto, procédese a convocar tres accións distintas, orientadas á actualización do profesorado na materia que imparten, formación do profesorado en novas titulacións ou materias e para o financiamento de estadías de profesores visitantes.</p>
<p>Neste tipo de accións son as universidades as que garanten a actualización, reciclaxe e promoción do seu profesorado, así como a liña na que queren favorece-la súa formación.</p>
<p>Trátase de executar accións que cumpran os marcos legais establecidos polo noso ordenamento e que contribúan a mellora-la calidade do Sistema Universitario de Galicia, apoiando a formación e actualización do profesorado universitario da Comunidade Autónoma.</p>
<p>Polo que antecede, esta consellería,</p>
<p>DISPÓN:</p>
<p>Artigo 1º.-Obxecto.</p>
<p>Convócanse axudas, que se inclúen como anexos a esta orde, para apoio á formación e perfeccionamento do profesorado:</p>
<p>1. Axudas para actualización do profesorado respecto da materia que imparten.</p>
<p>2. Axudas para a formación de profesores en novas titulacións ou materias.</p>
<p>3. Axudas para o financiamento de estadías de profesores visitantes.</p>
<p>Artigo 2º.-Orzamento.</p>
<p>Para a concesión das axudas convocadas na presente orde destinarase a cantidade total de 17.429 euros para os anexos I e II con cargo á partida orzamentaria 07.05.322C.480.3 e 53.190 euros para o anexo III con cargo á partida orzamentaria 07.05.322C.440.3, de acordo co disposto no Decreto 401/2001, do 28 de decembro, polo que se regula a prórroga dos orzamentos xerais da Comunidade Autónoma de Galicia do ano 2001, para o exercicio de 2002. A Consellería de Educación e Ordenación Universitaria poderá amplia-lo prazo ou facer pública unha nova convocatoria, no suposto de que as adxudicacións acordadas non cubrisen a totalidade do crédito orzado.</p>
<p>As cantidades antes citadas poderán incrementarse no momento que sexan aprobados os orzamentos xerais da Comunidade Autónoma de Galicia para o exercicio 2002.</p>
<p>Artigo 3º.-Solicitudes.</p>
<p>As solicitudes, segundo os modelos oficiais que se recollen ó final desta orde, presentaranse no rexistro xeral da Consellería de Educación e Ordenación Universitaria ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Se no uso deste dereito a solicitude é remitida por correo presentarase en sobre aberto, para que sexa datada e selada polo funcionario de correos antes de que proceda á súa certificación.</p>
<p>Artigo 4º.-Comisión avaliadora.</p>
<p>Para a concesión destas axudas desígnase unha comisión avaliadora das bolsas e axudas de apoio</p>
<p>á formación e actualización do profesorado universitario que estará integrada polas seguintes persoas:</p>
<p>Presidente:</p>
<p>-O director xeral de Universidades ou, por delegación, o subdirector xeral de Universidades.</p>
<p>Vocais:</p>
<p>-Pola Universidade de Santiago de Compostela, o vicerrector competente na materia.</p>
<p>-Pola Universidade da Coruña, o vicerrector competente na materia.</p>
<p>-Pola Universidade de Vigo, o vicerrector competente na materia.</p>
<p>-Un representante do Servicio de Coordinación do sistema universitario.</p>
<p>Secretario:</p>
<p>-Un representante da Dirección Xeral de Universidades.</p>
<p>En caso de empate, decidirá o voto de calidade do presidente.</p>
<p>Artigo 5º.-Resolución do concurso.</p>
<p>A selección dos bolseiros dos anexos I e II será realizada pola comisión avaliadora designada no artigo 4º da presente orde. Esta comisión elevará, a través da Dirección Xeral de Universidades, un informe-proposta motivado ó conselleiro de Educación e Ordenación Universitaria, quen emitirá resolución na que constará a relación de beneficiarios, unha lista de reserva e das solicitudes excluídas coas causas de exclusión.</p>
<p>Contra esta resolución os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes a partir do día seguinte ó da publicación da resolución no DOG, segundo o disposto nos artigos 116 e 117 da Lei 4/1999 (BOE nº 12, do 14 de xaneiro) de modificación da Lei 30/1992, de réxime xurídico das administracións públicas e do procedemento administrativo común, ou ben directamente recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>Para os efectos de información, os interesados poderán consulta-la páxina web da Xunta de Galicia no enderezo <a href="http://www.xunta.es/conselle/ceoug/dxu/pub/bol.htm.">http://www.xunta.es/conselle/ceoug/dxu/pub/bol.htm.</a></p>
<p>Disposicións adicionais</p>
<p>Primeira.-A concesión de axudas reguladas nesta orde terá como límite global o crédito asinado nos orzamentos para este fin.</p>
<p>Segunda.-O incumprimento total ou parcial de calquera das condicións establecidas na presente orde constituirá causa determinante de revogación da axuda e do seu reintegro polo beneficiario. Todo isto, segundo o disposto na Lei 5/2000, do 28 de decembro, de medidas fiscais e orzamentarias e de</p>
<p>función pública e actuación administrativa, que modifica o artigo 78 do texto refundido da Lei de réxime financeiro e orzamentario, aprobado polo Decreto lexislativo 1/1999, do 7 de outubro, e no artigo 19 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Terceira.-As renuncias que se produzan poderán ser substituídas pola Dirección Xeral de Universidades de acordo coa lista de reserva que se estableza na resolución.</p>
<p>Cuarta.-Se por calquera causa, no momento en que a comisión avaliadora, teña que examina-las solicitudes, algún dos compoñentes non puidesen asistir, será substituído pola persoa que para o efecto se nomee. O dito nomeamento deberá recaer noutra persoa da dirección xeral, ou da universidade correspondente, en virtude da súa representación.</p>
<p>Quinta.-Para os efectos establecidos no artigo 44.1º da Lei 30/1992, do 26 de novembro, modificada pola Lei 4/1999 (BOE nº 12, de 14 de xaneiro), de réxime xurídico das administracións públicas e do procedemento administrativo común, e do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, o prazo máximo para resolve-las solicitudes correspondentes ás accións especificadas nesta orde será de seis meses, contados a partir do día seguinte ó da publicación da convocatoria no Diario Oficial de Galicia, producindo efectos desestimatorios a falta de resolución.</p>
<p>Disposicións derradeiras</p>
<p>Primeira.-Autorízase o director xeral de Universidades para dicta-las disposicións necesarias para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 28 de febreiro de 2002.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO I</p>
<p>Bolsas para actualización do profesorado respecto da materia que imparten</p>
<p>1. Obxecto e destinatarios.</p>
<p>O obxecto destas axudas é contribuír á actualización e reciclaxe do profesorado das universidades de Galicia respecto da materia que imparten, mediante o financiamento de estadías en centros e universidades situados fóra do ámbito da Comunidade Autónoma de Galicia, de xeito tal que se favoreza a modificación parcial do programa da materia que imparten como consecuencia da viaxe.</p>
<p>As bolsas poderán ser solicitadas por tódolos profesores numerarios, interinos ou contratados que pertenzan a algunha das tres universidades da Comunidade Autónoma, sempre que estean impartindo clases teóricas, teñan dedicación a tempo completo e posúan unha antigüidade mínima de 3 anos na docencia.</p>
<p>2. Duración e período de aproveitamento.</p>
<p>Estas bolsas cobren estadías de 1 a 2 meses de duración. As estadías que se subvencionan nesta convocatoria serán realizadas durante o período comprendido entre o 1 de xaneiro e o 30 de novembro do 2002.</p>
<p>3. Documentación.</p>
<p>As solicitudes deberán ir acompañadas da seguinte documentación:</p>
<p>3.1. Currículo do solicitante, cos documentos acreditativos dos méritos alegados e especial referencia ós servicios docentes prestados.</p>
<p>3.2. Resumo das unidades temáticas da materia que imparte o solicitante e programa da materia.</p>
<p>3.3. Memoria na que xustifique o interese da estadía para a actividade docente do solicitante, facendo consta-lo programa de actividades que se realizarán e as unidades temáticas que pretende incorporar ou modificar.</p>
<p>3.4. Aceptación do centro onde se vai realiza-la estadía.</p>
<p>3.5. Certificación do departamento correspondente, co visto e prace do director, no que conste que o solicitante reúne os requisitos ós que fai referencia o punto 1 desta convocatoria. Deberase facer referencia tamén á antigüidade na materia na que pretende formarse segundo o Plan de Organización Docente (POD) do departamento.</p>
<p>3.6. Documento facilitado pola entidade bancaria a nome do interesado, no que conste o código conta cliente.</p>
<p>3.7. Declaración xurada do solicitante con expresión das axudas solicitadas ou concedidas por parte doutros organismos públicos ou privados.</p>
<p>O prazo de presentación de solicitudes será de 20 días hábiles contados a partir do día seguinte ó da publicación da presente orde.</p>
<p>4. Criterios de selección.</p>
<p>A avaliación das solicitudes farase conforme os seguintes criterios:</p>
<p>-Interese das actividades que se van realizar en relación coa actividade docente do solicitante.</p>
<p>-Currículo do solicitante.</p>
<p>-Antigüidade como docente e antigüidade na materia que imparte e na materia que pretende actualizarse.</p>
<p>-A comisión considerará como solicitudes de especial interese aquelas que se propoñan ó abeiro dun convenio xa establecido entre a Xunta de Galicia e unha universidade ou centro de investigación no exterior.</p>
<p>5. Tramitación e resolución.</p>
<p>Os servicios da Dirección Xeral de Universidades comprobarán que tódalas solicitudes reúnen os requisitos establecidos nesta orde e exporase a lista de solicitudes admitidas e excluídas, sinalando, se é caso, as causas de exclusión, nos taboleiros da Consellería de Educación e Ordenación Universitaria e nos das súas delegacións provinciais, no centro de información administrativa da Consellería da Presidencia e Administración Pública, nos dos vicerrectorados de profesorado das universidades de Galicia, nos campus de Ferrol, Ourense, Lugo e Pontevedra e na Internet no enderezo <a href="http://www.xunta.es/conselle/ceoug/dxu/pub/bol.htm.">http://www.xunta.es/conselle/ceoug/dxu/pub/bol.htm.</a></p>
<p>Esta lista estará exposta do 10 ó 20 de abril de 2002, podendo os interesados, durante ese mesmo prazo, formular reclamación para emendar erros e falta de documentos, ante a Dirección Xeral de Universidades, achegándose, se é o caso, a documentación necesaria. Transcorrido este prazo sen que se emenden as causas de exclusión, considerarase que o interesado desiste da súa petición logo de resolución, nos termos establecidos no artigo 71 da Lei 30/1992.</p>
<p>6. Contía das axudas.</p>
<p>O importe das axudas incluirá:</p>
<p>6.1. Unha asignación mensual comprendida entre 620 e 1.350 euros brutos segundo as circunstancias do lugar no que se vai realiza-la estadía. No caso de que a estadía sexa menor a un mes considéranse os meses de 30 días, e a cantidade correspondente por día sería 1/30 da contía mensual.</p>
<p>6.2. Unha axuda institucional para gastos de desprazamento e seguro combinado de accidentes, durante o período de aproveitamento da estadía.</p>
<p>6.3. Os gastos de matrícula, de se-lo caso, cubriranse só se a comisión a que se alude no artigo 4º os considera oportunos e estiveran, en todo caso, convenientemente xustificados na solicitude.</p>
<p>7. Pagamento.</p>
<p>O importe das bolsas concedidas ós beneficiarios efectuarase en dous prazos, de acordo co disposto no Decreto 401/2001, do 28 de decembro, polo que se regula a prórroga dos orzamentos xerais da Comunidade Autónoma de Galicia do ano 2001, para o exercicio de 2002:</p>
<p>a) Un primeiro pagamento do 80% farase no momento da concesión.</p>
<p>b) Un segundo pagamento do 20% restante no momento da completa xustificación por parte do beneficiario do cumprimento da finalidade e condicións establecidas nesta orde.</p>
<p>8. Obrigas dos bolseiros e seguimento da axuda.</p>
<p>Os beneficiarios das bolsas están obrigados a comunicarlle á Dirección Xeral de Universidades a data de incorporación ó centro estranxeiro e, unha vez incorporados, deberán encontrarse, en todo momento, en condicións de xustifica-lo seu labor asiduo no centro de destino. Calquera interrupción ou aprazamento do período de aproveitamento dentro do prazo sinalado no punto 2 das bases da convocatoria deberá ser previamente autorizado pola Dirección Xeral de Universidades.</p>
<p>Non se admitirán cambios nos centros de destino salvo circunstancias excepcionais que así o aconsellen, logo do informe favorable, en todo caso, dos dous centros afectados.</p>
<p>Nos 10 días seguintes ó remate do período de aproveitamento deberán presenta-la seguinte documentación:</p>
<p>a) Memoria final das actividades realizadas facendo constar, xustificadamente, as actividades que se realizarán como consecuencia da estadía, leccións que se incorporarán no programa da súa materia, plan de estudios correspondente e a organización do centro no que se realizou a estadía.</p>
<p>b) Informe do director do centro de destino sobre o labor realizado, con indicación expresa do tempo de permanencia nel.</p>
<p>En calquera momento, a Dirección Xeral de Universidades poderá reclamar do centro receptor un informe sobre o labor realizado polo bolseiro.</p>
<p>9. Publicación dos resultados obtidos.</p>
<p>Os resultados que, eventualmente, poidan obterse con ocasión do aproveitamento da bolsa serán propiedade dos seus autores, que, no caso de facelos públicos, deberán facer consta-la axuda recibida da Xunta de Galicia e terán que remitirlle á Consellería de Educación e Ordenación Universitaria un exemplar da publicación na que se recolla</p>
<p>ANEXO II</p>
<p>Axudas para a formación de profesores en novas titulacións ou materias</p>
<p>1. Obxecto e destinatarios.</p>
<p>A finalidade desta convocatoria é apoia-la formación, noutros centros universitarios, de persoal docente especializado para as materias novas de carácter troncal ou obrigatorio, sempre que a universidade non teña xa profesorado preparado na área de coñecemento correspondente e as materias sexan de nova implantación ou correspondan a unha titulación aprobada ou de futura implantación nas universidades da Comunidade Autónoma, de xeito tal que se poida comeza-la impartición da materia garantindo un mínimo razoable de calidade docente. Os solicitantes deberán cumpri-los seguintes requisitos:</p>
<p>a) Posuí-la nacionalidade española ou ser nacional dun país membro da Unión Europea.</p>
<p>b) Te-la titulación que sexa precisa para imparti-la materia que se vai implantar (diplomado, licenciado ou doutor).</p>
<p>c) Os títulos obtidos no estranxeiro ou en centros non estatais deberán estar homologados polo Ministerio de Educación, Cultura e Deportes, na data de remate da convocatoria.</p>
<p>2. Duración e período de aproveitamento.</p>
<p>Estas bolsas cobren estadías de ata 8 meses de duración, como máximo, en centros situados fóra do ámbito da Comunidade Autónoma de Galicia que impartan o contido da materia que se quere impartir no noso sistema universitario, aínda que non teña a mesma denominación.</p>
<p>As estadías que se subvencionan nesta convocatoria serán realizadas durante o período comprendido entre o 1 de xaneiro e o 30 de novembro de 2002.</p>
<p>3. Documentación.</p>
<p>As solicitudes deberán ir acompañadas da seguinte documentación:</p>
<p>3.1. Currículo do solicitante, cos documentos acreditativos dos méritos alegados.</p>
<p>3.2. Informe acerca da identificación da materia na que pretende formarse na viaxe e actividades que se realizarán durante a estadía que contribuirán á súa formación nela. No informe incluirase xustificación acerca da adecuación do centro de destino ós obxectivos da viaxe e as actividades que se vaian realizar. Así mesmo, deberá explicarse a identidade ou a semellanza entre a materia obxecto de especialización e a materia que se imparte na universidade receptora.</p>
<p>3.3. Informe realizado polo solicitante no que se faga consta-la motivación da solicitude de axuda, ben como reciclaxe profesional, formación inicial docente (inicio de docencia universitaria) ou cambio voluntario de traxectoria como docente por interese na nova materia.</p>
<p>3.4. Informe do departamento ó que pertence o solicitante no que se faga consta-la necesidade de profesorado especializado para a nova materia de acordo coa dotación da área de coñecemento, no suposto de que quedara adscrita a materia ó departamento.</p>
<p>3.5. Certificado do vicerrector de profesorado respecto da efectiva impartición da materia e da titulación nun futuro próximo, con referencia ás áreas de coñecemento ás que se adscribirá esa materia co fin de comproba-la coherencia da solicitude.</p>
<p>3.6. Aceptación do centro onde se vai desenvolve-lo traballo.</p>
<p>3.7. Documento facilitado pola entidade bancaria a nome do interesado, no que conste a conta cliente</p>
<p>3.8. Declaración xurada do solicitante con expresión das axudas solicitadas ou concedidas por parte doutros organismos públicos ou privados.</p>
<p>O prazo de presentación de solicitudes será de 20 días hábiles contados a partir do día seguinte ó da publicación da presente orde.</p>
<p>4. Criterios de selección.</p>
<p>A avaliación das solicitudes farase conforme os seguintes criterios:</p>
<p>-Plan de traballo e o seu interese segundo o establecido no punto 3.2.</p>
<p>-Currículo do solicitante.</p>
<p>-Informe do departamento ó que se refire o punto 3.4.</p>
<p>-A Comisión considerará como solicitudes de especial interese aquelas que se propoñan ó abeiro dun convenio xa establecido entre a Xunta de Galicia e unha universidade ou centro de investigación no exterior.</p>
<p>5. Tramitación e resolución.</p>
<p>Os servicios da Dirección Xeral de Universidades comprobarán que tódalas solicitudes reúnen os requisitos establecidos nesta orde, e exporase a lista de solicitudes admitidas e excluídas, sinalando, se é caso, as causas de exclusión nos taboleiros da Consellería de Educación e Ordenación Universitaria e nos das súas delegacións provinciais, no centro de información administrativa da Consellería da Presidencia e Administración Pública, nos dos vicerrectorados de profesorado das universidades de Galicia, nos dos vicerrectorados dos campus de Ferrol, Ourense, Lugo e Pontevedra e na Internet no enderezo <a href="http://www.xunta.es/conselle/ceoug/dxu/pub/bol.htm.">http://www.xunta.es/conselle/ceoug/dxu/pub/bol.htm.</a></p>
<p>Esta lista estará exposta do 10 ó 20 de abril de 2002, podendo os interesados, durante ese mesmo prazo, formular reclamación para emendar erros e faltas de documentos, ante a Dirección Xeral de Universidades, achegándose, se é o caso, a documentación necesaria. Transcorrido este prazo sen que se emenden as causas de exclusión, considerarase que o interesado desiste da súa petición logo de resolución, nos termos establecidos no artigo 71 da Lei 30/1992.</p>
<p>6. Contía das bolsas.</p>
<p>O importe da bolsa comprenderá:</p>
<p>6.1. Unha asignación mensual que estará comprendida entre 620 e 1.350 euros brutos segundo as circunstancias do lugar, a experiencia profesional do solicitante e as particularidades do plan de traballo que se vaia desenvolver. No caso de que a estadía sexa menor a un mes considéranse os meses de 30 días, e a cantidade correspondente por día sería de 1/30 da contía mensual.</p>
<p>6.2. Unha axuda institucional para gastos de desprazamento e seguro combinado de accidentes durante o período de aproveitamento.</p>
<p>6.3. Os gastos de matrícula, de se-lo caso, cubriranse só se a comisión á que se alude no artigo 4º, os considera oportunos e estiveran, en todo caso, convenientemente xustificados na solicitude.</p>
<p>7. Pagamento.</p>
<p>Unha vez concedida a subvención librarase a cantidade adxudicada de acordo co disposto no Decreto 401/2001, do 28 de decembro, polo que se regula a prórroga dos orzamentos xerais da Comunidade Autónoma de Galicia do ano 2001, para o exercicio de 2002:</p>
<p>1. Se a subvención concedida non supera o importe de 6.010 euros brutos poderá acordarse un primeiro pagamento do 80% no momento da concesión e un segundo pagamento do 20% restante, no momento da completa xustificación por parte do beneficiario do cumprimento da finalidade e condicións establecidas na presente orde.</p>
<p>2. Se a subvención concedida supera o importe de 6.010 euros brutos poderá acordarse pagamentos parciais a conta da liquidación definitiva, a medida que o beneficiario xustifique os gastos, ata un máximo do 80% da subvención concedida.</p>
<p>8. Obrigas dos bolseiros e seguimento da axuda.</p>
<p>Os beneficiarios das bolsas están obrigados a comunicarlle á Dirección Xeral de Universidades a data de incorporación ó centro estranxeiro e, unha vez incorporados, deberán encontrarse, en todo momento, en condicións de xustifica-lo seu labor asiduo no centro de destino. Calquera interrupción ou aprazamento do período de aproveitamento, dentro do prazo sinalado no punto 2 das bases da convocatoria, deberá ser previamente autorizado pola Dirección Xeral de Universidades.</p>
<p>Non se admitirán cambios nos centros de destino agás circunstancias excepcionais que así o aconsellen, logo do informe favorable, en todo caso, dos dous centros afectados.</p>
<p>Os beneficiarios de bolsas con estadías de máis de 6 meses, antes de remata-lo segundo trimestre do período de aproveitamento da bolsa, deberanlle remitir á Dirección Xeral de Universidades un informe do labor realizado ata o momento.</p>
<p>Nos 10 días seguintes ó remate do período de aproveitamento, deberán presenta-la seguinte documentación:</p>
<p>a) Informe final do traballo realizado, que deberá incluí-la copia dos traballos eventualmente publicados, facendo consta-la axuda recibida da Xunta de Galicia.</p>
<p>b) Informe do director do cenrto de destino sobre o labor realizado, con indicación expresa do tempo de permanencia no centro.</p>
<p>c) Proxecto docente relativo á materia na que se estivo a preparar.</p>
<p>Para os efectos da memoria, enténdese o proxecto docente como organización curricular da materia para un tempo fixado e nun plan de estudios concreto, no tocante ó ensino e á consolidación dos coñecementos nesa materia.</p>
<p>En calquera momento a dirección xeral poderá reclamar do centro receptor un informe sobre o labor realizado polo bolseiro.</p>
<p>9. Publicación dos resultados obtidos.</p>
<p>Os resultados obtidos con ocasión do aproveitamento da bolsa serán propiedade dos seus autores que, no caso de facelos públicos, deberán facer consta-la axuda recibida da Xunta de Galicia e terán que lle remitir á Consellería de Educación e Ordenación Universitaria un exemplar da publicación na que se recolla.</p>
<p>ANEXO III</p>
<p>Axudas para o financiamento de estadías de profesores visitantes</p>
<p>1. Obxecto e destinatarios.</p>
<p>As universidades beneficiarias destas axudas destinaranas a apoia-la formación do profesorado universitario da Comunidade Autónoma, financiando a estadía de profesores de recoñecido prestixio, pertencentes a centros situados fóra da nosa Comunidade Autónoma, que desexen incorporarse temporalmente a unha das universidades galegas, con motivo de difundi-los seus coñecementos entre a nosa comunidade universitaria.</p>
<p>Deste xeito, preténdese que as actividades que realicen redunden en beneficio do sistema universitario de Galicia na súa faceta académica e de investigación, dentro do espectro da autonomía universitaria.</p>
<p>2. Duración e período de aproveitamento.</p>
<p>A duración da estadía dos profesores visitantes deberá ser superior a 1 mes e ata 8 meses como máximo. As estadías que se subvencionan nesta convocatoria serán realizadas durante o período comprendido entre o 1 de xaneiro e o 30 de novembro do 2002.</p>
<p>3. Documentación.</p>
<p>As universidades presentarán as solicitudes xunto coa seguinte documentación:</p>
<p>-Relación de profesores visitantes, por orde de prioridade, acompañada dunha lista de reserva.</p>
<p>-Proposta de gasto correspondente á visita.</p>
<p>-Especificación da parte do gasto que se pensa financiar coa axuda concedida pola consellería.</p>
<p>-Declaración xurada do conxunto de tódalas solicitudes efectuadas ou concedidas para un mesmo proxecto ou actividade, perante as administracións públicas competentes ou outros entes públicos.</p>
<p>O prazo de presentación das solicitudes será de 20 días hábiles contados a partir do día seguinte ó da publicación da presente orde.</p>
<p>4. Selección.</p>
<p>Cada universidade poderá presentar, como máximo, o equivalente a dúas peticións de máxima duración.</p>
<p>A Dirección Xeral de Universidades admitirá as dúas propostas seleccionadas por cada unha das universidades, pois entende que, en virtude do establecido no artigo 2 da Lei orgánica 6/2001, do 21 de decembro, de universidades (BOE do 24 de decembro), a selección, formación e promoción do persoal docente e investigador é competencia da universidade, dentro da súa autonomía, así como a determinación das condicións nas que estes teñen que desenvolve-la súa tarefa.</p>
<p>No caso de que algunha universidade non complete as súas solicitudes de estadía, estas repartiranse entre as outras universidades a partes iguais.</p>
<p>A Dirección Xeral de Universidades elevará un informe-proposta ó conselleiro de Educación e Ordenación Universitaria para que resolva mediante orde da Consellería de Educación e Ordenación Universitaria, que se publicará no Diario Oficial de Galicia e poñerá fin á vía administrativa.</p>
<p>5. Contía da axuda.</p>
<p>A contía da axuda asignada a cada beneficiario estará comprendida entre 1.130 e 2.220 euros por mes de estadía.</p>
<p>6. Pagamento.</p>
<p>Unha vez concedida a subvención libraráselle á universidade correspondente a cantidade adxudicada de acordo co disposto no Decreto 401/2001, do 28 de decembro, polo que se regula a prórroga dos orzamentos xerais da Comunidade Autónoma de Galicia do ano 2001, para o exercicio de 2002.</p>
<p>6.1. Se a subvención concedida non supera o importe de 6.010 euros brutos poderá acordarse un primeiro pagamento á universidade do 80% no momento da concesión e un segundo pagamento do 20% restante, no momento da completa xustificación por parte da universidade do cumprimento da finalidade e condicións establecidas na presente orde.</p>
<p>6.2. Se a subvención concedida supera o importe de 6.010 euros brutos poderá acordarse pagamentos parciais a conta da liquidación definitiva, a medida que a universidade xustifique os gastos, ata un máximo do 80% da subvención concedida.</p>
<p>7. Xustificación.</p>
<p>Nos 10 días seguintes ó remate do período de aproveitamento, cada universidade remitiralle á Dirección Xeral de Universidades un informe no que se detallen as actividades realizadas polo profesor visitante durante a estadía, así como unha certificación na que conste o cumprimento da finalidade da subvención e que os fondos se aplicaron a ela.</p>

