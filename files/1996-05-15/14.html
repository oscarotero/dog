---
date: '1996-05-15'
id: 674E
page: 4
number: 95
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 29 de abril de 1996 pola que se convoca un curso sobre a reforma
  do Código Penal, dirixido ós membros dos corpos das policías locais de
  Galicia, e membros da unidade do C.N.P. adscrita á Comunidade Autónoma de
  Galicia.
range: Resolución
url: 'https://www.xunta.gal/dog/Publicados/1996/19960515/Anuncio674E_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 1996 de forma descentralizada, e conforme a funcións atribuídas pola Lei 4/1992, do 9 de abril, de creación da Academia Galega de Seguridade,</p>
<p>anúnciase a celebración dun curso sobre a reforma do Código Penal, que deberá desenvolverse conforme as seguintes bases:</p>
<p>Obxectivos.</p>
<p>O curso ten por obxectivo actualiza-los policías no coñecemento do novo Código Penal.</p>
<p>Destinatarios.</p>
<p>O curso vai dirixido ós membros dos corpos da policía local de Galicia, e membros da unidade do C.N.P. adscrita á Comunidade Autónoma de Galicia.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Prazas.</p>
<p>O número de prazas que se ofertan neste curso será de 50.</p>
<p>Solicitudes.</p>
<p>1. O persoal que desexe participar neste curso deberá presentar, cuberta á máquina ou con letra moi clara, a instancia que figura no anexo, acompañada dunha fotocopia do DNI e do carné profesional.</p>
<p>2. O prazo para a presentación de instancias rematará o día 6 de xuño, ás 14 horas.</p>
<p>3. As instancias deberán vir asinadas polo xefe do cadro de persoal, ou polo concelleiro de Tráfico e seladas será isto requisito indispensable para ser admitido no curso. O incumprimento deste requisito levará á no admisión no devandito curso.</p>
<p>4. As instancias deberán enviarse á sede da Academia Galega de Seguridade: rúa de Madrid, 2-4 polígono das Fontiñas, 15703 Santiago de Compostela, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administratico común.</p>
<p>Contido e duración.</p>
<p>O curso celebrarase en sesións de tarde, de luns a venres, e nel trataranse, entre outros, os seguintes temas:</p>
<p>-Parte xeral:</p>
<p>Principios básicos inspiradores da reforma.</p>
<p>Delictos e penas. As medidas de seguridade.</p>
<p>Período transitorio.</p>
<p>-Parte especial:</p>
<p>1. A protección da vida e a integridade física.</p>
<p>2. Os delictos contra a liberdade (referencia especial ós delictos relacionados coa liberdade sexual).</p>
<p>3. Os delictos contra o dereito ó honor, a intimidade, a propia imaxe ou a dignidade humana relacionados coa difusión de ideas, opinións ou información.</p>
<p>4. Os delictos relacionados coa actividade dos funcionarios públicos.</p>
<p>5. Os delictos contra o medio ambiente e a seguridade colectiva.</p>
<p>6. Os delictos contra o patrimonio e a orde socioeconómica.</p>
<p>7. Os delictos relacionados coa seguridade do tráfico (conducción temeraria, negativa do conductor de realiza-la proba de alcoholemia e conducción baixo os efectos de drogas e alcohol).</p>
<p>Datas.</p>
<p>O curso celebraráse en datas do 17 ó 21 de xuño de 1996.</p>
<p>O horario será de 16 a 20 horas do serán.</p>
<p>Relación de admitidos.</p>
<p>A relación de admitidos publicarase o día 11 de xuño, no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono (981)56 34 00.</p>
<p>Lugar.</p>
<p>O curso desenvolverase no Concello de Ferrol, quedando por determina-lo seu lugar de celebración, que se comunicará previamente xunto coa lista de admitidos.</p>
<p>Certificado de asistencia.</p>
<p>Ó remate do curso entregaráselles un certificado de asistencia a aquelas persoas que acrediten a súa participación continuada a este, e non poderán supera-las faltas de asistencia un 15% do total da duración de horas lectivas do curso; unha inasistencia superior ó 15%, aínda que sexa xustificada, levará implícita a non expedición do certificado.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>Santiago de Compostela, 29 de abril de 1996.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>
<p>3478</p>

