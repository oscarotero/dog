---
date: '1996-05-15'
id: 673E
page: 4
number: 95
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 25 de abril de 1996 pola que se declara de interese galego e se ordena
  a inscrición no Rexistro de Fundacións de Interese Galego da Fundación de
  Adultos Discapacitados da Coruña.
range: Orde
url: 'https://www.xunta.gal/dog/Publicados/1996/19960515/Anuncio673E_gl.html'
---
<p>Con data do 29 de marzo de 1996 foi publicada no Diario Oficial de Galicia a orde da Consellería da Presidencia e Administración Pública do 13 de marzo de 1996 pola que se clasifica como benéfico-asistencial a Fundación de Adultos Discapacitados de A Coruña, adscribíndoa á Consellería de Sanidade e Servicios Sociais, que exercerá plenamente o protectorado sobre ela.</p>
<p>Esta fundación, de acordo co establecido nos artigos 5 e 6 dos seus estatutos, ten como obxecto a promoción e xestión de servicios de asistencia social para persoas adultas discapacitadas, con discapacidades psíquicas, que acrediten mediante a correspondente certificación legal a condición de minusválidos, de xeito particular e sen carácter exhaustivo os seguintes:</p>
<p>a) Servicios ocupacionais.</p>
<p>b) Ocio e actividades lúdicas en xeral.</p>
<p>c) Actividades terapéuticas cando procedan.</p>
<p>d) De garda das persoas discapacitadas para permiti-la actividade normal das familias ás que pertencen.</p>
<p>e) De tutela dos incapacitados naqueles casos en que por disposición testamentaria ou decisión xudicial lle sexa atribuída.</p>
<p>f) De colaboración en xeral coas institucións públicas en todo aquilo que teña relación cos fins aquí definidos, inclusive a organización de actividades formativas ou de divulgación dirixidas á mellora da calidade de vida e á integración das persoas discapacitadas.</p>
<p>Os beneficiarios da fundación serán os discapacitados psíquicos legalmente recoñecidos que teñan máis de 16 años, nas condicións que establezan os seus órganos de goberno.</p>
<p>Por todo isto, en virtude das competencias que me confire o artigo 34 da Lei 1/1983, do 22 de febreiro, reguladora da Xunta e do seu presidente, e segundo establecido no artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novem</p>
<p>bro, e 32.3º a) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego,</p>
<p>DISPOÑO:</p>
<p>Primeiro.-Declarar de interese galego a Fundación de Adultos Discapacitados de A Coruña, ó cumpriren os seus estatutos as prescricións que, para tal efecto, sinala a vixente lexislación en materia de fundacións de interese galego.</p>
<p>Segundo.-Ordena-la inscrición da Fundación de Adultos Discapacitados de A Coruña no Rexistro de Fundacións de Interese Galego, sección da Consellería de Sanidade e Servicios Sociais, para os efectos constitutivos que sinala o artigo 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro.</p>
<p>Terceiro.-A dita fundación queda sometida ó disposto no resto da normativa de xeral aplicación, en especial, á obriga de lles dar publicidade suficiente ás súas actividades e á ausencia de ánimo de lucro na prestación dos seus servicios, quedando obrigada a lle render contas anualmente ó protectorado e a xustificar, a través dunha memoria anual, o cumprimento das cargas fundacionais, así como a presentarlle o proxecto de orzamento ó protectorado con anterioridade ó inicio do exercicio económico para o que se formula, e debendo solicita-las preceptivas autorizacións do protectorado cando sexan necesarias.</p>
<p>Santiago de Compostela, 25 de abril de 1996.</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>
<p>2261</p>

