---
date: '2020-07-13'
id: G0425-090720-0003
page: 27814
number: 138
agency: Consellería de Política Social
section: III. Outras disposicións.
title: >-
  RESOLUCIÓN do 10 de xullo de 2020 pola que se modifica a Resolución do 30 de
  decembro de 2019 pola que se convoca o procedemento de selección dunha
  entidade privada sen ánimo de lucro para levar a cabo unha intervención
  educativa integral con persoas menores que teñan que cumprir medidas xudiciais
  e outras actuacións de medio aberto previstas na Lei orgánica 5/2000, do 12 de
  xaneiro, reguladora da responsabilidade penal dos menores na provincia da
  Coruña.
range: Resolución
url: >-
  https://www.xunta.gal/dog/Publicados/2020/20200713/AnuncioG0425-090720-0003_gl.html
---
<p>Con data do 24 de xaneiro de 2020 publicouse no <em>Diario Oficial de Galicia</em> a Resolución do 30 de decembro de 2019 pola que se convoca o procedemento de selección dunha entidade privada sen ánimo de lucro para levar a cabo unha intervención educativa integral con persoas menores que teñan que cumprir medidas xudiciais e outras actuacións de medio aberto previstas na Lei orgánica 5/2000, do 12 de xaneiro, reguladora da responsabilidade penal dos menores, na provincia da Coruña (código de procedemento BS213C).</p>
    <p>O obxecto da convocatoria é establecer o proceso para a selección dunha entidade privada sen ánimo de lucro para a execución, na provincia da Coruña, das medidas non privativas de liberdade, denominadas de medio aberto, ditadas polos xulgados de menores, e de tarefas e actividades de reparación extraxudiciais segundo o establecido na LORPM, de conformidade coas bases establecidas no anexo I, a través da formalización dun convenio de colaboración (anexo IV).</p>
    <p>De acordo co indicado nesa resolución, a entidade con que asine un convenio percibirá da Consellería de Política Social con cargo á aplicación orzamentaria 13.02.312B.228 dos orzamentos xerais da Comunidade Autónoma de Galicia unha compensación máxima de 1.072.579, 32 € polos gastos en que incorra no desenvolvemento das actividades conveniadas, que en ningún caso suporá un beneficio económico para a entidade conveniante. O devandito importe será distribuído como segue:</p>
    <table>
     <tbody>
      <tr>
       <td rowspan="2">Convenio de colaboración para a execución das medidas xudiciais e outras actuacións de medio aberto na provincia da Coruña</td>
       <td>2020</td>
       <td>312,835,63 €</td>
      </tr>
      <tr>
       <td>2021</td>
       <td>536.289,66 €</td>
      </tr>
      <tr>
       <td>2022</td>
       <td>223.454,03 €</td>
      </tr>
     </tbody>
    </table>
    <p>O número décimo sexto do anexo I da resolución sinala que, unha vez notificada aos interesados a resolución do procedemento, se procederá á formalización do convenio coa entidade seleccionada, de acordo co modelo previsto no anexo IV. A data límite da sinatura do convenio será o 1 de xuño de 2020.</p>
    <p>O 14 de marzo de 2020 publicouse no <em>Boletín Oficial del Estado</em> o Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada por COVID-19.</p>
    <p>A disposición adicional terceira do devandito real decreto determina que se suspenden os termos e se interrompen os prazos para a tramitación dos procedementos das entidades do sector publico. O cómputo dos prazos reiniciarase no momento en que perda vixencia o presente real decreto ou, se é o caso, as súas prórrogas.</p>
    <p>A Resolución do 15 de marzo de 2020, da Secretaría Xeral Técnica da Consellería de Presidencia, Administracións Públicas e Xustiza, pola que se dá publicidade ao acordo do Centro de Coordinación Operativa (Cecop), mediante o que se adoptan medidas preventivas en lugares de traballo do sector público autonómico como consecuencia da evolución epidemiolóxica do coronavirus COVID-19, sinala así mesmo no acordo sétimo que se suspenden os termos e se interrompen os prazos para a tramitación dos procedementos das entidades do sector público. O cómputo dos prazos reiniciarase no momento en que perda vixencia o presente real decreto ou, se é o caso, as súas prórrogas.</p>
    <p>A suspensión de termos e a interrupción de prazos aplicaranse a todo o sector público definido na Lei 39/2015, do 1 de outubro, do procedemento administrativo común das administracións públicas. </p>
    <p>No momento da suspensión estábase tramitando a emenda das solicitudes presentadas ao abeiro da Resolución do 30 de decembro de 2019 pola que se convoca o procedemento de selección dunha entidade privada sen ánimo de lucro para levar a cabo unha intervención educativa integral con persoas menores que teñan que cumprir medidas xudiciais e outras actuacións de medio aberto previstas na Lei orgánica 5/2000, do 12 de xaneiro, reguladora da responsabilidade penal dos menores, na provincia da Coruña. </p>
    <p>Mediante a Resolución da Consellería do 30 de abril de 2020, logo do acordo favorable do Consello da Xunta de Galicia do 24 de abril de 2020, para os efectos de garantir o funcionamento básico dos servizos públicos e protexer o interese xeral, acordouse a modificación e a prórroga do convenio vixente, mantendo a suspensión do procedemento de selección.</p>
    <p>O día 23 de maio de 2020 publícase no <em>Boletín Oficial del Estado</em> núm. 145 o Real decreto 537/2020, do 22 de maio, polo que se prorroga o estado de alarma decretado polo Real decreto 463/2020, do 14 de marzo, polo que se declara o estado de alarma para a xestión da situación de crise sanitaria orixinada por COVID-19. De conformidade co disposto no seu artigo 9, reiníciase o cómputo dos prazos administrativos suspendidos desde o 1 de xuño de 2020 e, en virtude da súa disposición derrogatoria única, queda derrogada a disposición adicional terceira do Real decreto 463/2020, do 14 de marzo, con efectos desde o 1 de xuño de 2020.</p>
    <p>Por todo isto, á vista do reinicio dos prazos do procedemento, e tendo en conta a necesidade de reaxustar as anualidades, a resolución do procedemento e formalización do convenio coa entidade resultante do proceso selectivo, así como a vixencia do instrumento convencional,</p>
    <h2>RESOLVO:</h2>
    <p>Primeiro. Modificación da Resolución do 30 de setembro de 2019 pola que se convoca o procedemento de selección dunha entidade privada sen ánimo de lucro para levar a cabo unha intervención educativa integral con persoas menores que teñan que cumprir medidas xudiciais e outras actuacións de medio aberto previstas na Lei orgánica 5/2000, do 12 de xaneiro, reguladora da responsabilidade penal dos menores, na provincia da Coruña (código de procedemento BS213C).</p>
    <p>A Resolución do 30 de setembro de 2019 pola que se convoca o procedemento de selección dunha entidade privada sen ánimo de lucro para levar a cabo unha intervención educativa integral con persoas menores que teñan que cumprir medidas xudiciais e outras actuacións de medio aberto previstas na Lei orgánica 5/2000, do 12 de xaneiro, reguladora da responsabilidade penal dos menores, na provincia da Coruña, queda modificada como segue:</p>
    <p>Un. O punto segundo do número primeiro da Resolución do 30 de decembro de 2019 queda redactado da seguinte maneira:</p>
    <p>«A entidade con que se asine un convenio de colaboración percibirá da Consellería de Política Social con cargo á aplicación orzamentaria 13.02.312B.228 dos orzamentos xerais da Comunidade Autónoma de Galicia unha compensación máxima de 1.072.579,32 € polos gastos en que incorra no desenvolvemento das actividades conveniadas, que en ningún caso suporá un beneficio económico para a entidade conveniante. O devandito importe será distribuído como segue:</p>
    <table>
     <tbody>
      <tr>
       <td rowspan="2">Convenio de colaboración para a execución de medidas xudiciais e outras actuacións de medio aberto na provincia da Coruña</td>
       <td>2020</td>
       <td>134.072,41 €</td>
      </tr>
      <tr>
       <td>2021</td>
       <td>536.289,66 €</td>
      </tr>
      <tr>
       <td>2022</td>
       <td>402.217,25 €»</td>
      </tr>
     </tbody>
    </table>
    <p>Dous. O número décimo terceiro do anexo I. Procedemento de selección de entidade privada sen ánimo de lucro para levar a cabo unha intervención educativa integral con persoas menores que teñan que cumprir medidas xudiciais e outras actuacións de medio aberto previstas na Lei orgánica 5/2000, do 12 de xaneiro, reguladora da responsabilidade penal dos menores, na provincia da Coruña, da Resolución do 30 de decembro de 2019, relativo á resolución do procedemento, queda redactado da seguinte maneira:</p>
    <p>«Décimo terceiro. <em>Resolución do procedemento</em></p>
    <p>Unha vez revisadas e avaliadas pola Comisión de Valoración as solicitudes presentadas e emitido o informe, o órgano instrutor elevará á persoa titular da Consellería de Política Social unha proposta de resolución en que se especificará a entidade seleccionada para levar a cabo a intervención en medio aberto na provincia da Coruña.</p>
    <p>A resolución que poña fin ao procedemento de selección de entidade colaboradora ditaraa a persoa titular da Consellería de Política Social e notificarase no prazo máximo de catro meses desde a publicación da presente resolución no <em>Diario Oficial de Galicia</em>. </p>
    <p>Trátase dun procedemento de concorrencia competitiva iniciado en virtude de convocatoria pública, polo que, se transcorre ese prazo sen que se dite resolución expresa, poderá entenderse rexeitada a solicitude por silencio ao abeiro do establecido no artigo 25 da Lei 39/2015, do 1 de outubro».</p>
    <p>Tres. O número décimo sexto do anexo I. Procedemento de selección de entidade privada sen ánimo de lucro para levar a cabo unha intervención educativa integral con persoas menores que teñan que cumprir medidas xudiciais e outras actuacións de medio aberto previstas na Lei orgánica 5/2000, do 12 de xaneiro, reguladora da responsabilidade penal dos menores, na provincia da Coruña, da Resolución do 30 de decembro de 2019, relativo á subscrición de convenios, queda redactado da seguinte maneira:</p>
    <p>«Décimo sexto. <em>Subscrición de convenios</em></p>
    <p>Unha vez notificada aos interesados a resolución do procedemento, procederase á formalización do convenio coa entidade seleccionada, de acordo co modelo previsto no anexo IV. A data límite da sinatura do convenio será o 1 de outubro de 2020.</p>
    <p>Non se formalizará o convenio de colaboración con entidade que non estea inscrita no Rexistro Único de Entidades Prestadoras de Servizos Sociais e/ou que non dispoña de permiso de inicio de actividades para o CIEMA Coruña que presenta.</p>
    <p>No caso de que o 15 de maio de 2020 a entidade seleccionada no procedemento selectivo non contase con permiso de inicio de actividades para o CIEMA ou non cumprise calquera outro dos requisitos fixados no procedemento, agás nos supostos afectados pola suspensión dos prazos administrativos establecida coa declaración do estado de alarma se é o caso, a persoa titular da Consellería de Política Social ditará resolución en que a declare decaída no seu dereito e designe como entidade seleccionada para a sinatura do convenio a seguinte entidade que obtivese maior puntuación de entre as valoradas no proceso de selección. Procederase á sinatura do convenio coa entidade seguinte que cumpra os requisitos exixidos na convocatoria, seleccionada pola orde en que quedasen clasificadas as propostas».</p>
    <p>Catro. O número décimo sétimo do anexo I. Procedemento de selección de entidade privada sen ánimo de lucro para levar a cabo unha intervención educativa integral con persoas menores que teñan que cumprir medidas xudiciais e outras actuacións de medio aberto previstas na Lei orgánica 5/2000, do 12 de xaneiro, reguladora da responsabilidade penal dos menores, na provincia da Coruña, da Resolución do 30 de decembro de 2019, relativo á vixencia dos convenios, queda redactado da seguinte maneira:</p>
    <p>«Décimo sétimo. <em>Vixencia dos convenios</em></p>
    <p>O convenio que se subscriba ao abeiro do presente procedemento producirá efectos desde o 1 de outubro de 2020 ata o 30 de setembro de 2022, e poderá prorrogarse por acordo expreso das partes por períodos sucesivos, non superior cada un deles a un ano, ata un máximo de 2 anos, de acordo co establecido no artigo 49 da Lei 40/2015, do 1 de outubro, todo iso condicionado á existencia de crédito adecuado e suficiente nos exercicios correspondentes.».</p>
    <p>Cinco. A cláusula oitava que figura no anexo IV. Modelo de convenio, relativa á vixencia e posibles prórrogas, queda redactada da seguinte maneira:</p>
    <p>«Oitava. <em>Vixencia e posibles prórrogas</em></p>
    <p>«O convenio que se subscriba ao abeiro do presente procedemento producirá efectos desde o 1 de outubro de 2020 ata o 30 de setembro de 2022, e poderá prorrogarse por acordo expreso das partes por períodos sucesivos, non superior cada un deles a un ano, ata un máximo de 2 anos, de acordo co establecido no artigo 49 da Lei 40/2015, do 1 de outubro, de réxime xurídico do sector público, todo iso condicionado á existencia de crédito adecuado e suficiente nos exercicios correspondentes.</p>
    <p>No caso de que non se prorrogue o convenio por causas imputables á entidade conveniada, esta debe continuar coa actividade que viña desenvolvendo mentres a Administración non formalice un novo convenio con outra entidade».</p>
    <p>Segundo. A presente modificación non supón a apertura dun novo prazo de presentación de solicitudes, tendo en conta que non se altera substancialmente a natureza e obxecto do procedemento.</p>
    <p>Disposición derradeira única. <em>Entrada en vigor</em></p>
    <p>A presente resolución entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 10 de xullo de 2020</p>
    <footer><p>Fabiola García Martínez<br>Conselleira de Política Social</p></footer>

