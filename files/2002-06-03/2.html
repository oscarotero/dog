---
date: '2002-06-03'
id: ACF2
page: 7
number: 105
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 24 de maio de 2002 pola que se convocan axudas para a realización de
  proxectos e investigacións sobre materias turísticas dentro do programa de
  Ciencias Sociais do Plan Galego de Investigación, Desenvolvemento e Innovación
  Tecnolóxica (2002-2005).
range: Orde
url: 'https://www.xunta.gal/dog/Publicados/2002/20020603/AnuncioACF2_gl.html'
---
<p>A Lei 12/1993, de fomento de investigación e desenvolvemento tecnolóxico de Galicia, no seu artigo 1º establece como obxectivo xeral o fomento da investigación científica e a innovación tecnolóxica para promove-lo desenvolvemento económico, social e productivo de Galicia. Como unha ferramenta encamiñada ó logro deste obxectivo, a citada lei, no seu capítulo II, crea o Plan Galego de Investigación e Desenvolvemento Tecnolóxico. O Consello da Xunta de Galicia na súa reunión do 14 de marzo de 2002 aprobou o Plan Galego de Investigación, Desenvolvemento e Innovación Tecnolóxica (2002-2005).</p>
<p>O plan está integrado por programas xerais, sectoriais e horizontais. Dentro dos programas sectoriais figura o bloque de Servicios ó Cidadán que está formado por dous programas: Ciencias Sociais e Sociedade da Información. Dentro do programa de Ciencias Sociais inclúese, entre outros, proxectos relacionados co turismo, ocio e deporte, é dicir proxectos relacionados co estudio da demanda turística e da motivación do ocio, relación entre o turismo e a conservación da paisaxe e do patrimonio, saturación de centros turísticos, diversificación da oferta turística, etc.</p>
<p>A importancia que o sector turístico ten no desenvolvemento da nosa economía require que por parte das administracións públicas dediquen recursos para xerar iniciativas con tendencia a mellorar cada día o sector, para así mante-la demanda existente e incrementala en todo o que sexa posible.</p>
<p>En consecuencia co anterior a Consellería da Presidencia, Relacións Institucionais e Administración Pública en colaboración coa Consellería de Cultura, Comunicación Social e Turismo,</p>
<p>DISPÓN:</p>
<p>Primeiro.-Obxecto e áreas de estudio e investigación.</p>
<p>Convocar un máximo de dez axudas para a realización de estudios e investigacións que deberán versar sobre algunha das seguintes áreas:</p>
<p>a) Novos productos turísticos. Terán prioridade as propostas innovadoras vinculadas ás áreas de turismo cultural, rural, de saúde, náutico, de golf, activo e relixioso.</p>
<p>b) Políticas de apoio ó turismo, planificación e outros aspectos vinculados ás actuacións das administracións turísticas.</p>
<p>c) Marketing e comercialización turística, con especial incidencia nas implicacións da innovación tecnolóxica nestas áreas.</p>
<p>Segundo.-Duración e dotación económica.</p>
<p>Os proxectos que resulten seleccionados deberán estar finalizados antes do 28 de outubro de 2002, se ben a pedimento do interesado e por causa xustificada poderá autorizarse unha ampliación do dito prazo ata o 12 de novembro de 2002.</p>
<p>O importe de cada unha das axudas concedidas oscilará entre 4.800 euros e 6.000 euros e determinarase en función da complexidade do proxecto e dos custos aparellados previsibles, o seu aspecto innovador ademais do interese dos seus obxectivos en relación co desenvolvemento sustentable do sector turístico galego.</p>
<p>Para a concesión destas axudas destinarase ata un máximo de cincuenta e catro mil cen euros (54.100 euros) que imputaranse á aplicación orzamentaria 04.06.432A.780.0 dos orzamentos da Comunidade Autónoma de Galicia para o 2002.</p>
<p>Terceiro.-Beneficiarios e natureza xurídica da relación.</p>
<p>Poderán ser beneficiarios destas axudas, a título individual, os titulados superiores universitarios, diplomados en turismo ou titulados en materia de técnicos de empresas e actividades turísticas, con posterioridade ó 1 de xaneiro de 1992 sempre que naceran despois do 31 de decembro de 1969 e non foran adxudicatarios de máis dunha axuda deste tipo en anteriores convocatorias da Consellería de Cultura, Comunicación Social e Turismo.</p>
<p>As axudas concedidas son incompatibles con calquera outra destinada ó mesmo obxecto ou finalidade.</p>
<p>A condición de beneficiario da axuda obxecto desta convocatoria non xerará relación laboral ou contractual de ningún tipo coa Xunta de Galicia nin a inclusión na Seguridade Social.</p>
<p>Cuarto.-Solicitudes e documentación.</p>
<p>1. As persoas interesadas presentarán no rexistro xeral da Secretaría Xeral de Investigación e Desenvolvemento, ou por calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común, dentro dos vinte días hábiles seguintes ó da publicación desta orde no Diario Oficial de Galicia, a seguinte documentación:</p>
<p>a) Unha solicitude segundo o modelo oficial CSO-05 do que a cara externa se publica como anexo a esta orde, está dispoñible de forma íntegra na internet nos enderezos: <a href="http://www.sxid.org">http://www.sxid.org</a>, htt://www.xunta.es/conselle/preside/sxid/index.htm ou http://www.cesga.es/sxid.</p>
<p>b) Fotocopia cotexada do DNI (por ambas caras).</p>
<p>c) Curriculum vitae cos documentos acreditativos mediante documentos orixinais ou copias cotexadas (só se valorará o acreditado) e, en todo caso, a certificación académica completa na que se detallen as cualificacións obtidas na licenciatura, diploma</p>
<p>tura ou na materia de técnico de empresas e actividades turísticas e as súas datas de obtención (orixinal ou fotocopia compulsada). Así mesmo achegarase copia cotexada do correspondente título.</p>
<p>Os títulos obtidos no estranxeiro ou en centros non estatais deberán estar validados na data de finalización do prazo de presentación das solicitudes.</p>
<p>d) Memoria do proxecto de investigación. Nela farase mención específica dos obxectivos, contidos básicos do proxecto e as estratexias específicas de análises e indagación que se van utilizar. O tema do proxecto referirase a algún dos puntos da base primeira desta orde.</p>
<p>e) Declaración xurada das axudas solicitadas para o mesmo proxecto ás distintas administracións públicas ou calquera dos seus organismos, entes ou sociedades.</p>
<p>f) Declaración expresa de estar ó día o pagamento das súas obrigas tributarias e de seguridade social.</p>
<p>g) Declaración expresa de non ter contraída ningunha débeda, por ningún concepto, coa Xunta de Galicia.</p>
<p>Quinto.-Tramitación.</p>
<p>Os servicios administrativos da Secretaría Xeral de Investigación e Desenvolvemento procederán á revisión das solicitudes presentadas comprobando se é correcta a documentación achegada. No caso contrario, requirirase o solicitante para que, no prazo de dez días a complete ou emende os erros detectados coa advertencia de que, de non facelo, se considerará desestimada a súa solicitude procedéndose conforme o disposto no artigo 71 da Lei 30/1992, modificada pola Lei 4/1999.</p>
<p>Non axustarse ós termos da convocatoria, o incumprimento dos requisitos nela establecidos, a ocultación de datos, a súa alteración ou calquera manipulación da información solicitada será causa de desestimación da solicitude presentada, con independencia de que poida acordarse outro tipo de actuacións.</p>
<p>Sexto.-Procedemento de avaliación, selección e resolución da convocatoria.</p>
<p>A valoración das solicitudes presentadas, así como a proposta de selección e determinación da contía da axuda, será realizada por unha comisión designada polo secretario xeral de Investigación e Desenvolvemento, constituída por cinco membros un dos cales actuará como presidente, outro como secretario e dos tres vocais dous serán propostos pola Dirección Xeral de Turismo.</p>
<p>A selección dos beneficiarios realizarase mediante a valoración dos méritos acreditados conforme o seguinte baremo:</p>
<p>a) Expediente académico: ata 4 puntos.</p>
<p>b) Coñecementos da lingua galega: ata 1 punto.</p>
<p>c) Outros méritos de curriculum vitae: ata 3 puntos. Valorarase a formación ou experiencia en materias relacionadas co obxecto da convocatoria e do proxecto proposto, e o coñecemento doutras linguas.</p>
<p>d) Memoria: ata 4 puntos. Valorarase especialmente o aspecto innovador do proxecto e a adecuación da metodoloxía proposta ós obxectivos que pretenden alcanzarse con el.</p>
<p>A comisión poderá realizar unha entrevista cos aspirantes que acrediten máis de 8 puntos no anterior baremo. Versará sobre os méritos curriculares e a memoria e terá unha duración máxima de 15 minutos. En función do seu contido da entrevista, a comisión poderá aumenta-la puntuación asignada nun máximo do 25%.</p>
<p>A competencia para resolver esta orde, de acordo co disposto nos artigos 72.4º e 78.3º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, é obxecto de delegación, por parte do conselleiro da Presidencia, Relacións Institucionais e Administración Pública, no secretario xeral de Investigación e Desenvolvemento. En consecuencia, a comisión de selección elevará a proposta de resolución ó secretario xeral de Investigación e Desenvolvemento para que resolva. Esta resolución publicarase no DOG.</p>
<p>O prazo máximo para resolve-las solicitudes presentadas ó amparo da correspondente convocatoria, será de 6 meses, contados desde a apertura do prazo de presentación de solicitudes. De non mediar resolución expresa no dito prazo as solicitudes deberán entenderse desestimadas.</p>
<p>Contra as resolucións expresas ou presuntas que poñen fin á vía administrativa, poderán os interesados interpoñer potestativamente recurso de reposición ante o conselleiro da Presidencia, Relacións Institucionais e Administración Pública, no prazo dun mes contado a partir do día seguinte ó da recepción da correspondente notificación no caso de resolucións expresas. No suposto de que a resolución se entenda desestimada por silencio administrativo, o prazo será de tres meses contados a partir do día seguinte ó que se produza o acto presunto.</p>
<p>De non estima-la presentación deste recurso poderán os interesados interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia no prazo de dous meses contados a partir do día seguinte ó da recepción da correspondente notificación, se a resolución é expresa. No suposto de que a resolución se entenda desestimada por silencio administrativo o prazo será de seis meses contados a partir do día seguinte ó que se produza o acto presunto.</p>
<p>Con independencia do anterior esta convocatoria e todos cantos actos administrativos se deriven da súa aplicación poderán ser impugnados polos interesados nos casos e na forma establecidos na</p>
<p>Lei 30/1992, de 26 de novembro, de réxime xurídico das administracións públicas e do procedemento administrativo común modificada pola Lei 4/1999, do 13 de xaneiro.</p>
<p>Sétimo.-Aceptación e renuncia das axudas.</p>
<p>A aceptación da axuda farase mediante documento asinado polo beneficiario no que se comprometa a cumprir tódalas condicións recollidas nas presentes bases.</p>
<p>No suposto de que algún beneficiario non aceptase a axuda, ou de que con posterioridade á aceptación xurdisen renuncias, ou quedase algunha vacante, o secretario xeral de Investigación e Desenvolvemento poderá adxudica-la axuda ó seguinte aspirante en puntuación de acordo coa lista de suplentes elaborada pola comisión de selección.</p>
<p>Oitavo.-Obrigas dos beneficiarios.</p>
<p>1. Os beneficiarios comprométense:</p>
<p>-A acudir a unha reunión que convocará a Secretaría Xeral de Investigación e Desenvolvemento na que se comentará, en relación con materia de cada un dos proxectos para os que se concede a axuda, todo o que desde a Dirección Xeral de Turismo se estime convinte para o mellor desenvolvemento de estudio ou investigación.</p>
<p>-A realiza-lo proxecto de conformidade coa memoria presentada e tendo en conta, se é o caso, o que se suxira ó respecto na reunión arriba mencionada.</p>
<p>-A presenta-lo seu proxecto na Secretaría Xeral de Investigación e Desenvolvemento, por exemplar duplicado, en copia impresa e en soporte magnético (debese especifica-lo formato) antes do 28 de outubro de 2002.</p>
<p>-A presentar, xunto co proxecto, unha declaración complementaria de non ter concedida ningunha axuda para o mesmo proxecto, por parte da Administración pública ou calquera dos seus organismos, entes ou sociedades.</p>
<p>-A facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control de destino de axuda obxecto desta orde.</p>
<p>2. Os proxectos realizados e os resultados obtidos da investigación, se é o caso, serán propiedade dos seus autores que, non obstante, quedan obrigados a transferilos á Secretaría Xeral de Investigación e Desenvolvemento que dará traslado deles á Dirección Xeral de Turismo para o seu uso. No suposto de facelos públicos, deberán facer conta-la referencia específica da axuda recibida da Consellería da Presidencia, Relacións Institucionais e Administración Pública da Xunta de Galicia e enviar dous exem</p>
<p>plares da correspondente publicación á Secretaría Xeral de Investigación e Desenvolvemento.</p>
<p>Noveno.-Pagamento das axudas.</p>
<p>Tendo en conta que as actividades que se van realizar para o desenvolvemento do proxecto supoñen a realización do desprazamento así como a incompatibilidade con outras axudas, excepcionalmente e en virtude do disposto no artigo 16.dous.3, do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, a Secretaría Xeral de Investigación e Desenvolvemento aboará ós beneficiarios un anticipo de pagamento por importe do 30% das axudas concedidas. A cantidade restante librarase cando os beneficiarios presenten os seus proxectos rematados, e estes sexan de conformidade coa comisión que propuxo a concesión das axudas.</p>
<p>Previamente ó pagamento os interesados deberán presentar certificacións acreditativas de estar ó día das súas obrigas tributarias con facenda estatal e autonómica expedidas pola Axencia Tributaria e pola Consellería de Economía e Facenda, respectivamente, así como certificación de estar ó día no pagamento das cotas de seguridade social.</p>
<p>Décimo.-Incidencias.</p>
<p>A Secretaría Xeral de Investigación e Desenvolvemento resolverá tódalas dúbidas e incidencias que poidan xurdir en aplicación desta convocatoria.</p>
<p>O incumprimento dos compromisos adquiridos conforme os termos do proxecto presentado e aceptado e no disposto nas bases precedentes dará lugar á revogación da axuda concedida e, se é o caso, á reclamación das cantidades xa pagadas de conformidade co disposto na lexislación vixente de aplicación. Así mesmo, toda alteración das condicións tidas en conta para a concesión da axuda obxecto desta orde e a obtención concorrente de subvencións ou axudas outorgadas por outras administracións ou entes privados nacionais ou internacionais, poderá dar lugar á modificación da resolución de concesión.</p>
<p>Disposicións derradeiras</p>
<p>1º Autorízase o secretario xeral de Investigación e Desenvolvemento para dictar cantas disposicións considere oportunas no desenvolvemento e interpretación desta orde.</p>
<p>2º A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 24 de maio de 2002.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

