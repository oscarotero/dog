---
date: '2021-04-13'
id: G0474-060421-0001
page: 18916
number: 68
agency: Axencia Instituto Enerxético de Galicia
section: III. Outras disposicións.
title: >-
  RESOLUCIÓN do 5 de abril de 2021 pola que se redistribúen os créditos
  orzamentarios por epígrafes recollidas na Resolución do 31 de agosto de 2020
  pola que se aproba a convocatoria do procedemento de concesión de axudas
  correspondentes ao Programa estatal de incentivos á mobilidade eficiente e
  sustentable (programa MOVES II), anualidade 2020 (códigos de procedemento
  IN421Q e IN421R).
range: Resolución
url: >-
  https://www.xunta.gal/dog/Publicados/2021/20210413/AnuncioG0474-060421-0001_gl.html
---
<p>Mediante o Real decreto 569/2020, do 16 de xuño, que foi publicado no <em>Boletín Oficial del Estado</em> número 169, do 17 de xuño, establecéronse as bases reguladoras do Programa de incentivos a mobilidade eficiente e sustentable (programa MOVES II).</p>
    <p>Mediante Resolución do 31 de agosto de 2020 que foi publicada no <em>Diario Oficial de Galicia</em> número 184, do 10 de setembro, aprobouse a convocatoria do procedemento de concesión de axudas correspondente ao Programa estatal de incentivos á mobilidade eficiente e sustentable (programa MOVES II).</p>
    <p>Tal e como consta na parte expositiva da citada resolución, o Inega dispón no seu orzamentos de 5.000.000,00 € para financiar esta convocatoria, procedentes do Programa estatal de incentivos á mobilidade eficiente e sustentable (programa MOVES II) promovido polo Ministerio para a Transición Ecolóxica e o Reto Demográfico.</p>
    <p>No transcurso do procedemento administrativo de concesión das axudas compróbase que existe dispoñibilidade orzamentaria para atender as solicitudes recibidas en todas as partidas salvo na correspondente á actuación 1.1 adquisición de vehículos eléctricos, polo que cómpre facer unha redistribución de fondos entre as distintas epígrafes.</p>
    <p>O artigo 4.2 da convocatoria, de acordo co establecido no artigo 12.9 do Real decreto 569/2020, do 16 de xuño, prevé a posibilidade de que o crédito máximo recollido neste artigo poida ser redistribuído se pasado un mes desde a apertura do prazo de solicitudes nalgunha das epígrafes non se rexistran solicitudes suficientes para esgotar os fondos dispoñibles, e noutra das epígrafes existe lista de espera. Esta redistribución, de producirse, respectará, en todo caso, as porcentaxes establecidas no artigo 12.9 do Real decreto 569/2020 ata que que finalice a vixencia da convocatoria. </p>
    <p>O artigo 31 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, establece que cando a contía total máxima das subvencións convocadas se distribúa entre distintos créditos orzamentarios, a alteración da dita distribución non precisará de nova convocatoria pero si das modificacións que procedan no expediente de gasto e da publicación nos mesmos medios que a convocatoria. </p>
    <p>Por todo o anterior, e dado que nas aplicacións orzamentarias correspondentes existe crédito dispoñible e coa finalidade de incrementar a eficacia administrativa e a eficiencia na asignación de recursos públicos, maximizando o impulso de proxectos de mobilidade eficiente e sustentable, </p>
    <h2>RESOLVO:</h2>
    <p>Primeiro. Redistribuír os fondos destinados ás subvencións para mobilidade eficiente e sustentable correspondentes ao programa MOVES II en función do volume de solicitudes, modificando a táboa do artigo 4.2 da Resolución do 31 de agosto do 2020 da seguinte maneira:</p>
    <table>
     <tbody>
      <tr>
       <td colspan="2">Tipo de actuación</td>
       <td>Dotación orzamentaria inicial</td>
       <td>Modificacións</td>
       <td>Dotación orzamentaria final</td>
      </tr>
      <tr>
       <td rowspan="2">Actuación 1: adquisición de vehículos de enerxías alternativas</td>
       <td>Actuación 1.1: vehículos eléctricos</td>
       <td>1.760.000,00</td>
       <td>840.000,00</td>
       <td>2.600.000,00</td>
      </tr>
      <tr>
       <td>Actuación 1.2: vehículos GLP ou gas natural</td>
       <td>440.000,00</td>
       <td>-220.000,00</td>
       <td>220.000,00</td>
      </tr>
      <tr>
       <td colspan="2">Actuación 2: implantación de infraestrutura de recarga de vehículos eléctricos</td>
       <td>2.000.000,00</td>
       <td>-500.000,00</td>
       <td>1.500.000,00</td>
      </tr>
      <tr>
       <td colspan="2">Actuación 3: implantación de sistemas de préstamo de bicicletas eléctricas</td>
       <td>200.000,00</td>
       <td>-100.000,00</td>
       <td>100.000,00</td>
      </tr>
      <tr>
       <td colspan="2">Actuación 4: implantación de medidas de mobilidade sustentable ao traballo</td>
       <td>600.000,00</td>
       <td>-20.000,00</td>
       <td>580.000,00</td>
      </tr>
      <tr>
       <td colspan="2">Total</td>
       <td>5.000.000,00</td>
       <td>0,00</td>
       <td>5.000.000,00</td>
      </tr>
     </tbody>
    </table>
    <p>Segundo. A presente modificación non implicará a modificación do prazo establecido para presentar solicitudes.</p>
    <p>Santiago de Compostela, 5 de abril de 2021</p>
    <footer><p>Paula María Uría Traba<br>Directora do Instituto Enerxético de Galicia</p></footer>

