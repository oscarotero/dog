---
date: '2013-07-02'
id: G0003-260613-0001
page: 25981
number: 124
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 25 de xuño de 2013, da Dirección Xeral de Recursos Humanos, pola
  que se publica a relación definitiva de admitidos/as e excluídos/as e os
  resultados provisionais de baremación no proceso de inscrición de aspirantes
  para a formalización de nomeamentos estatutarios temporais no ámbito do
  Servizo Galego de Saúde e entidades adscritas á Consellería de Sanidade, na
  categoría de técnico/a en coidados auxiliares de enfermaría.
range: Resolución
url: >-
  https://www.xunta.gal/dog/Publicados/2013/20130702/AnuncioG0003-260613-0001_gl.html
---
<p>Mediante a Resolución da Dirección de Recursos Humanos do 21 de setembro de 2012 (DOG nº 186, do 28 de setembro) ábrese o prazo para a inscrición de aspirantes en listas para vinculacións temporais no ámbito das institucións sanitarias do Servizo Galego de Saúde e entidades adscritas á Consellería de Sanidade, na categoría estatutaria de técnico/a en coidados auxiliares de enfermaría.</p>
    <p>Na dita resolución prevese unha xeración de listas coas persoas inscritas ata a data do 31.10.2012 que cumpran os requisitos determinados na anterior resolución.</p>
    <p>Mediante a Resolución do 9 de abril de 2013 (DOG nº 79, do 24 de abril) publicáronse as listas provisionais de admitidos/as e excluídos/as.</p>
    <p>Finalizado o prazo de emenda previsto nesta última resolución, esta dirección, de conformidade coa base décima da Resolución do 21 de setembro de 2012, de inicio do prazo de inscrición,</p>
    <footer><p>RESOLVE:</p></footer>
    <p>Primeiro. Publicar a relación definitiva de solicitantes admitidos/as e excluídos/as e os resultados provisionais da baremación no proceso de inscrición de aspirantes para a formalización de nomeamentos estatutarios temporais no ámbito do Servizo Galego de Saúde e entidades adscritas á Consellería de Sanidade, na categoría estatutaria de técnico/a en coidados auxiliares de enfermaría, iniciado por Resolución do 21 de setembro de 2012.</p>
    <p>Segundo. As listas definitivas de excluídos/as e a lista definitiva de admitidos/as coa asignación da puntuación provisional e mais o número de orde acadados atópanse publicadas, á disposición das persoas interesadas, na páxina web do Servizo Galego de Saúde (www.sergas.es).</p>
    <p>Ademais, o estado de cada solicitude pode ser consultado polo/a solicitante no seu expediente electrónico persoal en «Fides/expedient-e/sección de procesos».</p>
    <p>Terceiro. De conformidade coa base décima da Resolución do 21 de setembro de 2012, contra a lista definitiva de admitidos/as e excluídos/as, as persoas interesadas poderán interpoñer recurso contencioso-administrativo no prazo de dous meses contados a partir do día seguinte ao da súa publicación, ante o xulgado do contencioso-administrativo competente, de conformidade co establecido na Lei 29/1998, do 13 de xullo, reguladora da xurisdición contencioso-administrativa. Potestativamente, e con carácter previo, poderán interpoñer recurso de reposición ante a Dirección Xeral de Recursos Humanos do Servizo Galego de Saúde no prazo dun mes contado desde o día seguinte ao da súa publicación.</p>
    <p>Cuarto. De conformidade coa dita base décima, as persoas admitidas, con respecto aos resultados da baremación, poderán presentar reclamación ante as direccións das estruturas organizativas de xestión integrada, direccións provinciais do organismo e direccións con competencias en xestión do persoal no suposto de entidades adscritas á Consellería de Sanidade, no prazo de dez días naturais contados a partir do seguinte ao da súa publicación.</p>
    <p>As reclamacións presentadas entenderanse estimadas ou desestimadas na resolución pola que se publiquen as puntuacións e a orde de prelación definitivas.</p>
    <p>Santiago de Compostela, 25 de xuño de 2013</p>
    <footer><p>Margarita Prado Vaamonde<br>Directora xeral de Recursos Humanos</p></footer>

