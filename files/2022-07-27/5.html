---
date: '2022-07-27'
id: G0656-150722-0002
page: 41469
number: 142
agency: Consellería de Promoción do Emprego e Igualdade
section: III. Outras disposicións.
title: >-
  EXTRACTO da Resolución do 14 de xullo de 2022, da Secretaría Xeral da
  Igualdade, pola que se establecen as bases reguladoras que rexerán as
  subvencións a entidades locais, a entidades de iniciativa social sen ánimo de
  lucro e a asociacións de pais e nais para o desenvolvemento das actuacións do
  Plan Corresponsables, e se convocan para o ano 2022 (códigos de procedemento
  SI436A, SI436B e SI436C).
range: Resolución
url: >-
  https://www.xunta.gal/dog/Publicados/2022/20220727/AnuncioG0656-150722-0002_gl.html
---
<p>BDNS (Identif.): 639925.</p>
    <p>De conformidade co previsto no artigo 17.3.b) e no artigo 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (BDNS) (http://www.pap.minhap.gob.es/bdnstrans/index):</p>
    <p>Primeiro. <em>Procedementos e liñas de subvencións</em></p>
    <p>Estas bases reguladoras contemplan os seguintes procedementos:</p>
    <p>a) Liña de Plan Corresponsables no ámbito local, de forma individual e mediante o sistema de xestión compartida (código de procedemento SI436A).</p>
    <p>b) Liña de Plan Corresponsables para desenvolver polas entidades de iniciativa social (código de procedemento SI436B).</p>
    <p>c) Liña de Plan Corresponsables para desenvolver polas asociacións de nais e pais, de centros sostidos pola Xunta de Galicia, federacións e confederacións de nais e pais (código de procedemento SI436C).</p>
    <p>Segundo. <em>Obxecto</em></p>
    <p>Esta resolución ten por obxecto regular a concesión de subvencións destinadas desenvolver e financiar o desenvolvemento do Plan Corresponsables, consistente en actuacións orientadas a facilitar a corresponsabilidade nas familias con fillas e fillos de ata 16 anos incluídos, mediante a creación de bolsas de coidado profesional, a creación de emprego de calidade no ámbito dos coidados e a formación e sensibilización en corresponsabilidade e coidados.</p>
    <p>Terceiro. <em>Actuacións subvencionables</em></p>
    <p>Considéranse subvencionables as actuacións orientadas a facilitar a conciliación das familias con fillas e fillos menores de ata 16 anos de idade mediante a creación de bolsas de coidado profesional, a través da creación de emprego de calidade no sector dos coidados e plans de formación e sensibilización en corresponsabilidade e coidados destinados aos homes e ás familias.</p>
    <p>As actuacións destinaranse ao coidado de menores en familias con fillas e fillos de ata 16 anos incluídos, e con carácter prioritario en caso de vítimas de violencia de xénero en todas as súas manifestacións, especialmente cando teñan que acudir a interpoñer denuncias, procesos xudiciais, citas médicas e terapéuticas, ou outros trámites burocráticos; familias monoparentais; mulleres en situación de desemprego para realizar accións formativas ou procura activa de emprego; mulleres maiores de 45 anos ou unidades familiares en que existan outras cargas relacionadas cos coidados.</p>
    <p>Ao abeiro do disposto na presente resolución, serán subvencionables as seguintes tipoloxías de proxectos:</p>
    <p>1. Bolsas de coidado profesional de menores en familias con fillas e fillos de ata 16 anos de idade, coa posibilidade de desenvolver unha ou máis das seguintes modalidades:</p>
    <p>a) Habilitación de servizos de coidado profesional de calidade, e con garantía de dereitos laborais dos profesionais que presten os seus servizos neste marco, de nenas, nenos, mozos e mozas de ata 16 anos de idade que poidan prestarse en domicilio por un número determinado de horas semanais.</p>
    <p>b) Habilitación de servizos de coidado profesional de calidade, e con garantía de dereitos laborais dos profesionais que presten os seus servizos neste marco, de nenas, nenos, mozos e mozas de ata 16 anos de idade, que poidan prestarse en dependencias públicas convenientemente habilitadas para o efecto, tales como escolas, centros municipais, multiúsos, polideportivos, ludotecas, entre outros, cumprindo coas garantías sanitarias, así como coa normativa que lles sexa de aplicación.</p>
    <p>2. Plans de sensibilización e formación en corresponsabilidade e coidados destinados aos homes e ás familias: implementación de plans e actuacións de formación en corresponsabilidade e coidados destinados aos homes e ás familias, para promover a perspectiva de xénero e fomentar a corresponsabilidade no ámbito de coidados.</p>
    <p>Cuarto. <em>Bases reguladoras</em></p>
    <p>Resolución do 14 de xullo de 2022, da Secretaría Xeral da Igualdade, pola que se establecen as bases reguladoras que rexerán as subvencións a entidades locais, a entidades de iniciativa social sen ánimo de lucro e a asociacións de pais e nais para o desenvolvemento das actuacións do Plan Corresponsables, e se convocan para o ano 2022 (códigos de procedemento SI436A, SI436B e SI436C).</p>
    <p>Quinto. <em>Importe</em></p>
    <p>A contía da subvención que se concederá determinarase en función do número de persoas que se vaian contratar, de acordo aos perfís e requisitos establecidos nesta resolución, para desenvolver as bolsas de coidado e/ou os plans de formación recollidos no artigo 5 de accións subvencionables, tendo en conta os límites máximos da subvención establecidos para cada procedemento nos artigos 6, 7 e 8, respectivamente:</p>
    <p>– Contía de ata 26.900,00 euros por persoa contratada a tempo completo, para o período desde o 1 de xaneiro ao 31 de decembro de 2022, período subvencionable segundo a presente resolución, incluídas as cotas á Seguridade Social a cargo da entidade empregadora.</p>
    <p>a) Liña de Plan Corresponsables no ámbito local, de forma individual e mediante o sistema de xestión compartida (procedemento SI436A): importe máximo da axuda será de 150.000,00 euros, cando se trate dunha solicitude individual, e de 225.000,00 euros, no caso de que se trate dunha solicitude para a xestión compartida ou dunha entidade resultante de fusión de concellos.</p>
    <p>b) Liña de Plan Corresponsables para desenvolver polas entidades de iniciativa social (procedemento SI436B): importe máximo da axuda de 20.000,00 euros.</p>
    <p>c) Liña de Plan Corresponsables para desenvolver polas asociacións de nais e pais, de centros sostidos pola Xunta de Galicia, federacións e confederacións de nais e pais (procedemento SI436C): importe máximo da axuda de 20.000,00 euros.</p>
    <p>Para a concesión destas axudas destínase crédito por un importe total de seis millóns seiscentos noventa e dous mil douscentos setenta e tres euros con setenta e nove céntimos (6.692.273,79 euros) distribuídos en tres liñas, que se imputarán ás aplicacións orzamentarias seguintes do orzamento xeral da comunidade autónoma para o ano 2022, do proxecto de gasto 2021 00175 Plan Corresponsables:</p>
    <p>a) Liña de Plan Corresponsables no ámbito local, de forma individual e mediante o sistema de xestión compartida (código de procedemento SI436A): crédito 2022 de 4.492.273,79 euros, aplicación 11.02.312G.460.1.</p>
    <p>b) Liña de Plan Corresponsables para desenvolver polas entidades de iniciativa social (código de procedemento SI436B): crédito 2022 de 1.500.000,00 euros, aplicación 11.02.312G.481.2.</p>
    <p>c) Liña de Plan Corresponsables para desenvolver polas asociacións de nais e pais, de centros sostidos pola Xunta de Galicia, federacións e confederacións de nais e pais (código de procedemento SI436C): crédito 2022 de 700.000,00 euros aplicación 11.02.312G.481.1.</p>
    <p>As axudas dos tres programas son financiadas con fondos finalistas dos orzamentos xerais do Estado (PGE) procedente do Ministerio de Igualdade, no marco do Plan Corresponsables a través da liña de actuación 00524-Plan Corresponsables.</p>
    <p>Quinto. <em>Prazo de presentación de solicitudes</em></p>
    <p>O prazo de presentación de solicitudes será dun mes contado a partir do día seguinte ao da publicación desta resolución no <em>Diario Oficial de Galicia</em>. Entenderase como último día do prazo o correspondente ao mesmo ordinal do día da publicación. Se o último día de prazo é inhábil, entenderase prorrogado ao primeiro día hábil seguinte, e se no mes do vencemento non houber día equivalente ao inicial do cómputo, entenderase que o prazo expira o último do mes.</p>
    <p>Santiago de Compostela, 14 de xullo de 2022</p>
    <footer><p>Susana López Abella<br>Secretaria xeral da Igualdade</p></footer>

