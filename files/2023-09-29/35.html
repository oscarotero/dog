---
date: '2023-09-29'
id: G0691-200923-0001
page: 55175
number: 186
agency: 'Vicepresidencia Segunda e Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 20 de setembro de 2023, da Dirección Xeral de Patrimonio Natural,
  polo que se acorda someter ao procedemento de información pública e audiencia
  ás persoas interesadas o proxecto de decreto polo que se aproba o Plan de
  xestión do monumento natural da serra de Pena Corneira, nos concellos de
  Carballeda de Avia, Leiro e Avión (provincia de Ourense).
range: Anuncio
url: >-
  https://www.xunta.gal/dog/Publicados/2023/20230929/AnuncioG0691-200923-0001_gl.html
---
<p>A serra de Pena Corneira declarouse monumento natural mediante o Decreto 264/2007, do 20 de decembro.</p>
    <p>Este espazo está situado dentro da comarca do Ribeiro, na provincia de Ourense. Constitúe unha prolongación ao nordés da serra do Suído e ten unha superficie aproximada de 988 hectáreas, situadas entre as bacías dos ríos Avia e Miño.</p>
    <p>O artigo 25 da Lei 5/2019, do 2 de agosto, do patrimonio natural e da biodiversidade de Galicia, establece que os monumentos naturais son espazos ou elementos da natureza constituídos basicamente por formacións de notoria singularidade, rareza e beleza que merecen ser obxecto dunha protección especial. Considéranse tamén monumentos naturais as árbores senlleiras e monumentais, as formacións xeolóxicas, os xacementos paleontolóxicos e mineralóxicos, os estratotipos e os demais elementos da xea que reúnan un interese especial pola singularidade ou importancia dos seus valores científicos, culturais ou paisaxísticos, sempre que fosen expresamente declarados como tales. </p>
    <p>Segundo indica o artigo 59 da mesma lei, os monumentos naturais contarán cun instrumento de planificación propio, denominado plan de xestión, no cal se establecerá o réxime de usos e actividades permisibles, así como as limitacións que se consideren necesarias para a conservación da xeodiversidade, dos hábitats e das especies.</p>
    <p>O artigo 61 da lei establece que a tramitación do plan de xestión lle corresponde á consellería competente en materia de conservación do patrimonio natural e a súa aprobación realizarase conforme o disposto nos artigos 40 e 41 da propia lei.</p>
    <p>Segundo o recollido na disposición transitoria segunda da Lei 7/2022, do 27 de decembro, de medidas fiscais e administrativas, a tramitación dos plans de xestión en espazos naturais protexidos declarados ao abeiro da Lei 9/2001, do 21 de agosto, de conservación da natureza, que carezan dos citados instrumentos de planificación e que non iniciasen a súa tramitación con anterioridade á data de entrada en vigor desta lei, realizarase tras o acordo de inicio da persoa titular da consellería competente en materia de conservación do patrimonio natural, mediante o procedemento sinalado no artigo 40.5 da Lei 5/2019, do 2 de agosto, axustándose o contido do instrumento de planificación ao previsto no artigo 60.1, no caso dos plans de xestión.</p>
    <p>O instrumento de planificación aprobarase mediante decreto do Consello da Xunta de Galicia, por proposta da consellería competente en materia de conservación do patrimonio natural.</p>
    <p>Dado que ese espazo foi declarado monumento natural mediante o Decreto 45/2007, do 1 de marzo, unicamente corresponde desenvolver a tramitación e aprobación do seu instrumento de planificación específico.</p>
    <p>Como paso previo para elaborar o plan de xestión, redactouse unha memoria inicial, que foi sometida a participación pública, en virtude do establecido no artigo 16 da Lei 27/2006, do 18 de xullo, polo que se regulan os dereitos de acceso á información, de participación pública e de acceso á xustiza en materia de ambiente, e no artigo 133 da Lei 39/2015, do 1 de outubro, do procedemento administrativo común das administracións públicas. O dito documento expúxose ao público na páxina web da Vicepresidencia Segunda e Consellería de Medio Ambiente, Territorio e Vivenda durante un período dun (1) mes.</p>
    <p>Visto o anterior e en virtude do establecido no artigo 40.5 da Lei 5/2019, do 2 de agosto, no artigo 133 da Lei 39/2015, do 1 de outubro, así como no artigo 9 da Lei 1/2016, do 18 de xaneiro, de transparencia e bo goberno,</p>
    <h2>ACORDO:</h2>
    <p>Primeiro. Abrir un período de información pública do proxecto de decreto polo que se aprobará o plan de xestión do monumento da serra de Pena Corneira natural durante o prazo dun (1) mes, contado o dito período desde o día seguinte ao da publicación deste anuncio no <em>Diario Oficial de Galicia</em>.</p>
    <p>Segundo. Durante o citado prazo poderase consultar o plan na seguinte ligazón do portal de transparencia da Xunta de Galicia: https://transparencia.xunta.gal/tema/informacion-de-relevancia-xuridica/normativa-en-tramitacion</p>
    <p>Tamén se poderá consultar na páxina web da Vicepresidencia Segunda e Consellería de Medio Ambiente, Territorio e Vivenda, entrando na subsección de documentos en información pública do portal de Conservación da Natureza: https://cmatv.xunta.gal/seccion-tema/c/CMAOT_Conservacion?content=Direccion_Xeral_Conservacion_Natureza/Participacion_publica/seccion.html&amp;std=Participacion_publica.html</p>
    <p>Terceiro. As persoas interesadas poden enviar tamén as súas alegacións:</p>
    <p>Preferentemente, mediante correo electrónico ao seguinte enderezo: </p>
    <p>planificacion.conservacion@xunta.gal, poñendo no asunto «Plan de xestión do monumento natural da serra de Pena Corneira».</p>
    <p>Alternativamente, mediante a presentación de escrito dirixido á Dirección Xeral de Patrimonio Natural da Vicepresidencia Segunda e Consellería de Medio Ambiente, Territorio e Vivenda, en calquera dos lugares previstos no artigo 16.4 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 20 de setembro de 2023</p>
    <footer><p>Belén María do Campo Piñeiro<br>Directora xeral de Patrimonio Natural</p></footer>

