---
date: '1999-05-20'
id: 828E
page: 6
number: 95
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Orde do 5 de maio de 1999 pola que se crea o Rexistro Autonómico de
  Mutualidades de Previsión Social Non Integradas na Seguridade Social.
range: Orde
url: 'https://www.xunta.gal/dog/Publicados/1999/19990520/Anuncio828E_gl.html'
---
<p>O Estatuto de autonomía para Galicia, aprobado en virtude da Lei orgánica 1/1981, do 6 de abril, non lle recoñecía inicialmente a esta Comunidade Autónoma competencia en materia de mutualidades de previsión social.</p>
<p>Sen embargo, a través da Lei orgánica 16/1995, do 27 de decembro, transfírese á Comunidade Autónoma galega a competencia exclusiva, entre outras, sobre mutuas non integradas no sistema de Seguridade Social, coa finalidade de equiparar nesta materia as competencias desta Comunidade Autónoma coas doutras.</p>
<p>En aplicación da citada lei orgánica, mediante o R.D. 1642/1996, do 5 de xuño, traspasáronse á Comunidade Autónoma de Galicia as funcións e servicios da Administración xeral do Estado en materia de mutualidades de previsión social non integradas na Seguridade Social.</p>
<p>Pola súa parte, o Decreto 340/1996, do 13 de setembro, asigna as funcións e servicios transferidos á Comunidade Autónoma de Galicia en materia de mutualidades de previsión social á Consellería de Economía e Facenda. E o Decreto 13/1997, do 23 xaneiro, de estructura orgánica da Consellería de Economía e Facenda adscribe as competencias á Dirección Xeral de Política Financeira e Tesouro.</p>
<p>Por outra banda, o Real decreto 2615/1985, do 4 decembro, polo que se aproba o Regulamento de entidades de previsión social, establece no seu artigo 13 que as comunidades autónomas con competencia exclusiva na materia, poderán levar rexistros especiais constitutivos.</p>
<p>Con base en todo o anterior, créase un rexistro específico no ámbito da Comunidade Autónoma de Galicia, no que se rexistren as entidades de que se trata, se anoten os feitos máis significativos que lles afecten e todas aquelas cuestións que deban ser rexistradas de acordo coa normativa vixente.</p>
<p>Por todo isto,</p>
<p>DISPOÑO:</p>
<p>Artigo 1º.-Creación e ámbito do rexistro.</p>
<p>Créase o Rexistro Autonómico de Mutualidades de Previsión Social Non Integradas na Seguridade Social (en diante rexistro), adscrito á Consellería de Economía e Facenda, Dirección Xeral de Política Financeira e Tesouro que xorde coa finalidade de que a Administración autonómica teña coñecemento da situación das entidades inscritas no mesmo.</p>
<p>No Rexistro de Mutualidades de Previsión Social da Comunidade Autónoma de Galicia inscribiranse os actos suxeitos a inscrición das mutualidades que teñan o seu enderezo social e ámbito de operacións no territorio da Comunidade Autónoma de Galicia. Da mesma maneira tamén se inscribirán as agrupacións e federacións de mutualidades, sempre que o seu ámbito de actuación se circunscriba á Comunidade Autónoma de Galicia.</p>
<p>Artigo 2º.-Carácter e efectos do rexistro.</p>
<p>O rexistro ten carácter constitutivo e a súa eficacia baséase nos principios de publicidade formal e de legalidade, ten carácter público e non se poderá invoca-la súa ignorancia.</p>
<p>A inscrición dos actos de constitución, fusión e escisión das mutualidades é requisito indispensable para o exercicio da previsión social voluntaria.</p>
<p>Artigo 3º.-Libro de rexistro.</p>
<p>No rexistro levarase un libro de rexistro destas entidades, as cales se numerarán correlativamente; este libro comporase dun sistema de follas intercambiables normalizadas e singularizadas para cada unha das entidades, e numeraranse correlativamente os seus asentamentos de inscrición, segundo unha orde cronolóxica.</p>
<p>No caso de que unha mesma entidade necesitase máis dunha folla, consignarase nas sucesivas follas de inscrición o correspondente número, e estes serán correlativos.</p>
<p>Artigo 4º.-Asentamentos rexistrais.</p>
<p>No libro de rexistro inscríbense as seguintes clases de asentamentos:</p>
<p>a) Inscricións; a primeira das cales será a de constitución.</p>
<p>b) Anotacións.</p>
<p>c) Cancelacións.</p>
<p>A redacción dos asentamentos farase de forma breve e levará a data de presentación do documento correspondente.</p>
<p>Artigo 5º.-Das inscricións.</p>
<p>No libro de rexistro inscribiranse:</p>
<p>a) A constitución de mutalidades de previsión social, das súas agrupacións e federacións.</p>
<p>b) A aprobación dos estatutos e dos regulamentos de prestacións e a súas modificacións.</p>
<p>c) Os nomeamentos das persoas que integran a xunta directiva e as súas sucesivas renovacións, así como o daqueles que baixo calquera título leven a dirección efectiva da entidade.</p>
<p>d) A aprobación da fusión de mutualidades de previsión social.</p>
<p>e) A aprobación da escisión dunha mutualidade de previsión social.</p>
<p>f) A resolución aprobatoria da disolución das mutualidades de previsión social.</p>
<p>g) Calquera outro feito cando así o requira a lexislación vixente.</p>
<p>Artigo 6º.-Das anotacións.</p>
<p>No libro de rexistro constarán como anotacións:</p>
<p>a) A adaptación de estatutos e regulamentos de conformidade co que dispoña a normativa vixente en cada momento.</p>
<p>b) A revogación da autorización administrativa para efectuar previsión social a unha entidade.</p>
<p>c) A intervención e as medidas cautelares.</p>
<p>d) A situación de liquidación da entidade.</p>
<p>e) Aqueles feitos referentes a mutualidades de previsión social que sendo relevantes non poidan ser obxecto de asentamento de inscrición.</p>
<p>Artigo 7º.-Das cancelacións.</p>
<p>Por nota marxinal cancelaranse as anotacións.</p>
<p>Artigo 8º.-Datos da folla inicial de apertura de inscrición.</p>
<p>Os datos que se farán constar ó face-la primeira inscrición dunha entidade na folla inicial de apertura serán:</p>
<p>-Novo número de inscrición (conservará o número de inscrición que tiña anteriormente no libro dedicado ás mutualidades de previsión social do Rexistro Especial de Entidades Aseguradoras da Dirección Xeral de Seguros do Ministerio de Economía e Facenda).</p>
<p>-Nome da entidade.</p>
<p>-Domicilio social con expresión da localidade e comarca.</p>
<p>-Ámbito territorial de actuación principal.</p>
<p>-Número de asociados fundadores.</p>
<p>-Importe do fondo mutual.</p>
<p>-Situación económico-financeira da entidade.</p>
<p>Artigo 9º.-Publicidade do rexistro.</p>
<p>O rexistro terá carácter público, nos termos e coas limitacións previstas nos artigos 35.h) e 37 da Lei 30/1992, do 26 de novembro, de réxime xurídico das administracións públicas e do procedemento administrativo común, e demais disposicións vixentes na materia.</p>
<p>Mediante solicitude por escrito na que se exprese a identidade do solicitante e o motivo, poderán acceder ós datos do rexistro non soamente os titulares, senón tamén os que acrediten un interese lexítimo e directo.</p>
<p>A publicidade farase efectiva por certificación do contido dos asentamentos expedida pola Dirección Xeral de Política Financeira e Tesouro.</p>
<p>Tamén poderá realizarse mediante expedición de nota simple informativa expedida polo encargado do rexistro, ou por copia dos asentamentos e dos documentos depositados correspondentes a unha entidade determinada.</p>
<p>Disposicións transitorias</p>
<p>Primeira.-A documentación das mutualidades de previsión social traspasadas á Comunidade Autónoma de Galicia en virtude do R.D. 1642/1996, do 5 de xuño, que figuran como anexo á presente orde, que figurasen en rexistros ou expedientes que foron obxecto de traspaso, trasladaranse ó rexistro creado por esta orde. Independentemente disto poderáselles pedir ás mutualidades a documentación que fose necesaria para completa-la inscrición.</p>
<p>Segunda.-As sucesivas inscricións relativas ás mutualidades de previsión social obxecto de traspaso efectuaranse na forma prevista na presente orde.</p>
<p>Disposicións derradeiras</p>
<p>Primeira.-Facúltase o director xeral de Política Financeira e Tesouro para dictar cantas disposicións sexan necesarias para o desenvolvemento e execución da presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial Galicia.</p>
<p>Santiago de Compostela, 5 de maio de 1999.</p>
<p>José Antonio Orza Fernández</p>
<p>Conselleiro de Economía e Facenda</p>
<p>ANEXO</p>
<p>Relación de mutualidades das que se traspasou documentación á Comunidade Autónoma de Galicia en virtude do R.D. 1642/1996, do 5 de xuño.</p>
<p>-Unión de Artesanos, mutualidade de previsión social.</p>
<p>-Montepío de previsión social do Noroeste.</p>
<p>-Mutualidade de previsión social a prima fixa Citroën-Vigo.</p>
<p>-Mutualidade Labauto-Allibert Ourense de previsión social.</p>
<p>-Mutualidade de previsión social a prima fixa do persoal de Indugasa.</p>

