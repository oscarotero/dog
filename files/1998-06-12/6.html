---
date: '1998-06-12'
id: D64E
page: 6
number: 112
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 27 de maio de 1998 pola que se convocan probas extraordinarias para a
  obtención do diploma elemental de música correspondente ó plan de estudios que
  establece o Decreto 2618/1966, do 10 de setembro, nas especialidades de oito e
  nas especialidades de cinco anos.
range: Orde
url: 'https://www.xunta.gal/dog/Publicados/1998/19980612/AnuncioD64E_gl.html'
---
<p>O artigo 33 do Real decreto 1487/1994, do 1 de xullo, establece que, nos dous anos seguintes ás datas de extinción dos distintos graos do anterior plan de estudios, se convocarán probas extraordinarias para a obtención do diploma elemental e os títulos de profesor e profesor superior das diferentes especialidades, nas condicións que oportunamente se establezan, para aqueles alumnos afectados pola extinción dos plans de estudio regulados polo Decreto 2618/1966, do 10 de setembro.</p>
<p>Por Orde do 20 de outubro de 1997 (DOG do 18 de novembro), convocáronse probas extraordinarias para a obtención do diploma elemental de música nas especialidades de piano, violín e violoncelo.</p>
<p>Tal e como se recolle no artigo 30, apartado 4º do dito Real decreto 1487/1994, no curso académico 1997-1998 deixou de impartirse o grao elemental das especialidades de oito e das especialidades de cinco anos.</p>
<p>Polo tanto, e co fin de que os alumnos afectados pola extinción do grao elemental de música das espe</p>
<p>cialidades citadas poidan remata-los seus estudios, esta consellería,</p>
<p>DISPÓN:</p>
<p>Primeiro.-Os centros de ensinanzas musicais procederán a convocar catro probas extraordinarias para a obtención do diploma elemental das especialidades de oito e das especialidades de cinco anos, que se celebrarán nos seguintes prazos:</p>
<p>-Primeira convocatoria: decembro de 1998.-Segunda convocatoria: febreiro de 1999.-Terceira convocatoria: xuño de 1999.-Cuarta convocatoria: setembro de 1999.</p>
<p>Segundo.-Unha vez superada a proba extraordinaria, en calquera das súas convocatorias, poderase obte-lo diploma elemental correspondente. A non concorrencia a calquera das convocatorias non limita o dereito a tomar parte nas restantes.</p>
<p>Terceiro.-Ás ditas probas poderán concorrer unicamente os alumnos que non rematasen os estudios iniciados de grao elemental nas especialidades de oito e nas especialidades de cinco anos, reguladas no Decreto 2618/1966, do 10 de setembro.</p>
<p>Cuarto.-As probas extraordinarias constarán de tres exercicios:</p>
<p>a) Solfexo e teoría da música.</p>
<p>b) Conxunto coral.</p>
<p>c) Interpretación instrumental.</p>
<p>Os devanditos exercicios ateranse ó establecido nos programas de exame vixentes no centro no que teñan lugar as probas. En todo caso, as probas de conxunto coral e de solfexo e teoría da música serán comúns a tódalas especialidades instrumentais.</p>
<p>Quinto.-Aqueles aspirantes que teñan superados tódolos cursos do grao elemental dunha ou de varias materias ás que se refire o apartado anterior estarán exentos de realiza-lo exercicio ou exercicios correspondentes da proba.</p>
<p>Sexto.-Polo que se refire tanto á constitución do tribunal como ás cualificacións que se poderán outorgar, procederase conforme o disposto tanto no Decreto 2618/1966, como nas instruccións dictadas na circular 9/1997, da Dirección Xeral de Centros e Inspección Educativa e da Dirección Xeral de Ordenación Educativa e de Formación Profesional.</p>
<p>Santiago de Compostela, 27 de maio de 1998.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>5135</p>

