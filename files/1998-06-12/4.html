---
date: '1998-06-12'
id: D646
page: 6
number: 112
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 168/1998, do 28 de maio, polo que se declara a urxente ocupación, para
  efectos de expropiación forzosa dos bens e dereitos afectados e comprendidos
  dentro do plan parcial do campus universitario da Universidade da Coruña no
  polígono 1-13-B para a construcción da Facultade de Ciencias Sociais e do
  Edificio Universitario de Servicios de Investigación no campus de Elviña.
range: Decreto
url: 'https://www.xunta.gal/dog/Publicados/1998/19980612/AnuncioD646_gl.html'
---
<p>En virtude do convenio de colaboración subscrito o 25 de setembro de 1997 entre a Consellería de Educación e Ordenación Universitaria, o Concello da Coruña e a Universidade da Coruña, para o desenvolvemento das infraestructuras no Campus da Coruña- Elviña, a Universidade da Coruña solicita da Consellería de Educación e Ordenación Universitaria da Xunta de Galicia a declaración da urxente ocupación dos bens e dereitos necesarios para efectos de expropiación de terreos para a construcción da Facultade de Ciencias Sociais e do Edificio Universitario de Servicios de Investigación.</p>
<p>A aprobación do plan parcial do campus universitario da Coruña leva consigo a declaración da súa utilidade pública para efectos de expropiación forzosa, de conformidade co disposto no artigo 54.1º da Lei 1/1997, do 24 de marzo, do solo de Galicia.</p>
<p>En aplicación do establecido no artigo 2 da Lei de expropiación forzosa e nos artigos 4 e 5 do seu regulamento a Universidade da Coruña deberá actuar no expediente expropiatorio como beneficiaria.</p>
<p>Os bens nos que se concreta a declaración de urxente ocupación están determinados no expediente que se someteu a información pública a través de Resolución do 18 de marzo de 1998, DOG nº 57, do mércores 25 de marzo de 1998.</p>
<p>Considérase urxente a ocupación polo compromiso da Consellería de Educación e Ordenación Universitaria de adquiri-los terreos necesarios para a construcción dos referidos edificios destinados a fins universitarios, no citado convenio de colaboración subscrito entre a Consellería de Educación e Ordenación Universitaria, o Concello da Coruña e a Universidade da Coruña do día 25 de setembro de 1997.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto no artigo 28.2º do Estatuto de autonomía de Galicia.</p>
<p>Na súa virtude, por proposta do conselleiro de Educación e Ordenación Universitaria e logo de deliberación do Consello da Xunta de Galicia na súa reunión do día vinteoito de maio de mil novecentos noventa e oito,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, e 56 do seu regulamento, declárase a urxente ocupación dos terreos e bens necesarios concretados no expediente administrativo instruído para o efecto para a construcción da Facultade de Ciencias Sociais e do Edificio Universitario de Servicios de Investigación no Campus de Elviña, e consonte o establecido no artigo 2 da Lei de expropiación forzosa e nos artigos 4 e 5 do seu regulamento declárase a Universidade da Coruña como beneficiaria neste expediente.</p>
<p>Santiago de Compostela, vinteoito de maio de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>5399</p>

