---
date: '2015-10-28'
id: G0244-271015-0002
page: 41459
number: 206
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 27 de outubro de 2015 pola que se designan as persoas que asumirán a
  presidencia das comisións de asistencia xurídica gratuíta.
range: Orde
url: >-
  https://www.xunta.gal/dog/Publicados/2015/20151028/AnuncioG0244-271015-0002_gl.html
---
<p>O Regulamento de asistencia xurídica gratuíta de Galicia, aprobado polo Decreto 269/2008, do 6 novembro, establece no seu artigo 5 que as comisións de asistencia xurídica gratuíta estarán integradas, entre outros membros, por unha persoa pertencente ao Ministerio Fiscal. Por outra banda, este mesmo precepto dispón que a persoa titular da consellería competente en materia de xustiza procederá a nomear, mediante orde, entre as persoas integrantes da comisión o/a seu/súa presidente/a e a persoa que o/a substitúa. Esta designación, ata o momento actual, veu recaendo nas persoas pertencentes ao Ministerio Fiscal que integran as distintas comisións.</p>
    <p>Tras a entrada en vigor da Lei 42/2015, do 5 de outubro, que reforma o artigo 10.2 da Lei 1/1996, do 10 de xaneiro, de asistencia xurídica gratuíta, os membros do Ministerio Fiscal xa non figuran na norma estatal como integrantes das comisións de asistencia xurídica gratuíta. A Fiscalía Xeral do Estado, mediante comunicación do 22 de outubro de 2015, interpretou que tras a modificación da lei «deben considerarse tacitamente derrogadas as previsións dos decretos autonómicos que regulan as comisións de asistencia xurídica gratuíta na medida en que consideren o fiscal integrante delas».</p>
    <p>Por iso é necesario proceder á designación dos membros que a partir de agora asumirán a presidencia e das persoas que os substitúan.</p>
    <p>De acordo co disposto no artigo 10.2 da Lei 1/1996, do 10 de xaneiro, de asistencia xurídica gratuíta, modificado pola Lei 42/2015, do 5 de outubro, o órgano competente da Comunidade Autónoma determinará cales dos seus integrantes desempeñarán a presidencia e a secretaría. O artigo 5 do Regulamento de asistencia xurídica gratuíta de Galicia, aprobado polo Decreto 269/2008, do 6 novembro, atribúe esta competencia á persoa titular da consellería con competencias en materia de xustiza.</p>
    <p>Na súa virtude, no uso das facultades que me confiren os preceptos citados,</p>
    <h2>DISPOÑO:</h2>
    <p>1. A presidencia das comisións de asistencia xurídica gratuíta corresponderá ao letrado ou letrada da Xunta de Galicia designado/a ou que designe a Dirección Xeral da Asesoría Xurídica Xeral como membro titular da comisión. A suplencia será exercida polo vogal letrado ou letrada que fose designado ou se designe para formar parte da comisión coa condición de suplente.</p>
    <p>2. As designacións producirán efectos desde a publicación desta orde no Diario Oficial de Galicia.</p>
    <p>Santiago de Compostela, 27 de outubro de 2015</p>
    <footer><p>Alfonso Rueda Valenzuela<br>Vicepresidente e conselleiro de Presidencia,<br>Administracións Públicas e Xustiza</p></footer>

