---
date: '2012-12-07'
id: CA02-291112-0001
page: 46005
number: 233
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 27 de novembro de 2012, da Secretaría Xeral de Ordenación do
  Territorio e Urbanismo, de aprobación definitiva do proxecto de delimitación
  do solo de núcleo rural das Quintas, na parroquia de Salamonde, concello de
  San Amaro.
range: Resolución
url: >-
  https://www.xunta.gal/dog/Publicados/2012/20121207/AnuncioCA02-291112-0001_gl.html
---
<p>O Concello de San Amaro remitiu o expediente de delimitación do núcleo rural das Quintas, tramitado ao abeiro do punto 2 da disposición adicional 2ª da Lei 9/2002, do 30 de decembro, de ordenación urbanística e protección do medio rural de Galicia (LOUG), solicitando a súa aprobación definitiva.</p>
    <p>I. Antecedentes.</p>
    <p>1. O Concello de San Amaro non dispón de instrumento de planeamento xeral municipal e réxese polas normas complementarias e subsidiarias provinciais aprobadas por Orde da COTOP do 3 de abril de 1991.</p>
    <p>2. O expediente foi tramitado de acordo co previsto no inciso terceiro do punto 2 da disposición adicional segunda sinalada, e nel constan:</p>
    <p>• O sometemento ao trámite de información pública, mediante a publicación de anuncios no DOG nº 142, do 26.7.2012, e nos xornais <em>Faro de Vigo</em> do 23.7.2012 e <em>La Región</em> do 23.7.2012. </p>
    <p>• Certificación da Secretaría municipal do 31.8.2012 na cal se reflicte que nese período non se presentaron alegacións.</p>
    <p>• Certificado do acordo de aprobación provisional, adoptado polo Pleno do concello na súa sesión do 25.9.2012.</p>
    <p>II. Análise e consideracións.</p>
    <p>Logo de analizar o expediente remitido polo Concello, e á vista da proposta subscrita pola Subdirección Xeral de Urbanismo, cómpre sinalar:</p>
    <p>1. No proxecto remitido queda xustificada a preexistencia e o recoñecemento do núcleo rural das Quintas, segundo o nomenclátor de entidades de poboación da provincia de Ourense (Decreto 332/1996, do 26 de xullo).</p>
    <p>2. Á vista da ordenación aplicable, a delimitación do solo de núcleo rural das Quintas resulta admisible, xa que cumpre os requisitos establecidos no artigo 13.3 da LOUG. </p>
    <p>3. O réxime xurídico aplicable aos terreos incluídos na delimitación será o establecido pola LOUG para o solo de núcleo rural; seralle igualmente aplicable, en todo aquilo que non vulnere nin vaia contra o dito réxime xurídico, o contido da ordenanza do «solo non urbanizable de núcleo rural» das vixentes normas provinciais complementarias e subsidiarias de planeamento provincial.</p>
    <p>De acordo co punto 2 da disposición adicional segunda da LOUG (modificada pola Lei 15/2004), e a Orde do 11 de maio de 2009 sobre adscrición de órganos e delegación de competencias como consecuencia da entrada en vigor do Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos expedientes de delimitación de solo de núcleo rural correspóndelle á Secretaria Xeral de Ordenación do Territorio e Urbanismo.</p>
    <p>III. Resolución.</p>
    <p>1. Visto canto antecede, apróbase definitivamente o proxecto de delimitación do solo de núcleo rural das Quintas, na parroquia de Salamonde, concello de San Amaro (Ourense).</p>
    <p>2. Contra a presente resolución non caberá interpoñer recurso en vía administrativa e poderase interpoñer recurso contencioso-administrativo, ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación, sen prexuízo da formulación, de ser o caso, do requirimento previo en igual prazo (artigos 44 e 46 da Lei 29/1998, do 13 de xullo, da xurisdición contencioso-administrativa).</p>
    <p>3. Notifíquese esta resolución ao Concello e publíquese no <em>Diario Oficial de Galicia</em>.</p>
    <p>Santiago de Compostela, 27 de novembro de 2012</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

