---
date: '2009-03-27'
page: 6
number: 60
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 62/2009, do 12 de marzo, polo que se aproba a modificación dos
  estatutos do Consorcio Provincial contra Incendios e Salvamento da Coruña.
range: Decreto
---
<p>O Plan galego de dotación de parques contra incendios urbanos elaborado, no seu día, pola Xunta de Galicia, baseouse en criterios de racionalidade técnica e económica que permitisen dotar a comunidade autónoma dun servizo integrado de extinción de incendios que garanta este servizo en toda Galicia, baixo condicións aceptables, en función do risco e da dificultade técnica da extinción dos incendios.</p>
<p>Como consecuencia disto, o Consello da Xunta de Galicia, na súa reunión do sete de xullo de dous mil un, acordou participar no Consorcio Provincial da Coruña para a prestación do servizo contra incendios e salvamento, segundo o disposto no artigo 196.3º da Lei 5/1997, do 22 de xullo, de Administración local de Galicia.</p>
<p>Con posterioridade, o Consello da Xunta de Galicia aprobou os estatutos do citado consorcio, mediante o Decreto 258/2002, do 30 de xullo, modificado polo Decreto 151/2006 no referente aos seus órganos de goberno.</p>
<p>Agora, para alcanzar unha maior axilidade na xestión e prestación do servizo cómpre proceder a unha nova modificación parcial dos estatutos que rexen o citado consorcio no que se refire ao réxime económico e financeiro.</p>
<p>Esta modificación fíxose segundo as normas de procedemento establecidas nos artigos 151.2º e 143 da Lei 5/1997, do 22 de xullo, de Administración local de Galicia.</p>
<p>Polo exposto, en aplicación do artigo 196.3º da Lei 5/1997, do 22 de xullo, de Administración local de Galicia, por proposta do conselleiro de Presidencia, Administracións Públicas e Xustiza e logo da deliberación do Consello da Xunta de Galicia, na súa reunión do doce de marzo de dous mil nove,</p>
<p>DISPOÑO:</p>
<p>Artigo único.-Aprobar a modificación do artigo 23, primeiro punto, letra a) dos estatutos do Consorcio Provincial contra Incendios e Salvamento da Coruña, sendo o texto del o que se recolle no anexo deste decreto.</p>
<p>Disposición derradeira</p>
<p>Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, doce de marzo de dous mil nove.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións Públicas e Xustiza</p>
<p>ANEXO</p>
<p>Modificación dos estatutos do Consorcio Provincial</p>
<p>contra Incendios e Salvamento da Coruña</p>
<p>Artigo 23</p>
<p>Contribucións ao consorcio:</p>
<p>As achegas dos entes consorciados para sufragar os gastos ordinarios de funcionamento do parque efectuaranse da maneira seguinte:</p>
<p>a) Fase de construción e equipamento:</p>
<p>-Xunta de Galicia: 50% do total do orzamento.</p>
<p>-Deputación Provincial da Coruña: 50% do total do orzamento.</p>

