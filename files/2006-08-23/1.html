---
date: '2006-08-23'
page: 13
number: 162
agency: CONSELLERÍA DE MEDIO AMBIENTE E DESENVOLVEMENTO SOSTIBLE
section: I. DISPOSICIÓNS XERAIS
title: >-
  Decreto 137/2006, do 27 de xullo, polo que se modifica o Decreto 74/2006, do
  30 de marzo, polo que se regula o Consello Galego de Medio Ambiente e
  Desenvolvemento Sostible.
range: Decreto
---
<p>A Lei 1/1995, do 2 de xaneiro, de protección ambiental de Galicia creou, no seu artigo 28, o Consello Galego de Medio Ambiente, como órgano consultivo da Administración ambiental. Con posterioridade, o Consello de la Xunta de Galicia aprobou o Decreto 155/1995, do 3 de xuño, no que se regulou o dito órgano, modificándose en ulteriores decretos para a súa adaptación ás variacións da estrutura administrativa da Xunta de Galicia. A última modificación é a establecida no Decreto 74/2006, do 30 de marzo, polo que se regula o Consello Galego de Medio Ambiente e Desenvolvemento Sostible, onde o define como o órgano colexiado de participación, consulta e asesoramento da Consellería de Medio Ambiente e Desenvolvemento Sostible en relación cos plans, proxectos e actuacións que teñan incidencia sobre a sustentabilidade, tendo entre os seus fins o de servir de foro de debate para os efectos de dar cumprimento ao principio de participación pública, establecendo unha vía de cooperación dos </p>
<p>estamentos interesados da sociedade galega.</p>
<p>As súas características especiais fan necesaria unha adecuada representación neste consello dos diferentes sectores implicados no eido ambiental, o que obriga a modificar o vixente decreto regulador do Consello Galego de Medio Ambiente e Desenvolvemento Sostible, para os efectos de darlle entrada a un representante do sector pesqueiro, considerado como un sector de especial importancia económica, social e ambiental na nosa terra.</p>
<p>Na súa virtude e no uso das atribucións concedidas pola Lei 1/1983, do 22 de febreiro, reguladora da Xunta e do seu presidente, e demais normativa concordante e por proposta do conselleiro de Medio Ambiente e Desenvolvemento Sostible despois da deliberación do Consello da Xunta de Galicia, na súa reunión do vinte e sete de xullo de dous mil seis,</p>
<p>DISPOÑO:</p>
<p>Artigo único.-Modifícase o artigo 3º do Decreto 74/2006, do 30 de marzo, polo que se regula o Consello Galego de Medio Ambiente e Desenvolvemento Sostible, que queda redactado do seguinte xeito:</p>
<p>«Artigo 3º.-Composición.</p>
<p>O Consello Galego de Medio Ambiente e Desenvolvemento Sostible estará integrado polos seguintes órganos:</p>
<p>1º Presidente. Será presidente do consello o conselleiro de Medio Ambiente e Desenvolvemento Sos</p>
<p>tible, que ademais da presidencia do pleno do consello exercerá as seguintes funcións:</p>
<p>a) Exercer a representación do Consello Galego de Medio Ambiente e Desenvolvemento Sostible.</p>
<p>b) Realizar a convocatoria das sesións ordinarias e extraordinarias fixando os asuntos que comporán a orde do día.</p>
<p>c) Presidir as sesións e moderar os debates que se produzan no desenvolvemento delas, velando polo cumprimento das funcións que lle competen ao órgano. Para os efectos da adopción de acordos, o voto do presidente ou de quen legalmente o substitúa será cualificado e dirimente para o suposto de empate.</p>
<p>d) Exercer cantas outras funcións sexan inherentes á súa condición de presidente do órgano.</p>
<p>2º Vicepresidente. Será vicepresidente do consello o director xeral de Desenvolvemento Sostible, que desempeñará as funcións atribuídas ao presidente nos casos de ausencia, enfermidade ou outro motivo lexítimo.</p>
<p>3º Secretario. Será secretario o subdirector xeral de Fomento do Desenvolvemento Sostible, que actuará con voz e sen voto. Son funcións do secretario:</p>
<p>a) Executar a convocatoria das sesións por orde do seu presidente, así como proceder á citación dos membros do plenario.</p>
<p>b) Recibir calquera comunicación ou notificación dos membros do Pleno das cales deba ter coñecemento.</p>
<p>c) Redactar e autorizar as actas das sesións.</p>
<p>d) Expedir certificacións das consultas, informes ou acordos aprobados.</p>
<p>e) Aqueloutras funcións que sexan inherentes á súa condición de secretario.</p>
<p>4º Vogais. Nomearanse trinta e oito vogais en representación tanto da Administración autonómica como da sociedade civil.</p>
<p>4.1º Trece en representación da Administración autonómica repartidos do seguinte modo:</p>
<p>a) En representación do aspecto ambiental:</p>
<p>-O secretario xeral da Consellería de Medio Ambiente e Desenvolvemento Sostible.</p>
<p>-O director xeral de Calidade e Avaliación Ambiental.</p>
<p>-O director xeral de Conservación da Natureza.</p>
<p>-O director xeral de Augas de Galicia.</p>
<p>b) En representación do aspecto económico:</p>
<p>-Un representante da Consellería de Economía e Facenda, con categoría de secretario xeral ou director xeral.</p>
<p>-Un representante da Consellería de Innovación e Industria, con categoría de secretario xeral ou director xeral.</p>
<p>-Un representante da Consellería do Medio Rural, con categoría de secretario xeral ou director xeral.</p>
<p>-Un representante da Consellería de Pesca e Asuntos Marítimos, con categoría de secretario xeral ou director xeral.</p>
<p>-Un representante da Consellería de Política Territorial, Obras Públicas e Transporte, con categoría de secretario xeral ou director xeral.</p>
<p>c) En representación do aspecto social:</p>
<p>-Un representante da Vicepresidencia da Igualdade e do Benestar, con categoría de secretario xeral ou director xeral.</p>
<p>-Un representante da Consellería de Traballo, con categoría de secretario xeral ou director xeral.</p>
<p>-Un representante da Consellería de Educación e Ordenación Universitaria, con categoría de secretario xeral ou director xeral.</p>
<p>-Un representante da Secretaría Xeral de Relacións Exteriores, con categoría de secretario xeral ou director xeral.</p>
<p>4.2º Vinte e cinco en representación da sociedade civil repartidos do seguinte xeito:</p>
<p>-Tres representantes dos sindicatos máis representativos de Galicia.</p>
<p>-Tres representantes da Confederación de Empresarios de Galicia.</p>
<p>-Catro representantes de organizacións de carácter ambiental.</p>
<p>-Catro representantes de organizacións de carácter social: Consello da Xuventude, Sociedade Galega de Educación Ambiental, Confederación Galega de Veciños, Consello Galego de Consumidores e Usuarios.</p>
<p>-Tres representantes das universidades de Galicia, un por cada unha delas.</p>
<p>-Catro representantes da Federación Galega de Municipios e Provincias (Fegamp).</p>
<p>-Tres representantes das organizacións profesionais agrarias máis representativas de Galicia.</p>
<p>-Un representante da Federación Galega de Confrarías de Pescadores».</p>
<p>Santiago de Compostela, vinte e sete de xullo de dous mil seis.</p>
<p>Emilio Pérez Touriño</p>
<p>Presidente</p>
<p>Manuel Vázquez Fernández</p>
<p>Conselleiro de Medio Ambiente e Desenvolvemento</p>
<p>Sostible</p>
<p>CONSELLERÍA DE PRESIDENCIA, ADMINISTRACIÓNS PÚBLICAS</p>
<p>E XUSTIZA</p>

