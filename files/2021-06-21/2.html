---
date: '2021-06-21'
id: G0532-020621-0001
page: 30816
number: 116
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  DECRETO 90/2021, do 26 de maio, polo que se modifica o Decreto 148/1992, do 5
  de xuño, polo que se aproba o Plan de ordenación dos recursos naturais do
  Parque Natural do Complexo Dunar de Corrubedo e Lagoas de Carregal e Vixán e
  polo que se aproba o Plan reitor de uso e xestión do Parque Natural do
  Complexo Dunar de Corrubedo e Lagoas de Carregal e Vixán.
range: Decreto
url: >-
  https://www.xunta.gal/dog/Publicados/2021/20210621/AnuncioG0532-020621-0001_gl.html
---
<p>O artigo 149.1.23 da Constitución española atribúe competencia exclusiva ao Estado para aprobar a lexislación básica sobre protección do ambiente, sen prexuízo das facultades das comunidades autónomas de establecer normas adicionais de protección. Así mesmo, o seu artigo 148.1.9 dispón que as comunidades autónomas poderán asumir competencias na xestión en materia de protección do ambiente.</p>
    <p>O artigo 27.30º do Estatuto de autonomía de Galicia establece a competencia para aprobar normas adicionais sobre a protección do ambiente e da paisaxe nos termos do artigo 149.1.23.</p>
    <p>A Lei 42/2007, do 13 de decembro, de patrimonio natural e biodiversidade, sinala no seu artigo 31: «Os parques son áreas naturais que, en razón á beleza das súas paisaxes, a representatividade dos seus ecosistemas ou a singularidade da súa flora, da súa fauna ou da súa diversidade xeolóxica, incluídas as súas formacións xeomorfolóxicas, posúen uns valores ecolóxicos, estéticos, educativos e científicos cuxa conservación merece unha atención preferente».</p>
    <p>Na Comunidade Autónoma de Galicia aprobouse a Lei 9/2001, do 21 de agosto, de conservación da natureza, que ten entre os seus obxectivos a protección, restauración e mellora dos recursos naturais e a adecuada xestión dos espazos naturais e da flora e fauna silvestre. Nesta lei tamén aparece a figura de parque natural entre as categorías de espazos naturais protexidos. Esta lei resultou derrogada pola Lei 5/2015, do 22 de agosto, de patrimonio natural e da biodiversidade de Galicia, que na súa disposición transitoria sétima recolle, no seu punto 2, que o resto dos procedementos administrativos en tramitación na entrada en vigor desta lei tramitarase pola normativa vixente ao se iniciar a súa tramitación.</p>
    <p>Este espazo declarouse como parque natural mediante o Decreto 139/1992, do 5 de xuño publicado no <em>Diario Oficial de Galicia</em> núm. 113, do 15 de xuño.</p>
    <p>O Parque Natural do Complexo Dunar de Corrubedo e Lagoas de Carregal e Vixán dispón dun Plan de Ordenación dos Recursos Naturais aprobado polo Decreto 148/1992, do 5 de xuño (DOG núm. 114, do 16 de xuño), que recolle no seu articulado a necesidade de que o Plan reitor de uso e xestión o desenvolva mediante programas básicos de actuación sectorial e que se elaborará segundo o disposto da Lei 9/2001, do 21 de agosto, de conservación da natureza, e na Lei 4/1989, de conservación dos espazos naturais e da flora e fauna silvestre (norma derrogada pola Lei 42/2007, do 13 de decembro).</p>
    <p>Pola súa banda o artigo 31 da Lei 9/2001, do 21 de agosto, de conservación da natureza, enumeraba os distintos instrumentos de planificación dos espazos naturais protexidos e establecía que nos parques a xestión se levará a cabo mediante plans reitores de uso e xestión.</p>
    <p>Na actualidade, a Lei 5/2019, do 2 de agosto, de patrimonio natural e da biodiversidade de Galicia, norma que derroga a Lei 9/2001, do 21 de agosto, establece o requirimento dun plan reitor de uso e xestión (PRUX) para os parques naturais e as reservas naturais e marca os contidos básicos do plan. Non obstante, este decreto xa estaba en tramitación no momento da aprobación da Lei 5/2019, do 2 de agosto, polo que se continuo a súa tramitación conforme a Lei 9/2001, do 21 de agosto, de acordo co disposto na disposición transitoria sétima da Lei 5/2019, do 2 de agosto.</p>
    <p>Este decreto contén tres artigos, unha disposición derrogatoria, catro disposicións derradeiras e un anexo I que contén o Plan reitor de uso e xestión do Parque Natural Complexo Dunar de Corrubedo e Lagoas de Carregal e Vixán.</p>
    <p>O artigo 1 refire a modificación da zonificación do Plan de ordenación dos recursos naturais do Parque Natural Complexo Dunar de Corrubedo e Lagoas de Carregal e Vixán, aprobado polo Decreto 148/1992, do 5 de xuño, co obxecto de homoxeneizar as denominacións da zonificación dos distintos parques naturais (sen alterar de ningún modo os límites do espazo protexido), mentres que o artigo 2 procede á aprobación do Plan reitor de uso e xestión do Parque Natural do Complexo Dunar de Corrubedo e Lagoas de Carregal e Vixán como instrumento de planificación específico que desenvolve o Plan de ordenación dos recursos naturais deste parque natural.</p>
    <p>O artigo 3 deste decreto sinala o réxime sancionador de aplicación derivado do incumprimento das premisas establecidas neste instrumento de planificación.</p>
    <p>A disposición derrogatoria única derroga determinados preceptos do Decreto 139/1992, do 5 de xuño. e así adecualo á nova zonficación establecida.</p>
    <p>No relativo ás disposicións derradeiras, a disposición derradeira primeira modifica o Decreto 180/2020, do 22 de outubro, polo que se aproba o Plan de conservación do monumento natural Souto da Retorta, no concello de Viveiro (Lugo), para acomodalo á orde de distribución de competencias do Estado en materia de control do espazo aéreo, tránsito e transporte aéreo.</p>
    <p>Finalmente, as disposicións derradeiras segunda, terceira e cuarta prevén unha habilitación normativa para o desenvolvemento das disposicións precisas mediante orde deste decreto, o prazo de vixencia deste plan reitor que, como mínimo, será de dez anos e a entrada en vigor desta disposición.</p>
    <p>En canto ao procedemento de elaboración, este decreto someteuse á participación do público conforme o establecido no artigo 16 da Lei 27/2006, do 18 de xullo, pola que se regulan os dereitos de acceso á información, de participación pública e de acceso ao ambiente.</p>
    <p>O 26 de setembro de 2018 publícase no <em>Diario Oficial de Galicia</em> núm. 184 o Anuncio do 19 de setembro de 2018, da Dirección Xeral de Patrimonio Natural, polo que se acorda someter ao procedemento de información pública o Proxecto de decreto polo que se aproba o Plan reitor de uso e xestión do Parque Natural do Complexo Dunar de Corrubedo e Lagoas de Carregal e Vixán. Non obstante, conforme as alegacións recibidas no trámite de información pública, a Dirección Xeral de Patrimonio Natural estimou necesario modificar o dito proxecto de decreto no sentido de adaptar a zonificación do parque establecida no Plan de ordenación dos recursos naturais ás denominacións da zonificación dos distintos parques naturais, sen alterar de ningún modo os límites dos espazo protexido. En consecuencia, a Dirección Xeral de Patrimonio Natural acordou novamente, mediante Anuncio do 22 de marzo de 2021, someter novamente ao trámite de información pública esta disposición de carácter xeral (<em>Diario Oficial de Galicia</em> núm. 59, do 29 de marzo). Igualmente, este proxecto remitiuse en trámite de audiencia aos distintos sectores e persoas interesadas.</p>
    <p>Con posterioridade ao trámite de información pública solicitáronse os informes sectoriais preceptivos exixidos pola normativa vixente de aplicación.</p>
    <p>Igualmente incorporáronse ao expediente os informes emitidos pola Dirección Xeral de Ordenación do Territorio e Urbanismo, polo Consello Galego de Medio Ambiente e Desenvolvemento Sostible e pola Xunta Consultiva do Parque Natural do Complexo Dunar de Corrubedo e Lagoas de Carregal e Vixán.</p>
    <p>Polo exposto, e en uso das atribucións conferidas pola Lei 1/1983, do 22 de febreiro, de normas reguladoras da Xunta de Galicia e da súa Presidencia, por proposta da conselleira de Medio Ambiente, Territorio e Vivenda, e logo de deliberación do Consello da Xunta de Galicia, na súa reunión do vinte e seis de maio de dous mil vinte e un,</p>
    <p class="dog-titulo">DISPOÑO:</p>
    <p>Artigo 1. <em>Modificación da zonificación do Plan de ordenación dos recursos naturais do Parque Natural Complexo Dunar de Corrubedo e Lagoas de Carregal e Vixán</em></p>
    <p>Un. Modifícase o artigo 3 do Decreto 148/1992, do 5 de xuño, polo que se aproba o Plan de ordenación dos recursos naturais do Parque Natural Complexo Dunar de Corrubedo e Lagoas de Carregal e Vixán, que queda redactado así:</p>
    <p>«Artigo 3</p>
    <p>Para facer compatible no complexo dunar a conservación dos recursos naturais con distintas actividades que se desenvolvan nel, clasifícase o territorio nas seguintes categorías:</p>
    <p>Zona I de uso limitado: a zona de uso limitado está constituída por aquelas áreas que requiren dunha maior protección por presentaren unha ou varias das seguintes características: 1. albergan valores naturais de excepcional rareza; 2. albergan valores naturais de especial interese pola súa escaseza e/ou diversidade; 3. albergan valores naturais de especial fraxilidade. A zona de uso limitado está formada por:</p>
    <p>– Unha área litoral: inclúe a gran duna móbil e os outros hábitats dunares e costeiros, agás a praia.</p>
    <p>– Unha área de lagoas e marismas: inclúe as lagoas de Carregal e Vixán e os hábitats higrófilos que as envolven e as prolongacións destes na transición cara a áreas de cultivos.</p>
    <p>A superficie da zona I de uso limitado é de 565,43 hectáreas.</p>
    <p>Zona II de uso compatible: a zona de uso compatible inclúe, por unha banda, as praias comprendidas entre o núcleo urbano de Corrubedo e punta Corbeiro, e por outra, as áreas de paisaxe agraria tradicional e cultivos forestais, nas cales se localizan hábitats prioritarios ou de interese comunitario, ou hábitats de especies de interese para a conservación (especies dos anexos II e IV da DC 92/43/CEE, especies de aves migratorias e aves do anexo I da DC 2009/147/CE, especies incluídas no Catálogo galego de especies ameazadas).</p>
    <p>A superficie da zona II de uso compatible é de 374,00 hectáreas.</p>
    <p>Zona III de uso xeral: a zona de uso xeral inclúe terreos desnaturalizados pola actividade humana ou nos cales se xera unha actividade antrópica elevada, como parcelas urbanas, explotacións mineiras, equipamentos e infraestruturas de uso público. Sitúanse principalmente na periferia do parque.</p>
    <p>A superficie da zona III de uso xeral é de 56,82 hectáreas».</p>
    <p>Dous. Modifícase o artigo 4 do Decreto 148/1992, do 5 de xuño polo que se aproba a o Plan de ordenación dos recursos naturais do Complexo Dunar de Corrubedo e Lagoas de Carregal e Vixán, que queda redactado así:</p>
    <p>«Artigo 4</p>
    <p>Para a consecución dos obxectivos previstos no Plan de ordenación dos recursos naturais establécese unha normativa de protección, específica para cada zona.</p>
    <p>1. Usos permitidos.</p>
    <p>Zona I de uso limitado.</p>
    <p>a) A circulación a pé libremente por aquelas sendas e camiños habilitados para tal efecto.</p>
    <p>Zona II de uso compatible.</p>
    <p>a) No referido ao mosaico agrario, permitiranse aqueles usos de carácter tradicional que non supoñan unha afectación significativa da conservación dos valores naturais.</p>
    <p>b) As actividades recollidas nos instrumentos de ordenación ou xestión forestal aprobados conforme a Lei 7/2012, do 28 de xuño, de montes de Galicia, co informe favorable do organismo competente en materia de patrimonio natural e que non supoñan unha redución do estado de conservación dos hábitats de interese comunitario ou das áreas prioritarias das especies de interese para a conservación.</p>
    <p>c) O acceso a pé á praia sempre que se realice dun xeito racional e polas vías ou áreas autorizadas, no tempo e forma que se indique nelas, e queda prohibida a circulación fóra destas vías.</p>
    <p>d) A realización de actividades de lecer na praia que non sexan susceptibles de provocar unha afectación sobre os compoñentes da xea e biodiversidade. Neste sentido, permítese a realización de surf e paddle surf de xeito individual.</p>
    <p>e) Nas zonas coa calificación de núcleo rural e núcleo urbano, o mantemento e conservación das construcións e edificacións existentes e a dotación de servizos estarán sometidas ás ordenanzas municipais e á normativa urbanística de aplicación.</p>
    <p>f) As tarefas de xestión da biomasa nas faixas primarias e secundarias, segundo o disposto na Lei 3/2007, do 9 de abril, de prevención e defensa contra os incendios forestais de Galicia, e tendo en conta a modificación introducida pola Lei 9/2017, do 26 de decembro, de medidas fiscais e administrativas de Galicia.</p>
    <p>Zona III de uso xeral.</p>
    <p>a) As tarefas de xestión da biomasa nas faixas primarias e secundarias, segundo o disposto na Lei 3/2007, do 9 de abril, de prevención e defensa contra os incendios forestais de Galicia, e tendo en conta a modificación introducida pola Lei 9/2017, do 26 de decembro, de medidas fiscais e administrativas de Galicia.</p>
    <p>b) Nas zonas coa calificación de núcleo rural e núcleo urbano, as actuacións de conservación das construcións e edificacións, as actuacións urbanísticas e a dotación de servizos estarán sometidas ás ordenanzas municipais e á normativa urbanística de aplicación.</p>
    <p>2. Usos autorizables.</p>
    <p>Zona I de uso limitado.</p>
    <p>a) No referido a actividades agrarias, aquelas actividades tradicionais que non causen afección negativa aos hábitats e especies de interese para a conservación.</p>
    <p>b) As actividades precisas para o mantemento ou recuperación dun estado favorable de conservación dos hábitats e especies de interese para a conservación.</p>
    <p>c) As obras ou actuacións imprescindibles para a axeitada xestión do parque.</p>
    <p>d) As actividades de investigación científica.</p>
    <p>e) As actividades de formación e/ou divulgación relativas aos valores naturais do Parque.</p>
    <p>f) As tarefas de xestión da biomasa nas faixas primarias e secundarias, segundo o disposto na Lei 3/2007, do 9 de abril, de prevención e defensa contra os incendios forestais de Galicia, e tendo en conta a modificación introducida pola Lei 9/2017, do 26 de decembro, de medidas fiscais e administrativas de Galicia.</p>
    <p>Zona II de uso compatible.</p>
    <p>a) Nas zonas coa calificación de núcleo rural e núcleo urbano, a dotación de servizos para as construcións e edificacións existentes.</p>
    <p>b) Nas zonas de solo rústico, as actividades de mantemento e conservación das construcións e edificacións existentes, así como a dotación de servizos.</p>
    <p>c) Uso de biocidas de maneira controlada e sobre pequenas superficies para a loita contra pragas agrícolas, especies exóticas invasoras ou outros fins debidamente xustificados, logo de autorización por parte do organismo competente en materia de patrimonio natural.</p>
    <p>d) As cortas e outras actuacións forestais que se vaian realizar naquelas superficies que non conten cun proxecto de ordenación de montes e plans técnicos de xestión aprobados conforme a Lei 7/2012, do 28 de xuño, de montes de Galicia.</p>
    <p>e) Aquelas actividades deportivas que non sexan susceptibles de provocar unha afectación sobre os compoñentes da xea e biodiversidade.</p>
    <p>f) As actividades precisas para o mantemento ou recuperación dun estado favorable de conservación dos hábitats e especies de interese para a conservación.</p>
    <p>g) As actividades de investigación científica.</p>
    <p>Zona III de uso xeral.</p>
    <p>a) Nas zonas coa calificación de solo rústico, as actuacións de mantemento e conservación das construcións e das edificacións existentes, así como a dotación de servizos.</p>
    <p>3. Usos prohibidos.</p>
    <p>Zona I de uso limitado.</p>
    <p>a) A circulación fóra dos camiños habilitados ou por outros medios que non sexa a pé.</p>
    <p>b) Os aproveitamentos de recursos naturais, incluída a actividade forestal, excepto os aproveitamentos tradicionais de recursos mariños, que serán autorizables cando se leven a cabo de acordo co establecido pola Lei 11/2008, do 3 de decembro, de pesca de Galicia, e cando non supoñan un impacto negativo sobre o estado de conservación dos ecosistemas, sobre os hábitats de interese comunitario, os hábitats das especies de interese para a conservación nin as propias especies de interese para a conservación.</p>
    <p>c) A nova construción e calquera outra obra ou actuación que modifique o medio natural, salvo aquelas indicadas na epígrafe Usos autorizables.</p>
    <p>d) A caza e a captura ou recolección de materiais xeolóxicos, biolóxicos ou culturais, salvo en actividades de investigación autorizadas ou que teñan relación coa xestión do parque.</p>
    <p>e) O tránsito con cans ou calquera outro animal de compañía, excepto os cans-guía e os vencellados a tarefas de rescate.</p>
    <p>f) A navegación recreativa por calquera medio nas augas incluídas na área de uso limitado. Poderá autorizarse a navegación co fin de realizar traballos de investigación ou de xestión do parque.</p>
    <p>Zona II de uso compatible.</p>
    <p>a) No referido á superficie forestal:</p>
    <p>– A plantación de especies forestais alóctonas que poidan provocar unha alteración sobre o estado de conservación dos hábitats ou sobre as áreas prioritarias das especies de interese para a conservación.</p>
    <p>– A plantación das especies consideradas como invasoras no Real decreto 630/2013, do 2 de agosto, polo que se regula o Catálogo español de especies exóticas invasoras.</p>
    <p>– As talas a feito de formacións arborizadas de frondosas autóctonas, excepto cando estean estritamente vencelladas ás necesidades de xestión, restauración e sanidade vexetal, ou cando sexan estritamente necesarias para garantir a seguridade das persoas, infraestruturas ou propiedades.</p>
    <p>b) A nova construción de edificios ou a ampliación dos seus volumes.</p>
    <p>c) A caza, a pesca continental, así como a captura ou recolección de materiais xeolóxicos, biolóxicos ou culturais.</p>
    <p>d) No referido á praia:</p>
    <p>– O acceso de cans e outras mascotas á praia, agás os cans-guía e os cans en tarefas de rescate.</p>
    <p>–O land windsurf, kitesurf e deportes similares.</p>
    <p>Zona III de uso xeral.</p>
    <p>a) Fóra das zonas coa calificación de núcleo rural e núcleo urbano, están prohibidas as novas construcións, así como a ampliación de volumes das construcións e edificacións existentes.</p>
    <p>b) Fóra das zonas con calificación de núcleo rural e núcleo urbano, as actividades prohibidas pola lexislación sectorial en relación aos solos rústicos, a excepción daquelas que sexan consideradas como permitidas ou autorizables de acordo ás determinacións establecidas no presente plan».</p>
    <p>Tres. O mapa de zonificación do Parque Natural do Complexo Dunar de Corrubedo e Lagoas de Carregal e Vixán queda establecido no anexo I.</p>
    <p>Artigo 2. <em>Aprobación do Plan reitor de uso e xestión do Parque Natural do Complexo Dunar de Corrubedo e Lagoas de Carregal e Vixán</em></p>
    <p>1. Apróbase o Plan reitor de uso e xestión do Parque Natural do Complexo Dunar de Corrubedo e Lagoas de Carregal e Vixán.</p>
    <p>2. No anexo II deste decreto recóllese o Plan reitor de uso e xestión do Parque Natural do Complexo Dunar de Corrubedo e Lagoas de Carregal e Vixán.</p>
    <p>3. No anexo III deste decreto recóllese a cartografía correspondente ao Plan reitor de uso e xestión do Parque Natural do Complexo Dunar de Corrubedo e Lagoas de Carregal e Vixán.</p>
    <p>4. A consellería con competencias en materia de conservación da natureza deberá garantir o acceso permanente na súa web á información contida no plan, incluída a cartografía, e manter actualizada a dita información cando se produzan modificacións ou revisións.</p>
    <p>Artigo 3. <em>Réxime de infraccións e sancións</em></p>
    <p>O réxime sancionador aplicable será o recollido na Lei 42/2007, do 13 de decembro, do patrimonio natural e da biodiversidade e, con carácter complementario, o establecido na Lei 5/2019, do 2 de agosto, do patrimonio natural e da biodiversidade de Galicia.</p>
    <p>Disposición derrogatoria única. <em>Derrogacións</em></p>
    <p>Quedan derrogadas cantas disposicións de igual ou inferior rango se opoñan ou contradigan o disposto no presente decreto e, en particular, as letras f) e m) do número 5 do artigo 3 do Decreto 139/1992, do 5 de xuño, polo que se declara parque natural o complexo dunar de Corrubedo e Lagoas de Carregal e Vixán (concello de Ribeira, A Coruña).</p>
    <p>Disposición derradeira primeira. <em>Modificación do Decreto 180/2020, do 22 de outubro, polo que se aproba o Plan de conservación do monumento natural Souto da Retorta, no concello de Viveiro (Lugo)</em></p>
    <p>Modifícase o artigo 12.«Actividades de Uso público», do Plan de conservación do monumento natural Souto da Retorta, aprobado polo Decreto 180/2020, do 22 de outubro, nos seguintes termos:</p>
    <p>Un. Modifícase o parágrafo 4 do artigo 12 do Plan de conservación do monumento natural Souto da Retorta, deixando sen contido a letra b).</p>
    <p>Dous. Modifícase o parágrafo 5, letra b) do artigo 12 do Plan de conservación do monumento natural Souto da Retorta, deixando sen contido a subepígrafe 8.</p>
    <p>Tres. Modifícase o artigo 12 do Plan de conservación do monumento natural Souto da Retorta, engadindo un parágrafo 6.«Limitacións ao voo», coa seguinte redacción:</p>
    <p>«6. Limitacións ao voo.</p>
    <p>As limitacións ao sobrevoo serán as establecidas conforme a normativa de aplicación».</p>
    <p>Disposición derradeira segunda. <em>Habilitación normativa</em></p>
    <p>Habilítase a persoa titular da consellería competente en materia de conservación da natureza para aprobar mediante orde, no ámbito das súas competencias, as disposicións precisas para o desenvolvemento deste decreto.</p>
    <p>As ditas ordes respectarán o establecido no título III da Lei 27/2006, do 18 de xullo, pola que se regulan os dereitos de acceso á información, de participación pública e de acceso á xustiza en materia de ambiente.</p>
    <p>Disposición derradeira terceira. <em>Vixencia</em></p>
    <p>O Plan reitor de uso e de xestión do Parque Natural do Complexo Dunar de Corrubedo e Lagoas de Carregal e Vixán terá unha vixencia de, como mínimo, dez anos e deberase revisar ao termo do prazo de vixencia establecido ou antes, se for necesario, conforme o estado da ciencia e da técnica ou da aplicación das medidas de seguimento que correspondan.</p>
    <p>Disposición derradeira cuarta. <em>Entrada en vigor</em></p>
    <p>Este decreto entrará en vigor aos vinte días naturais da súa publicación no <em>Diario Oficial de Galicia</em>.</p>
    <p>Santiago de Compostela, 26 de maio de 2021</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ángeles Vázquez Mejuto<br>Conselleira de Medio Ambiente, Territorio e Vivenda</p>

