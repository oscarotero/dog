---
date: '2002-06-28'
id: C61E
page: 10
number: 124
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 21 de xuño de 2002 pola que se convocan os premios da Consellería de
  Política Agroalimentaria e Desenvolvemento Rural 2002.
range: Orde
url: 'https://www.xunta.gal/dog/Publicados/2002/20020628/AnuncioC61E_gl.html'
---
<p>O sector agroalimentario configúrase como un eixo básico dentro da sociedade e a economía galega, xa que ademais das súas funcións como productor de alimentos engádeselle a de creador de emprego</p>
<p>no rural, mantemento da paisaxe e conservación do medio, e tamén como elemento fixador da poboación nesas áreas.</p>
<p>A Xunta de Galicia cre conveniente incentiva-la difusión de traballos de contido agrario e alimentario, valora-las actividades desenvolvidas por agricultores novos galegos, valora-lo papel da muller no medio rural, a mellora da calidade dos productos agroalimentarios galegos e o esforzo, tanto persoal de agricultores e gandeiros como empresarial de industrias e cooperativas agrarias, para a posta en marcha de procesos de modernización no eido agrario. Así mesmo, estímase recoñece-la traxectoria e o esforzo realizado por persoas ou entidades ó longo da súa vida profesional, cun continuado e relevante labor no ámbito agrario ou alimentario da nosa Comunidade Autónoma. Para tal efecto</p>
<p>DISPOÑO:</p>
<p>Artigo 1º.-Convocatoria.</p>
<p>Convoca-los premios da Consellería de Política Agroalimentaria e Desenvolvemento Rural 2002 e aproba-las súas bases que se publican como anexo I á presente orde.</p>
<p>Artigo 2º.-Financiamento.</p>
<p>Os gastos que se deriven serán sufragados con cargo á partida 09.04.615 A.640.1 dos orzamentos xerais da Comunidade Autónoma para o 2002.</p>
<p>O importe global máximo para o ano 2002 é de 30.000 euros.</p>
<p>Santiago de Compostela, 21 de xuño de 2002.</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>
<p>ANEXO I</p>
<p>Bases que rexen a convocatoria dos Premios da Consellería de Política Agroalimentaria e Desenvolvemento Rural 2002</p>
<p>Primeira.-Finalidade.</p>
<p>Os premios da Consellería de Política Agroalimentaria e Desenvolvemento Rural pretenden recoñecer e valorar iniciativas no eido da investigación e da información e divulgación agraria, actividades desenvolvidas polas mulleres e os mozos no mundo agrario, o esforzo do mundo cooperativo e a procura da excelencia na calidade agroalimentaria.</p>
<p>Así mesmo, preténdese recoñece-la traxectoria profesional de persoas ou entidades na súa dedicación ó mundo agrario.</p>
<p>Segunda.-Modalidades.</p>
<p>Estáblécense as modalidades de premios que se describen a continuación:</p>
<p>1. Labor informativo e/ou divulgador. Valorarase o labor realizado neste senso sobre temas agrarios e alimentarios de Galicia difundido nos medios de comunicación escrita, radio, televisións e Internet.</p>
<p>2. Traballo de investigación. Valoraranse os traballos de investigación ou experimentación sobre temas agrarios ou alimentarios de Galicia.</p>
<p>3. Muller rural emprendedora. Este premio está dirixido a tódalas mulleres que realicen actividades relacionadas co desenvolvemento rural en Galicia.</p>
<p>4. Iniciativa de agricultor novo. A convocatoria deste premio vai dirixida ás persoas físicas menores de 40 anos, residentes en Galicia e que se teñan incorporado á actividade agraria levando a cabo iniciativas de modernización da nosa agricultura.</p>
<p>5. Cooperativa agraria. Este premio vai dirixido ás cooperativas agrarias que actúen no territorio da comunidade galega.</p>
<p>6. Calidade alimentaria. A convocatoria deste premio diríxese cara ás empresas agroalimentarias galegas que polo seu esforzo acadaran no seu conxunto uns niveis de calidade tanto nos temas de innovación, producto, sanitario, medioambiental e outros.</p>
<p>7. Distinción honorífica. Este premio vai dirixido a persoas ou entidades que de xeito relevante teñan dedicado a súa actividade cara ó mundo agrario ou alimentario galego.</p>
<p>Terceira.-Documentación que hai que presentar.</p>
<p>Tódalas candidaturas virán acompañadas da seguinte documentación:</p>
<p>-Solicitude asinada segundo o modelo (anexo II).</p>
<p>-Fotocopia do DNI.</p>
<p>-Memoria explicativa das actividades feitas.</p>
<p>-Documentación que acredite a personalidade do solicitante.</p>
<p>-Documentación acreditativa das actividades realizadas que permitan valora-la candidatura.</p>
<p>Cuarta.-Participación nas modalidades 1 e 2.</p>
<p>1. Ó Premio ó Labor Informativo e/ou Divulgador poderán opta-los autores dos traballos publicados ou emitidos durante o ano 2001 e 2002 ata a data de finalización do prazo de presentación de solicitudes en calquera medio de comunicación así como os autores de obras de estudio editados nese prazo.</p>
<p>2. Poderán optar ó Premio ó Traballo de Investigación os autores que presenten obras inéditas en calquera idioma oficial da Comunidade Autónoma galega e que teñan sido feitos ou presentados no ano 2001 e 2002 ata a data de finalización do prazo de presentación de solicitudes, debendo ir acompañados dun certificado do director do estudio ou do investigador principal.</p>
<p>3. Os autores dirixirán dúas copias (fotocopias, vídeos, gravacións, ....) indicando a qué premio opta. Se o traballo se publicou con pseudónimo ou sen asinar, cumprirá presentar un certificado que acredite quén é o autor. No caso de traballos radiados ou televisados presentarase tamén un certificado do director da emisora no que conste a data de emisión e mailo autor.</p>
<p>Unha vez realizada a decisión destes premios, os orixinais non premiados quedarán á disposición dos seus autores.</p>
<p>Quinta.-Participación na modalidade 7.</p>
<p>En relación coa participación na modalidade 7, distinción honorífica, só se admitirán aquelas propostas de candidatos que veñan avaladas por entidades, asociacións ou colectivos e acompañadas dun memoria, informe ou calquera outro documento que resulte explicativo das motivacións e méritos que se considere concorrentes na persoa ou entidade que se propón.</p>
<p>Sexta.-Fases.</p>
<p>1. Presentación de solicitudes.</p>
<p>As solicitudes presentaranse desde o día seguinte ó da publicación no DOG desta orde ata o 10 de setembro de 2002, na Consellería de Política Agroalimentaria e Desenvolvemento Rural, situada no Edificio Administrativo San Caetano, 15771 Santiago de Compostela, ou por calquera dos procedementos previstos na Lei 30/1992, do 26 de novembro, de réxime xurídico das administracións e procedemento administrativo común.</p>
<p>2. Admisión.</p>
<p>Non se admitirá ningunha candidatura á que se lle teña seguido un expediente sancionador finalizado con resolución firme por falta grave ou moi grave, por calquera das administracións públicas españolas, nos catro anos anteriores á data da presentación da solicitude.</p>
<p>A adxudicación de premios a quen non reúna este requisito considérase nula, e de iso derivaranse as responsabilidades que correspondan.</p>
<p>3. Xurado.</p>
<p>O xurado ou xurados para a adxudicación destes premios serán nomeados polo conselleiro de Política Agroalimentaria e Desenvolvemento Rural e constituirano persoas de recoñecido prestixio.</p>
<p>A decisión do xurado elevarase á Consellería de Política Agroalimentaria e Desenvolvemento Rural quen dictará resolucións de adxudicación dos premios.</p>
<p>As decisións do xurado ou xurados serán inapelables e o premio ou premios que considere oportunos poderán ser declarados desertos.</p>
<p>4. Entrega.</p>
<p>A resolución e a entrega dos premios farase nun acto público, en lugar e data que se dará a coñecer no seu momento.</p>
<p>A participación nesta convocatoria supón a aceptación incondicional das presentes bases.</p>
<p>Sétima.-Dotación dos premios.</p>
<p>Para cada unha das categorías concederase un premio de 3.000 euros ademais dun trofeo orixinal e un diploma acreditativo.</p>
<p>Oitava.-Publicidade das actuacións.</p>
<p>Os premiados só poderán facer mención do premio nas súas accións de promoción e publicidade, indicando a modalidade, o ano de concesión e o órgano convocante. En todo caso estas accións de promoción e publicidade axustaranse á normativa vixente na materia.</p>

