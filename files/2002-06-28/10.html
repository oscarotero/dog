---
date: '2002-06-28'
id: C626
page: 10
number: 124
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 219/2002, do 13 de xuño, polo que se declara a urxente ocupación, para
  efectos de expropiación forzosa, pola Deputación Provincial de Lugo, dos bens
  e dereitos necesarios para a realización da obra número 200, Plan Operativo
  Local 2001, Castroverde. Bitueiro-Pena, alargamento e mellora do punto
  quilométrico 0,00 ó 2,00 (concello de Castroverde).
range: Decreto
url: 'https://www.xunta.gal/dog/Publicados/2002/20020628/AnuncioC626_gl.html'
---
<p>A Deputación Provincial de Lugo, en sesión que tivo lugar o día vinteoito de novembro de dous mil un, aprobou o proxecto para a realización da obra nº 200, Plan Operativo Local 2001, Castroverde. Bitueiro-Pena, alargamento e mellora do punto quilométrico 0,00 ó 2,00, e na sesión do vintecinco de febreiro de dous mil dous, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Por parte da Deputación Provincial de Lugo foi remitida a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día catro de xuño de dous mil dous.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día vinteseis de abril de dous mil dous.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque segundo sinala a deputación trátase dun itinerario provincial cunha sección transversal reducida e cun firme en mal estado, polo que se trata de homoxeneizar cos distintos tramos xa alargados en anteriores actuacións, e evitar deste xeito que os usuarios da vía non se vexan na necesidade de diminuír bruscamente a velocidade co conseguinte risco de graves accidentes.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia, na súa reunión do día trece de xuño de dous mil dous,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a</p>
<p>urxente ocupación, pola Deputación Provincial de Lugo para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución da obra nº 200, Plan Operativo Local 2001, Castroverde. Bitueiro-Pena, alargamento e mellora punto quilométrico 0,00 ó 2,00.</p>
<p>Santiago de Compostela, trece de xuño de dous mil dous.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

