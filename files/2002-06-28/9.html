---
date: '2002-06-28'
id: C622
page: 10
number: 124
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Orde do 19 de xuño de 2002 pola que se fixan os horarios do período de
  cesamento diario da pesca de arrastre previsto no plan de pesca do Estado.
range: Orde
url: 'https://www.xunta.gal/dog/Publicados/2002/20020628/AnuncioC622_gl.html'
---
<p>O Real decreto 1441/1999, do 10 de setembro, que regula o exercicio da pesca con artes de arrastre de fondo no caladoiro nacional do Cantábrico e Noroeste, dispón no seu artigo 9 que o período autorizado para exerce-la pesca de arrastre de fondo será para cada buque de cinco días por semana no mar e que, en todo caso, o período de descanso semanal será de corenta e oito horas continuadas.</p>
<p>Pola súa parte, a disposición derradeira primeira de dito real decreto establece que tal regulación do descanso semanal constitúe normativa básica de ordenación do sector pesqueiro dictada ó abeiro do artigo 149.1.19ª da Constitución.</p>
<p>Na disposición derradeira segunda da norma referida facúltase o ministro de Agricultura, Pesca e Alimentación para regular plans de pesca, con normativa específica e establecer vedas e fondos, xustificados polo estado dos recursos, todo isto de conformidade co informe previo do Instituto Español de Oceanografía.</p>
<p>No uso da dita habilitación, apróbase a orde do Ministerio de Agricultura, Pesca e Alimentación do 2 de xaneiro de 2002, pola que se establece un plan de pesca para a pesqueira de arrastre de fondo no Caladoiro Nacional do Cantábrico e Noroeste, e que determina que o período máximo autorizado para o exercicio da pesca de arrastre será de dezaoito horas diarias de sorte que o cesamento diario da actividade será de seis horas, que deberán corresponderse co período nocturno.</p>
<p>Pois ben, o citado período nocturno revélase distinto en función da zona litoral de que se trate debido ás diferencias nos horarios no solpor, polo que procede, respectando a extensión determinada polo Estado do cesamento diario da actividade da pesca de arrastre, localiza-las horas de descanso na Comunidade galega en función do solpor na dita comunidade.</p>
<p>Tal medida de localización ou concreción dos períodos obrigatorios de descanso cunha extensión que foi fixada polo Estado con carácter básico e de conformidade coa doctrina sentada polo Tribunal Constitucional (TC) nas súas sentencias 68/1992, do 30 de abril e 147/1991, do 4 de xullo, encádrase dentro da materia de ordenación do sector pesqueiro, correspondendo á Xunta e do seu desenvolvemento normativo e execución.</p>
<p>Por isto, de conformidade co artigo 27.15º do Estatuto de autonomía de Galicia, e no exercicio das competencias da Xunta de Galicia en materia de pesca, a Consellería de Pesca e Asuntos Marítimos</p>
<p>procede a través desta norma a localiza-lo cesamento de actividade de seis horas obrigatorias fixadas polo Estado para a pesca de arrastre.</p>
<p>Por todo isto, e en virtude das facultades conferidas no artigo 38 da Lei 1/1983, do 22 de febreiro, reguladora da Xunta de Galicia e o seu presidente, reformada pola Lei 11/1988, do 20 de outubro, e a Lei 6/1993, do 11 de maio, de pesca de Galicia,</p>
<p>DISPOÑO:</p>
<p>Artigo 1º</p>
<p>A presente orde ten por obxecto localizar, no ámbito da competencia da Comunidade Autónoma de Galicia e en desenvolvemento do artigo 2 da O.M. do 2 de xaneiro de 2002, o período nocturno no que deberá cesa-la actividade da pesca de arrastre durante seis horas diarias.</p>
<p>Artigo 2º</p>
<p>Na Comunidade Autónoma de Galicia fíxase o período nocturno de cesamento da actividade pesqueira de arrastre entre as vinte horas da tarde e as nove horas da mañá.</p>
<p>Artigo 3º</p>
<p>Para efectos do disposto nesta orde considérase cesamento da actividade pesqueira o momento no que a arte é virada e abandona o contacto coa plataforma marítima ata o momento en que a arte fai novamente pé na dita plataforma.</p>
<p>Artigo 4º</p>
<p>1. Á vista dos futuros cambios horarios que afectarán os períodos nocturnos e dos estudios científicos pertinentes, este horario poderá variarse, establecéndose un novo período de cesamento da actividade.</p>
<p>2. Para estes efectos, o período nocturno establecido na presente orde rexerá ata o 31 de decembro do ano actual contado desde a súa entrada en vigor.</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan ó disposto nesta orde e, en especial, a orde da Consellería de Pesca e Asuntos Marítimos do 22 de xaneiro de 2002, pola que se fixan os horarios do período de cesamento diario da pesca de arrastre previsto no plan de pesca do Estado.</p>
<p>Disposición derradeira</p>
<p>Primeira.-Facúltase o secretario xeral para dicta-las disposicións necesarias para o desenvolvemento da presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 19 de xuño de 2002.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>

