---
date: '2003-08-20'
id: 1910E
page: 10
number: 160
agency: CONSELLERÍA DE PESCA E ASUNTOS MARÍTIMOS
section: I. DISPOSICIÓNS XERAIS
title: >-
  Orde do 7 de agosto de 2003 pola que se establece o procedemento para a
  obtención da autorización necesaria para a realización das poxas previas
  establecidas no Decreto 419/1993, do 17 de decembro, polo que se refunde a
  normativa vixente sobre descarga, primeira venda e comercialización dos
  recursos mariños frescos.
range: Orde
url: 'https://www.xunta.gal/dog/Publicados/2003/20030820/Anuncio1910E_gl.html'
---
<p>A Lei 6/1993, do 11 de maio, de pesca de Galicia, no seu artigo 97, dispón que tratándose dos peixes e mariscos comercializados en fresco, a primeira venda deberá efectuarse preceptivamente nas lonxas ou nos lugares que para tal fin se establecerán regulamentariamente, sen prexuízo da existencia de determinas excepcións.</p>
<p>O Decreto 419/1993, do 17 de decembro, polo que se refunde a normativa vixente sobre descarga, primeira venda e comercialización dos recursos mariños en fresco, establece no seu artigo 21 que a Consellería de Pesca e Asuntos Marítimos, poderá autorizar, por instancia dos interesados, as vendas reguladas neste título mediante o sistema de poxa previa.</p>
<p>Este sistema de poxa previa, que ten carácter excepcional, consiste no sinalamento dun valor fixo dunha determinada especie que rexerá a poxa durante un período concreto.</p>
<p>Por outra banda as cambiantes circunstancias dos mercados da pesca e a situación variable dos recursos pesqueiros, fan necesario que exista un procedemento que permita de forma axeitada resolve-los problemas que puntualmente se presentan no eido da primeira venda de productos frescos da pesca.</p>
<p>Por todo isto, e en virtude das facultades conferidas no artigo 38 da Lei 1/1983, do 22 de febreiro, reguladora da Xunta de Galicia e do seu presidente, reformada pola Lei 11/1988, do 20 de outubro, e a Lei 6/1993, do 11 de maio, de pesca de Galicia,</p>
<p>DISPOÑO:</p>
<p>Artigo 1º.-Finalidade.</p>
<p>Esta orde ten por obxecto establecer un procedemento para outorgar, no ámbito da competencia da Comunidade Autónoma, autorizacións para a realización de primeira venda de recursos mariños frescos polo sistema de poxa previa.</p>
<p>Defínese como «poxa previa», aquel procedemento de primeira venda de productos frescos da pesca que, con carácter excepcional, consiste no sinalamento dun valor fixo dunha determinada especie que rexerá a poxa durante un período concreto.</p>
<p>Artigo 2º.-Solicitudes e documentación.</p>
<p>Poderán solicita-la poxa previa aquelas entidades que sexan concesionarias da lonxa ou teñan auto</p>
<p>rizado o centro de venda, conforme o establecido no Decreto 419/1993, do 17 de decembro, onde se pretenda levar a cabo este sistema excepcional de venda.</p>
<p>As solicitudes dirixiranse ó conselleiro de Pesca e Asuntos Marítimos segundo o modelo que figura no anexo I desta orde, e se presentarán no rexistro da Consellería de Pesca e Asuntos Marítimos ou no de calquera das súas delegacións territoriais ou comarcais, ou en calquera dos previstos no artigo 38 da Lei 30/1992, do 26 de novembro, de réxime xurídico das administracións públicas e de procedemento administrativo común, modificada pola Lei 4/1999, do 13 de xaneiro.</p>
<p>Xunto coa solicitude deberá presentarse unha memoria explicativa que conterá como mínimo o seguinte:</p>
<p>-Breve xustificación da necesidade de instaura-lo sistema de poxa previa.</p>
<p>-Especie ou especies obxecto da poxa previa, así como lugar, o día e a hora na que se pretende celebrar.</p>
<p>-Cantidades máximas que se pretenden comercializar mediante este sistema.</p>
<p>-Período de vixencia para o que se solicita a autorización.</p>
<p>Artigo 3º.-Resolución, prazo e réxime de recursos.</p>
<p>A resolución correspóndelle ó conselleiro de Pesca e Asuntos Marítimos, por proposta da Dirección Xeral de Estructuras e Mercados da Pesca, logo dos informes realizados pola Dirección Xeral de Recursos Mariños, e pola Subdirección Xeral de Control, Salvamento Marítimo e Loita contra a Contaminación.</p>
<p>Na resolución de autorización fixaranse as condicións específicas que rexerán a poxa previa.</p>
<p>As solicitudes serán resoltas nun prazo máximo de tres meses desde a data de entrada da solicitude. Transcorrido o prazo máximo sen que o interesado recibise comunicación expresa entenderase estimada a súa pretensión por silencio administrativo.</p>
<p>A resolución da solicitude porá fin á vía administrativa e poderase interpor recurso potestativo de reposición perante o conselleiro de Pesca e Asuntos Marítimos, no prazo dun mes, contado a partir do día seguinte ó da recepción da notificación da resolución.</p>
<p>Artigo 4º.-Obrigas da entidade autorizada.</p>
<p>As entidades autorizadas para a realización da poxa previa deberán remitir, mensualmente, á Dirección Xeral de Estructuras e Mercados da Pesca, a seguinte documentación:</p>
<p>-Día de celebración das poxas.</p>
<p>-Horario destas.</p>
<p>-Volumes de venda.</p>
<p>-Prezos acadados.</p>
<p>-Relación de compradores participantes.</p>
<p>-Outras incidencias de interese, con independencia das condicións específicas que se determinen en cada autorización concreta.</p>
<p>Artigo 5º.-Vixencia e extinción das autorizacións.</p>
<p>As autorizacións reguladas nesta orde, caducarán nos seguintes casos:</p>
<p>1. Incumprimento da normativa vixente.</p>
<p>2. Incumprimento dalgunha das condicións que motivou a concesión da poxa previa.</p>
<p>3. Incumprimento de todas ou algunha das obrigas da entidade autorizada establecidas no artigo 4º.</p>
<p>4. Transcorrido o período para o que foi concedida.</p>
<p>A Consellería de Pesca e Asuntos Marítimos, comunicará á entidade autorizada os motivos para a declaración de caducidade, para os efectos oportunos, agás no caso establecido no punto 4 anterior, no que non será necesaria a declaración expresa.</p>
<p>Disposicións transitorias</p>
<p>Primeira.-As autorizacións concedidas para a realización de poxa previa, pola Consellería de Pesca e Asuntos Marítimos, con anterioridade á entrada en vigor desta orde, terán validez de seis meses desde a súa publicación.</p>
<p>Segunda.-No caso de poxas previas autorizadas especificamente nun plan de explotación aprobado terán validez ata o seu remate.</p>
<p>Disposicións derradeiras</p>
<p>Primeira.-Facúltase o director xeral de Estructuras e Mercados da Pesca para que dicte as resolucións necesarias para o desenvolvemento e aplicación desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 7 de agosto de 2003.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>
<p>CONSELLERÍA DE POLÍTICA AGROALIMENTARIA E</p>
<p>DESENVOLVEMENTO RURAL</p>

