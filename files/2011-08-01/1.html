---
date: '2011-08-01'
id: C3K1-270711-4834
page: 21824
number: 146
agency: Consellería de Sanidade
section: I. Disposicións xerais.
title: >-
  ORDE do 22 de xullo do 2011 pola que se desenvolve a estrutura organizativa de
  xestión integrada da Coruña e de Santiago de Compostela.
range: Orde
url: >-
  https://www.xunta.gal/dog/Publicados/2011/20110801/AnuncioC3K1-270711-4834_gl.html
---
<p>Por medio do Decreto 168/2010, do 7 de outubro, regúlase a estrutura organizativa de xestión integrada como instrumento de organización no ámbito periférico do Servizo Galego de Saúde.</p>
    <p>Estas estruturas de xestión sanitaria integrada asumen a xestión funcional dos recursos, as prestacións e os programas de atención sanitaria, sociosanitaria e de promoción e protección da saúde na zona de influencia.</p>
    <p>Ademais de establecer o réxime xeral das xerencias e a súa estrutura básica o citado decreto crea, no seu artigo 1, as estruturas organizativas de xestión integrada da Coruña e Santiago de Compostela.</p>
    <p>De acordo co artigo 3 do decreto, a estrutura básica de xestión integrada está formada por órganos unipersoais e colexiados. Como órganos unipersoais sinálanse a Xerencia de Xestión Integrada, a Dirección de Procesos Asistenciais, a Dirección de Recursos Económicos, a Dirección de Recursos Humanos e a Xerencia Executiva.</p>
    <p>No Decreto 168/2010 tamén se sinala que poderán existir outras unidades directivas dependentes dos órganos antes citados, no caso de que se considere necesario, segundo o desenvolvemento e a complexidade das xerencias e dos propios centros hospitalarios que se integran nelas.</p>
    <p>Na súa virtude, de acordo co establecido na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no decreto antes citado, por proposta da Xerencia do Servizo Galego de Saúde,</p>
    <h2>DISPOÑO</h2>
    <p>Artigo 1. <em>Obxecto</em>.</p>
    <p>A presente orde ten por obxecto o desenvolvemento da estrutura organizativa de xestión integrada da Coruña e Santiago de Compostela, de conformidade co establecido no Decreto 168/2010, do 7 de outubro, polo que se regula a estrutura organizativa de xestión integrada do Servizo Galego de Saúde.</p>
    <p>Artigo 2. <em>Xerencias de Xestión Integrada</em>.</p>
    <p>De cada Xerencia de Xestión Integrada da Coruña e Santiago de Compostela dependerán:</p>
    <p>1) Subdirección de Sistemas de Información.</p>
    <p>2) Subdirección de Calidade, Atención ao Paciente e Admisión.</p>
    <p>Artigo 3. <em>Dirección de Procesos Asistenciais</em>.</p>
    <p>1. Da Dirección de Procesos de Enfermaría dependerán catro subdireccións de Procesos Asistenciais da Área de Enfermaría.</p>
    <p>2. Dependendo das direccións de Procesos con Ingreso, de Procesos sen Ingreso e Urxencias, e de Soporte poderán existir catro subdireccións de Procesos Asistenciais da Área Médica. A adscrición de cada unha destas subdireccións será realizada polo Xerente de Xestión Integrada, segundo as necesidades e logo de aprobación pola presidenta do Servizo Galego de Saúde.</p>
    <p>Artigo 4.<em> Dirección de Recursos Económicos</em>.</p>
    <p>Da Dirección de Recursos Económicos dependerán dúas subdireccións da Área de Recursos Económicos</p>
    <p>Artigo 5.<em> Dirección de Recursos Humanos</em>.</p>
    <p>Da Dirección de Recursos Humanos dependerá una subdirección da Área de Recursos Humanos.</p>
    <p>Artigo 6. <em>Xerencias executivas de Cee e do Barbanza</em>.</p>
    <p>De cada unha das xerencias executivas de Cee e do Barbanza existirá a seguinte estrutura.</p>
    <p>a) Subdirección Médica</p>
    <p>b) Subdirección de Enfermaría.</p>
    <p>c) Subdirección de Xestión.</p>
    <p>Disposición derradeira.</p>
    <p>A presente orde entrará en vigor aos vinte días da súa publicación no <em>Diario Oficial de Galicia</em>.</p>
    <p>Santiago de Compostela, 22 de xullo de 2011.</p>
    <footer><p>M.ª Pilar Farjas Abadía<br>Conselleira de Sanidade</p></footer>

