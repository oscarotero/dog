---
date: '2018-12-11'
id: G0426-301118-0006
page: 51892
number: 235
agency: Consellería do Medio Rural
section: VI. Anuncios. a) Administración autonómica.
title: >-
  CORRECCIÓN DE ERROS. Anuncio do 19 de outubro de 2018, do Xurado Provincial de
  Clasificación de Montes Veciñais en Man Común de Pontevedra, polo que se
  publica a resolución do expediente de clasificación como veciñal en man común
  do monte denominado Chelo, a favor dos veciños da Comunidade de Montes
  Veciñais en Man Común de Mougás, na parroquia de Mougás, do concello de Oia
  (Pontevedra).
range: Corrección de anuncio
url: >-
  https://www.xunta.gal/dog/Publicados/2018/20181211/AnuncioG0426-301118-0006_gl.html
---
<p>Advertidos erros na Resolución do 19 de outubro de 2018, publicada no <em>Diario Oficial de Galicia</em> número 209, do 2 de novembro, desde a páxina 47924 á 47928, cómpre realizar as correccións oportunas, todas elas relativas unicamente á súa estrutura formal.</p>
    <p>Deste xeito, a resolución queda redactada tal e como se desenvolve deseguido:</p>
    <p>«En cumprimento do disposto no artigo 28 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto no artigo 45.1 da Lei 39/2015, do 1 de outubro, do procedemento administrativo común das administracións públicas, faise público que o Xurado Provincial de Clasificación de Montes Veciñais en Man Común de Pontevedra, en sesión que tivo lugar con data 2 de outubro de 2018, adoptou a seguinte resolución:</p>
    <p>Examinado o expediente de clasificación como veciñais en man común dos montes denominados Cabezo e Chelo a favor dos veciños da Comunidade de Montes Veciñais en Man Común de Mougás, na parroquia de Mougás, do concello de Oia (Pontevedra), resultan os seguintes feitos:</p>
    <p>Primeiro. O 10.6.2016, o presidente da comunidade de montes veciñais en man común (en diante, CMVMC) de Mougás, concello de Oia, solicita a clasificación como montes veciñais en man común, das parcelas Cabezo e Chelo a favor dos veciños da parroquia de Mougás. Coa solicitude xunta:</p>
    <p>– Levantamento topográfico dos montes Cabezo e Chelo.</p>
    <p>– Declaración do uso e aproveitamento consuetudinario en man común desde tempos inmemoriais polo conxunto dos veciños da parroquia de Mougás, en igualdade de dereitos e deberes e sen ningún predominio duns sobre outros, sen asignación de cotas, destacando historicamente a extracción de leñas para consumo familiar e a recollida de esquilmo de toxo, frouma e fentos para cama do gando. Na actualidade, tamén en común, o aproveitamento e a obtención de resinas dos piñeiros situados nas ditas parcelas.</p>
    <p>Segundo. Á vista da documentación achegada pola comunidade solicitante e o informe do Servizo de Montes, o monte Chelo, obxecto deste expediente, obedece á seguinte descrición:</p>
    <p>Concello: Oia.</p>
    <p>Parroquia: Mougás.</p>
    <p>Nome do monte: Chelo.</p>
    <p>Cabida: 2.700 m2 (superficie alegada na solicitude).</p>
    <p>Estremas:</p>
    <table>
     <tbody>
      <tr>
       <td></td>
       <td>Polígono</td>
       <td>Parcela</td>
       <td>Titulares</td>
      </tr>
      <tr>
       <td>Norte</td>
       <td>------------</td>
       <td>---------</td>
       <td>Pistas forestais</td>
      </tr>
      <tr>
       <td rowspan="3">Sur</td>
       <td>11</td>
       <td>203</td>
       <td>José Pombal Crespo</td>
      </tr>
      <tr>
       <td>11</td>
       <td>208</td>
       <td>Maximino Salcidos Domínguez
        Guadalupe Salcidos González</td>
      </tr>
      <tr>
       <td>11</td>
       <td>1060</td>
       <td>Josefina Flores Trigo</td>
      </tr>
      <tr>
       <td rowspan="5">Leste</td>
       <td>4</td>
       <td>67</td>
       <td>Miguel González Ricoy</td>
      </tr>
      <tr>
       <td>4</td>
       <td>70</td>
       <td>José Antonio González Rodríguez</td>
      </tr>
      <tr>
       <td>4</td>
       <td>72</td>
       <td>Tomás Domínguez Fagúndez</td>
      </tr>
      <tr>
       <td>4</td>
       <td>74</td>
       <td>Herdeiros de Filomena Domínguez Durán</td>
      </tr>
      <tr>
       <td>4</td>
       <td>122</td>
       <td>Comunidade de Montes de Mougás</td>
      </tr>
      <tr>
       <td rowspan="6">Oeste</td>
       <td>11</td>
       <td>1037</td>
       <td>José Pombal Crespo</td>
      </tr>
      <tr>
       <td>11</td>
       <td>1055</td>
       <td>Herdeiros de Ascensión Domínguez Lorenzo</td>
      </tr>
      <tr>
       <td>11</td>
       <td>1056</td>
       <td>Herdeiros de Gloria González Rodríguez</td>
      </tr>
      <tr>
       <td>11</td>
       <td>1058</td>
       <td>Elia Fernández González</td>
      </tr>
      <tr>
       <td>11</td>
       <td>1059</td>
       <td>Herdeiros de Gloria González Rodríguez</td>
      </tr>
      <tr>
       <td>11</td>
       <td>1061</td>
       <td>Herminia Pulido Álvarez</td>
      </tr>
     </tbody>
    </table>
    <p>Terceiro. O 28.6.2016, o xefe da Sección de Topografía informa que a planimetría achegada permite identificar as parcelas Cabezo de 2,6721 ha, e Chelo de 0,2743 ha, da non afección a montes de utilidade pública nin patrimoniais e xunta montaxe das ditas parcelas sobre esbozo do estudo previo, antigo monte de utilidade pública número 482, ortofoto e catastro.</p>
    <p>Cuarto. O 14.6.2017, o Xurado Provincial de MVMC acorda non incoar a clasificación da parcela Cabezo por entender que xa está clasificado dentro do monte Pousadoira (segundo estudo previo de clasificación dos montes de Mougás e a Resolución do Xurado Provincial de MVMC de Pontevedra do 28.1.1983), incoar o expediente de clasificación da parcela Chelo e nomear instrutora a Amalia Elsa Pazos Pintos. Este acordo notifícase o 22.6.2017 ao Concello de Oia e o 26.6.2017 ao promotor da clasificación.</p>
    <p>Quinto. O 28.11.2017, a xefa de Área de MVMC emite informe preceptivo do Servizo de Montes do predio Chelo: “a parcela Chelo corresponde coa totalidade da parcela catastral 36036A001101064 de 966 m2 e parte da parcela 36036A00400122 de 2.194 m2, ambas as dúas coa CMVMC de Mougás como titular catastral. Estas parcelas catastrais están moi preto das parcelas 509, 510 e 919 do polígono 11 a nome da CMVMC de Mougás, aínda que non son estremeiras con elas. </p>
    <p>O monte solicitado para a súa clasificación está moi preto do límite do esbozo da carpeta ficha e do antigo monte de utilidade pública número 482 (segundo informe de topografía).</p>
    <p>Á parcela chégase por un camiño de terra desde a estrada do Galgueiro. Está bordeada por todos os seus ventos por este camiño de terra e restos dun muro de pedra. Poboada por masa mixta de carballo, castiñeiro, sobreira e como especie principal alto fuste de piñeiro. O estrato arbustivo está formado por toxos, fentos, hedra e silva. No momento da inspección apréciase que hai aproveitamento de resina do piñeiro”.</p>
    <p>Sexto. O 15.12.2017, o Rexistro da Propiedade de Tui certifica que o predio do que se insta a clasificación, coa información facilitada, non está inscrito no rexistro. Ordénase a anotación preventiva no Rexistro da Propiedade de Tui, notifícase o trámite de audiencia, publícase o edicto no Concello de Oia, e no <em>Diario Oficial de Galicia</em> o Anuncio do 16 de xaneiro de 2018 polo que se inicia a clasificación do monte Chelo a favor da CMVMC de Mougás (DOG núm. 21, do 30 de xaneiro).</p>
    <p>Sétimo. Durante o período do trámite de audiencia non se reciben alegacións de terceiros afectados nin da CMVMC de Mougás. O 8.6.2018 o Xurado Provincial de MVMC solicita proposta de resolución de clasificación da parcela Chelo.</p>
    <p>Consideracións legais e técnicas:</p>
    <p>Primeiro. O Xurado Provincial de Clasificación de Montes Veciñais en Man Común ten a competencia para coñecer os expedientes de clasificación dos montes que teñan tal carácter segundo o establecido no artigo 9 da Lei 13/1989, do 10 de outubro, de montes veciñais en man común.</p>
    <p>Segundo. De conformidade co artigo 1 do referido texto normativo e o artigo 1 do Decreto 260/1992, do 4 de setembro: “son montes veciñais en man común e rexeranse por esta lei os que, con independencia da súa orixe, das súas posibilidades produtivas, do seu aproveitamento actual e da súa vocación agraria, pertenzan a agrupacións veciñais na súa calidade de grupos sociais e non como entidades administrativas, e se veñan aproveitando de xeito consuetudinario en réxime de comunidade, sen asignación de cotas polos membros daquelas na súa condición de veciños”.</p>
    <p>Deste xeito, para que un monte sexa declarado veciñal en man común, o aproveitamento debe quedar acreditado non só nun pasado, senón tamén no presente e de forma continuada, así o establece o antedito artigo 1 da Lei 13/1989 e as diversas resolucións xudiciais que o interpretan, concluíndo que o decisivo para a inclusión dun monte na categoría de veciñal en man común é que resulte acreditado o aproveitamento mancomunado dos montes polos veciños promotores de xeito continuado.</p>
    <p>Terceiro. O uso ou aproveitamento en man común da parcela Chelo queda suficientemente acreditado pola declaración de antigos usos tradicionais e o uso actual de extracción de resinas do piñeiro.</p>
    <p>Finalmente, o feito de que na tramitación do expediente non consten alegacións á clasificación como monte veciñal en man común que acreditasen un uso privativo desta parcela, demostra que existe un aproveitamento público, pacífico e continuado en común polos veciños de Mougás, Concello de Oia.</p>
    <p>En consecuencia, vista a Lei 13/1989, do 10 de outubro, de montes veciñais en man común e o seu regulamento, aprobado polo Decreto 260/1992, do 4 de setembro, e demais preceptos legais e regulamentarios, de xenérica e específica aplicación, o Xurado Provincial por unanimidade dos seus membros,</p>
    <h2>ACORDA:</h2>
    <p>Clasificar como veciñal en man común o monte Chelo a favor dos veciños da CMVMC de Mougás, parroquia de Mougás, concello de Oia (Pontevedra), de acordo coa descrición reflectida no feito segundo e na planimetría elaborada para o efecto polo Servizo de Montes que forma parte inseparable desta resolución.</p>
    <p>Contra a presente resolución, que pon fin á vía administrativa, poderase interpoñer recurso de reposición con carácter potestativo ante o Xurado Provincial de Clasificación de Montes Veciñais en Man Común de Pontevedra no prazo dun mes, ou ben interpoñer directamente recurso contencioso-administrativo ante o Xulgado do Contencioso-Administrativo de Pontevedra no prazo de dous meses contados desde o día seguinte ao da súa publicación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa».</p>

