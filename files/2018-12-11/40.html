---
date: '2018-12-11'
id: G0424-271118-0023
page: 51856
number: 235
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 26 de novembro de 2018, da Xefatura Territorial de Lugo, pola
  que se anuncia convocatoria para o levantamento das actas previas á ocupación
  dos predios afectados polo proxecto do parque eólico Cadeira (expediente
  LU-11/127-EOL).
range: Resolución
url: >-
  https://www.xunta.gal/dog/Publicados/2018/20181211/AnuncioG0424-271118-0023_gl.html
---
<p>Por Resolución do 16 de maio de 2017, da Dirección Xeral de Enerxía e Minas, faise público o Acordo do Consello da Xunta de Galicia do 4 de maio de 2017, polo que se autorizan as instalacións, se aproba o proxecto de execución e se declara a utilidade pública, en concreto, así como a compatibilidade con diversos dereitos mineiros, do parque eólico Cadeira situado nos concellos de Trabada, Riotorto, A Pontenova, Lourenzá e Mondoñedo desta provincia, promovido pola sociedade Norvento Eólica, S.L.U. (hoxe Norvento Estelo, S.L.U.) e por Resolución do 28 de setembro 2018, da Dirección Xeral de Enerxía e Minas, faise público o Acordo do Consello da Xunta de Galicia do 27 de setembro de 2018, polo que se declara a utilidade pública, en concreto, así como a compatibilidade con diversos dereitos mineiros e a prevalencia sobre diversos aproveitamentos forestais da modificación do parque eólico Cadeira (DOG núm. 209, do 2 de novembro). </p>
    <p>Esta declaración de utilidade pública, de conformidade co disposto no artigo 56 da Lei 24/2013, do 26 de decembro, do sector eléctrico, leva implícita, en todo caso, a necesidade de ocupación dos bens ou de adquisición dos dereitos afectados e a urxente ocupación para os efectos do artigo 52 da Lei do 16 de decembro de 1954, de expropiación forzosa.</p>
    <p>Por razón do exposto, esta xefatura territorial, en cumprimento do disposto no devandito artigo 52 da Lei de expropiación forzosa, resolveu convocar os titulares de bens e dereitos afectados, cos que non se chegou a un acordo e que se relacionan no anexo, para que comparezan o vindeiro 10 de xaneiro de 2019 nos concellos de Trabada, Riotorto e A Pontenova, como puntos de xuntanza para levar a cabo o levantamento de actas previas á ocupación.</p>
    <p>Todos os interesados, así como as persoas que sexan titulares de calquera clase de dereitos ou intereses sobre os bens afectados, deberán acudir persoalmente ou representados por persoa debidamente autorizada, e achegar os documentos acreditativos da súa titularidade e o último recibo da contribución; poderán acompañarse dos seus peritos e un notario, se o consideran oportuno, cos gastos pola súa conta.</p>
    <p>Así mesmo, advírtese a todos os interesados afectados que poderán formular alegacións por escrito nesta Xefatura Territorial (rolda da Muralla, 70, 27071 Lugo) ata o momento do levantamento das actas previas, para os únicos efectos de rectificar posibles erros na relación de bens e dereitos afectados (artigo 56.2 do regulamento da Lei de expropiación forzosa).</p>
    <p>Desta convocatoria darase traslado a cada interesado mediante a oportuna citación individual na que se sinalará día e hora para o levantamento de actas previas. Esta publicación realízase igualmente, para os efectos que determina o artigo 44 da Lei 39/2015, do 1 de outubro, do procedemento administrativo común das administracións públicas, cando os titulares dos predios propostos sexan descoñecidos ou se ignore o lugar de notificación.</p>
    <p>No expediente expropiatorio Norvento Estelo, S.L.U. asumirá a condición de beneficiaria.</p>
    <p>Lugo, 26 de novembro de 2018</p>
    <footer><p>Pilar Fernández López<br>Xefa territorial de Lugo</p></footer>

