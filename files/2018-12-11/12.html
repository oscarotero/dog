---
date: '2018-12-11'
id: G0198-041218-0002
page: 51736
number: 235
agency: Axencia Galega de Innovación
section: III. Outras disposicións.
title: >-
  RESOLUCIÓN do 4 de decembro de 2018 pola que se modifica o artigo 42 da
  Resolución do 21 de maio de 2018 pola que se establecen as bases reguladoras
  para a concesión, en réxime de concorrencia competitiva, das axudas para o
  programa Industrias do futuro 4.0 (segunda convocatoria), orientado a
  proxectos de investigación industrial, desenvolvemento experimental e
  innovación centrados en tecnoloxías industriais innovadoras dentro da
  iniciativa Industrias 4.0-captación de investimentos, cofinanciadas polo Fondo
  Europeo de Desenvolvemento Rexional (Feder) no marco do programa operativo
  Feder Galicia 2014-2020, e se procede á súa convocatoria para o ano 2018.
range: Resolución
url: >-
  https://www.xunta.gal/dog/Publicados/2018/20181211/AnuncioG0198-041218-0002_gl.html
---
<p>A Resolución do 21 de maio de 2018 estableceu as bases reguladoras para a concesión, en réxime de concorrencia competitiva, das axudas para o programa Industrias do futuro 4.0 (segunda convocatoria), orientado a proxectos de investigación industrial, desenvolvemento experimental e innovación centrados en tecnoloxías industriais innovadoras dentro da iniciativa Industrias 4.0-captación de investimentos, cofinanciadas polo Fondo Europeo de Desenvolvemento Rexional (Feder) no marco do programa operativo Feder Galicia 2014-2020, e se procede á súa convocatoria para o ano 2018 (DOG núm. 105, do 4 de xuño).</p>
    <p>O artigo 42 establece a documentación económica que se deberá presentar para a xustificación das axudas, e na letra g) 6), no último parágrafo establece o seguinte: «En todo caso, considerarase gasto realizado o que foi efectivamente pagado con anterioridade á finalización do referido prazo de xustificación. Exceptúanse aqueles gastos cuxos pagamentos deban efectuarse nun momento posterior por axustárense aos calendarios de recadación, como os ingresos á conta do IRPF ou cotas de seguros sociais liquidables con posterioridade á data de xustificación. A entidade subvencionada quedará obrigada a presentar os documentos acreditativos da súa liquidación no prazo máximo dun mes desde a data límite de presentación da documentación xustificativa establecida na convocatoria».</p>
    <p>Unha vez advertido que o dito prazo dun mes non recolle todas as situacións que permiten os calendarios de recadación para os ingresos á conta do IRPF ou as cotas de seguros sociais considérase oportuno modificar ese prazo.</p>
    <p>En consecuencia, en habilitación do disposto na disposición derradeira primeira da Resolución do 21 de maio de 2018 citada,</p>
    <h2>RESOLVO:</h2>
    <p>Modificar a Resolución do 21 de maio de 2018 pola que se establecen as bases reguladoras para a concesión, en réxime de concorrencia competitiva, das axudas do programa Industrias do futuro 4.0 (segunda convocatoria), orientado a proxectos de investigación industrial, desenvolvemento experimental e innovación centrados en tecnoloxías industriais innovadoras dentro da iniciativa Industrias 4.0-captación de investimentos, cofinanciadas polo Fondo Europeo de Desenvolvemento Rexional (Feder) no marco do programa operativo Feder Galicia 2014-2020, e se procede á súa convocatoria para o ano 2018 </p>
    <p>Artigo único: modifícase o artigo 42 g) 6) último parágrafo que pasa a ter a seguinte redacción:</p>
    <p>En todo caso, considerarase gasto realizado o que foi efectivamente pagado con anterioridade á finalización do referido prazo de xustificación. Exceptúanse aqueles gastos cuxos pagamentos deban efectuarse nun momento posterior por axustárense aos calendarios de recadación, como os ingresos á conta do IRPF ou as cotas de seguros sociais liquidables con posterioridade á data de xustificación. A entidade subvencionada quedará obrigada a presentar os documentos acreditativos do seu pagamento antes de finalizar o mes en que ao beneficiario lle corresponde liquidar eses gastos.</p>
    <p>Santiago de Compostela, 4 de decembro de 2018</p>
    <footer><p>Patricia Argerey Vilar<br>Directora da Axencia Galega de Innovación</p></footer>

