---
date: '2018-12-11'
id: G0426-301118-0001
page: 51878
number: 235
agency: Consellería do Medio Rural
section: VI. Anuncios. a) Administración autonómica.
title: >-
  CORRECCIÓN DE ERROS. Anuncio do 10 de outubro de 2018, do Xurado Provincial de
  Clasificación de Montes Veciñais en Man Común de Pontevedra, polo que se
  publica a resolución do expediente de clasificación como veciñal en man común
  do monte e pasteiro do Coto de Farán, a favor dos veciños do lugar de Farán,
  na parroquia de Arnego, do concello de Rodeiro (Pontevedra).
range: Corrección de anuncio
url: >-
  https://www.xunta.gal/dog/Publicados/2018/20181211/AnuncioG0426-301118-0001_gl.html
---
<p>Advertidos erros na Resolución do 10 de outubro de 2018, publicada no Diario Oficial de Galicia número 205, do 26 de outubro, desde a páxina 47252 á 47256, cómpre realizar as correccións oportunas, referidas unicamente á súa estrutura formal.</p>
    <p>Deste xeito, a resolución queda redactada tal e como se desenvolve a seguir:</p>
    <p>«En cumprimento do disposto no artigo 28 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto no artigo 45.1 da Lei 39/2015, do 1 de outubro, do procedemento administrativo común das administracións públicas, faise público que o Xurado Provincial de Clasificación de Montes Veciñais en Man Común de Pontevedra, en sesión que tivo lugar o 2 de outubro de 2018, adoptou a seguinte resolución:</p>
    <p>Examinado o expediente de clasificación como veciñal en man común do monte e pasteiro do Coto de Farán a favor dos veciños do lugar de Farán, na parroquia de Arnego, concello de Rodeiro (Pontevedra), resultan os seguintes feitos:</p>
    <p>Primeiro. Con data do 4.1.2017 os veciños do lugar de Farán, parroquia de Arnego, concello de Rodeiro, solicitan a clasificación como monte veciñal en man común (en diante MVMC) do monte e pasteiro do Coto de Farán dunha superficie de 56,25 ha (retoman unha solicitude anterior do 3.8.2009 paralizada polos promotores da clasificación). Coa solicitude xuntan:</p>
    <p>– Sentenza núm. 34/2016 do procedemento de maior contía 154/1980 do Xulgado de Primeira Instancia e Instrución número 1 de Lalín, firmeza deste procedemento e a do procedemento de menor contía 160/1985.</p>
    <p>– Copia dixitalizada do informe pericial elaborado por dúas doutoras en historia e unha licenciada en historia, arqueoloxía e especialista en arqueoloxía da paisaxe.</p>
    <p>– Levantamento topográfico do monte e pasteiro do Coto de Farán asinado por un enxeñeiro técnico agrícola.</p>
    <p>– Declaración do uso e aproveitamento consuetudinario en man común dende tempos inmemoriais polo conxunto dos veciños do lugar de Farán: o aproveitamento dos esquilmos para o gando, o estrume, leñas para combustible de cociñas, lareiras e fornos. Así mesmo, a plantación de piñeiros actual e unha anterior vendida por 200.000 pesetas segundo recordan os veciños do lugar.</p>
    <p>Segundo. Á vista da documentación achegada polos solicitantes e do informe do Servizo de Montes, o monte obxecto deste expediente obedece á seguinte descrición:</p>
    <p>Concello: Rodeiro.</p>
    <p>Parroquia: Arnego.</p>
    <p>Nome: monte e pasteiro do Coto de Farán.</p>
    <p>Cabida: 285.400 m² (superficie alegada na solicitude na provincia de Pontevedra). </p>
    <p>Estremas:</p>
    <p>Norte: monte comunal dos veciños de Pereira.</p>
    <p>Sur: monte comunal dos veciños da Cabana.</p>
    <p>Leste: monte comunal dos veciños de Pobadura e herdanzas privadas dalgúns destes veciños.</p>
    <p>Oeste: monte comunal dos veciños de Casar de Seta, herdanzas privadas dalgúns destes veciños, Mercedes Gil Sucasas, Eulogio Ledo Freijedo e Manuel Ledo Lamas. </p>
    <p>Terceiro. O 22.2.2017 o xefe da sección de Topografía informa que a planimetría achegada permite identificar o monte e pasteiro do Coto de Farán dunha cabida de 56,25 ha, das que 27,67 ha, están na provincia de Pontevedra e as 28,58 ha restantes na provincia de Ourense. O informe é exclusivo da parte da solicitude localizada na provincia de Pontevedra, da non afección a montes de utilidade pública nin patrimoniais e que non se atopa clasificado. Xunta montaxe fotográfica do monte en cuestión sobre esbozo do estudo previo da CMVMC de Pereira (lindeira polo noroeste), ortofoto e catastro.</p>
    <p>Cuarto. O 14.6.2017 o Xurado Provincial de MVMC acorda non incoar a clasificación da parcela de 28,58 ha, da provincia de Ourense, a iniciación do expediente de clasificación da parcela de 27,67 ha, da provincia de Pontevedra e nomear instrutora a Amalia Elsa Pazos Pintos. Este acordo notificase o 22.6.2017 ao Concello de Rodeiro e o 26.6.2017 ao promotor da clasificación.</p>
    <p>Quinto. O 28.11.2017 a xefa de Área de MVMC emite informe preceptivo do Servizo de Montes:</p>
    <p>A parcela obxecto de solicitude na provincia de Pontevedra corresponde coa totalidade da parcela catastral 36047A13600325 de 165.288 m² e máis da metade da parcela 36047A13512413 de 148.245 m² a nome de “comunal de veciños” no Catastro.</p>
    <p>Que a parcela solicitada linda na provincia de Pontevedra co monte clasificado a favor da CMVMC de Pereira.</p>
    <p>Que segundo consta na sentenza 34/2016 achegada polos solicitantes, existe un litixio polo monte entre os veciños de Cabana e Pobadura (provincia de Ourense) e os veciños de Farán (provincia de Pontevedra), que non queda resolto nesta sentenza e só queda claro o uso de ambos “...do feito indiscutible, de que a zona e a propiedade controvertida foi utilizada polos séculos tanto polos veciños de Farán, Casar de Seta, Pobadura e Cabana, feito recoñecido historicamente e nas declaracións das partes tanto no preito de 1980 como no de 1985, aínda que, á vista dos múltiples incidentes, o dito uso no ten sido pacífico nin indiscutido para ningunha das partes”.</p>
    <p>Da inspección no campo: na parte de Pontevedra a metade noroeste está poboada con bastío de piñeiro silvestre procedente de plantación acompañado de toxos, fentos, xestas, urces, carqueixas e algunhas frondosas.</p>
    <p>Sexto. O 19.12.2017 o Rexistro da Propiedade de Lalín certifica que o predio do que se insta a clasificación, coa información facilitada, non figura inscrito nese rexistro. Ordénase a anotación preventiva no Rexistro da Propiedade de Lalín, notifícase o trámite de audiencia, publícase o edicto no Concello de Rodeiro e no Diario Oficial de Galicia o Anuncio do 16 de xaneiro de 2018 polo que se inicia a clasificación do monte e pasteiro do Coto de Farán a favor dos veciños do lugar de Farán, parroquia de Arnego, Concello de Rodeiro (DOG núm. 21, do 30 de xaneiro).</p>
    <p>Sétimo. Durante o período do trámite de audiencia recíbense alegacións dos veciños do lugar de Farán (Pontevedra), dos veciños de Cabana e Pobadura e da CMVMC de Miotos (Ourense).</p>
    <p>As alegacións de ambas as partes do predio obxecto de clasificación xa se recollen nos fundamentos de dereito da sentenza 35/2016 do procedemento de maior contía 154/1980 do Xulgado de Primeira Instancia e Instrución número 1 de Lalín:</p>
    <p>“Os veciños de Farán defenden o Foro de Farán feito por Fernando de Camba a Rui de Farán e Aldoza de Agrosanto do ano 1426 e escritura de redención outorgada a fe do notario de Chantada, José Mendoza e Ortega de 1923. </p>
    <p>Os veciños de Cabana e Pobadura e da CMVMC de Miotos defenden o aforamento por parte de Oseira da Granxa de Pobadura e Cabana a Juan de Borraxeiros no ano 1541 e un documento privado de deslindamento de 1945”.</p>
    <p>Oitavo. O 5.6.2018 o Xurado Provincial de MVMC de Pontevedra solicita á instrutora que se proceda ao estudo do expediente de clasificación e se emita proposta de resolución de clasificación do monte e pasteiro do Coto de Farán.</p>
    <p>Consideracións legais e técnicas:</p>
    <p>Primeiro. O Xurado Provincial de Clasificación de Montes Veciñais en Man Común ten a competencia para coñecer os expedientes de clasificación dos montes que teñan tal carácter segundo o establecido no artigo 9 da Lei 13/1989, do 10 de outubro, de montes veciñais en man común.</p>
    <p>Segundo. De conformidade co artigo 1 do referido texto normativo e o artigo 1 do Decreto 260/1992, do 4 de setembro: “son montes veciñais en man común e rexeranse por esta lei os que, con independencia da súa orixe, das súas posibilidades produtivas, do seu aproveitamento actual e da súa vocación agraria, pertenzan a agrupacións veciñais na súa calidade de grupos sociais e non como entidades administrativas, e se veñan aproveitando de xeito consuetudinario en réxime de comunidade, sen asignación de cotas polos membros daquelas na súa condición de veciños”.</p>
    <p>Deste xeito para que un monte sexa declarado veciñal en man común, o aproveitamento debe quedar acreditado non só nun pasado, senón tamén no presente e de forma continuada, así o establece o antedito artigo 1 da Lei 13/1989, e as diversas resolucións xudiciais que o interpretan, concluíndo que o decisivo para a inclusión dun monte na categoría de veciñal en man común é que resulte acreditado o aproveitamento mancomunado dos montes polos veciños promotores de xeito continuado.</p>
    <p>Terceiro. O uso ou aproveitamento en man común do monte e pasteiro do Coto de Farán non queda suficientemente acreditado polos promotores por canto unicamente presentan como proba unhas simples declaracións xuradas dos veciños do lugar de Farán que resultan insuficientes e máis cando existe un profundo litixio cos veciños de Cabana e Pobadura, da provincia de Ourense. Os veciños de Cabana e Pobadura tamén reclaman a parcela de 27,67 ha, situada no actual Concello de Rodeiro como propia, segundo as súas alegacións no trámite de audiencia.</p>
    <p>Ningunha das partes achega proba fidedigna do actual uso ou aproveitamento do monte e pasteiro do Coto de Farán, limitándose ambas a reclamar o monte en calidade de propietarios e a confrontar títulos de propiedade; cómpre lembrar que o acto de clasificación se limita a declarar a constatación da existencia do aproveitamento consuetudinario do monte polo grupo social e a recoñecer a conseguinte titularidade dese aproveitamento a favor do grupo que o vén desfrutando, ben que ese recoñecemento de titularidade poderá ser revisado pola xurisdición ordinaria no tocante a cuestións de dominio e demais dereitos reais sobre os montes, segundo resulta do artigo 13 da Lei 13/1989, do 10 de outubro, de montes veciñais en man común, e á xurisprudencia do Tribunal Supremo.</p>
    <p>A maior abastanza, non existe un aproveitamento público, pacífico e continuado por parte dos veciños do lugar de Farán como se constata nos continuos procedementos xudiciais: sentenza número 34/2016 do procedemento de maior contía 154/1980 do Xulgado de Primeira Instancia e Instrución número1 de Lalín. Dilixencia de constancia de firmeza da sentenza do procedemento de maior contía 154/1980 e do procedemento de menor contía 160/1985.</p>
    <p>En consecuencia, vista a Lei 13/1989, do 10 de outubro, de montes veciñais en man común e o seu regulamento, aprobado polo Decreto 260/1992, do 4 de setembro, e demais preceptos legais e regulamentarios, de xenérica e específica aplicación, o xurado provincial por unanimidade dos seus membros,</p>
    <h2>ACORDA:</h2>
    <p>Non clasificar como veciñal en man común o monte e pasteiro do Coto de Farán, a favor dos veciños do lugar de Farán, parroquia de Arnego, Concello de Rodeiro (Pontevedra), ao non considerar cumpridos os requisitos exixidos no artigo 1 da Lei 13/1989 e a nova Lei de montes de Galicia 7/2012.</p>
    <p>Contra esta resolución, que pon fin á vía administrativa, poderase interpoñer recurso de reposición con carácter potestativo ante o Xurado Provincial de Clasificación de Montes Veciñais en Man Común de Pontevedra no prazo dun mes, ou ben interpoñer directamente recurso contencioso-administrativo ante o Xulgado do Contencioso-Administrativo de Pontevedra no prazo de dous meses contados desde o día seguinte ao da súa publicación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa».</p>

