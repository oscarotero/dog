---
date: '2022-07-08'
id: G0657-280622-0001
page: 39049
number: 130
agency: Consellería de Política Social e Xuventude
section: III. Outras disposicións.
title: >-
  EXTRACTO da Orde  do 22 de xuño de 2022 pola que se establecen as axudas
  económicas ás familias para a conciliación en situacións puntuais e períodos
  de vacacións escolares a través do programa Bono Coidado e se convoca para o
  ano 2022 (código de procedemento BS412A).
range: Orde
url: >-
  https://www.xunta.gal/dog/Publicados/2022/20220708/AnuncioG0657-280622-0001_gl.html
---
<p>BDNS (Identif.): 637708.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index):</p>
    <p>Primeiro. <em>Persoas beneficiarias</em></p>
    <p>1. Poderán ser beneficiarias das axudas do programa Bono Coidado os pais/nais e as persoas titoras de nenos e nenas de ata doce anos de idade, estes incluídos, ou as persoas que os/as teñan en situación de acollemento familiar ou garda con fins adoptivos, que residan na Comunidade Autónoma de Galicia e se atopen nos supostos seguintes:</p>
    <p>a) Que o neno ou a nena sexa menor de trece anos no momento no que se produce o suposto para o que se solicita a axuda.</p>
    <p>b) Que ambos os pais/nais, persoas titoras, acolledoras, gardadoras con fins adoptivos, familias monoparentais ou pais/nais con custodia non compartida, estean efectivamente traballando, no suposto de solicitudes por enfermidade ou accidente do neno ou nena e/ou por asistencia a campamentos ou outros recursos de conciliación colectivos especificamente organizados para a atención dos nenos e nenas nos períodos de vacacións escolares.</p>
    <p>Nos supostos de custodia compartida, este requisito entenderase referido ao tempo no que esta se exerza efectivamente, debendo presentar, nestes casos, cada pai/nai unha solicitude individual.</p>
    <p>2. Ademais, as persoas beneficiarias teñen que cumprir os requisitos establecidos no artigo 10 da Lei 9/2007, do 13 de xuño.</p>
    <p>Segundo. <em>Obxecto</em></p>
    <p>1. Esta orde ten por obxecto establecer as bases reguladoras polas que se rexerá a concesión de axudas ás familias con nenos e nenas residentes en Galicia de ata doce anos de idade, estes incluídos, para a atención de necesidades de conciliación de carácter puntual ou durante os períodos de vacacións escolares, que teñan lugar entre o 1 de xaneiro e o 14 de setembro de 2022 (código de procedemento BS412A), así como convocala.</p>
    <p>2. Para os efectos desta orde, entenderanse como períodos de vacacións escolares os seguintes:</p>
    <p>– Do 1 ao 7 de xaneiro.</p>
    <p>– Os días 28 de febreiro e 1 e 2 de marzo.</p>
    <p>– Do 11 ao 18 de abril.</p>
    <p>– Do 23 de xuño ao 14 de setembro.</p>
    <p>3. As axudas previstas nesta orde tramitaranse de acordo co previsto no artigo 19.2 da Lei 9/2007, do 13 de xuño, de subvencións de Galicia, dado que polo obxecto e a finalidade das subvencións non será necesaria a comparación e prelación das solicitudes presentadas que reúnan os requisitos establecidos na convocatoria.</p>
    <p>Terceiro. <em>Bases reguladoras</em></p>
    <p>Orde do 22 de xuño de 2022 pola que se establecen as axudas económicas ás familias para a conciliación en situacións puntuais e períodos de vacacións escolares a través do programa Bono Coidado e se convoca para o ano 2022 (código de procedemento BS412A).</p>
    <p>Cuarto. <em>Financiamento</em></p>
    <p>1. Ás axudas obxecto desta convocatoria destínase un orzamento total de cincocentos cincuenta e tres mil cincocentos vinte e sete euros (553.527 €) que se imputará á aplicación orzamentaria 13.02.312B.480.12.</p>
    <p>2. Realizarase unha desconcentración inicial do 75 % do crédito dispoñible entre as xefaturas territoriais da Consellería de Política Social e Xuventude en función do número de nenos e nenas de ata doce anos de idade, estes incluídos, de cada provincia, acudíndose aos últimos datos publicados polo Instituto Galego de Estatística (IGE) para efectuar a repartición. O crédito restante será desconcentrado sucesivamente en función das solicitudes presentadas en cada provincia de modo que se garanta que no caso de que o crédito se esgote se respecte, en todo caso, a orde de presentación de solicitudes a nivel autonómico.</p>
    <p>3. A Consellería de Política Social e Xuventude publicará no <em>Diario Oficial de Galicia </em>e no Portal da Consellería de Política Social e Xuventude o esgotamento da partida orzamentaria e non admitirá as posteriores solicitudes destinadas á subvención, salvo que se produza un incremento do crédito.</p>
    <p>4. De acordo co previsto no artigo 30.2. do Decreto 11/2009, do 8 de xaneiro, polo que se aproba o regulamento da Lei 9/2007, do 13 de xuño, de subvencións de Galicia, excepcionalmente poderase ampliar a contía máxima dos créditos dispoñibles cando o aumento veña derivado dunha xeración, ampliación ou incorporación de crédito ou cando existan remanentes doutras convocatorias financiadas con cargo ao mesmo crédito ou a créditos incluídos no mesmo programa ou en programas do mesmo servizo. O incremento do crédito queda condicionado á declaración de dispoñibilidade como consecuencia das circunstancias sinaladas e, se é o caso, logo da aprobación da modificación orzamentaria que proceda. A ampliación do crédito publicarase nos mesmos medios que a convocatoria sen que implique a apertura de prazo para presentar novas solicitudes nin o inicio de novo cómputo de prazo para resolver.</p>
    <p>Quinto. <em>Accións e gastos subvencionables</em></p>
    <p>1. Para ter dereito ás axudas previstas nesta orde as familias deberán acreditar atoparse nun dos seguintes supostos:</p>
    <p>a) Supostos de necesidades puntuais que a continuación se relacionan:</p>
    <p>1º. Enfermidade ou accidente do neno ou nena ou da persoa coidadora habitual.</p>
    <p>2º. Asistencia da persoa coidadora habitual a entrevistas de traballo ou cursos de formación que impidan a atención do neno ou nena.</p>
    <p>3º. Situacións puntuais de carácter laboral da persoa coidadora habitual que impidan a atención do neno ou nena.</p>
    <p>4º. Situacións puntuais de coidado de familiares, do neno ou nena ou da persoa coidadora habitual, ata o segundo grao de parentesco por consanguinidade ou afinidade sempre que impidan a atención do neno ou nena.</p>
    <p>b) Necesidades en períodos de vacacións escolares que se producen cando os centros educativos están pechados por vacacións sempre que ambos os pais /nais, persoas titoras, acolledoras, gardadoras con fins adoptivos, familias monoparentais ou pais /nais con custodia non compartida acrediten que por motivos laborais non poden facerse cargo da atención do neno ou nena.</p>
    <p>2. Poderán ser obxecto de subvención os seguintes gastos derivados dos medios empregados para a atención de nenos e nenas de ata doce anos de idade, estes incluídos, nos supostos previstos no número anterior e realizadas dentro do período indicado no artigo 1.1:</p>
    <p>1º. Contratación laboral dunha persoa empregada do fogar de forma temporal para o coidado do neno ou nena. Consideraranse tamén as ampliacións horarias de contratos laborais preexistentes que se realicen con esta finalidade no que se refire á dita ampliación.</p>
    <p>2º. Contratación de servizos de atención á infancia a domicilio.</p>
    <p>3º. Asistencia a servizos de conciliación autorizados pola Consellería de Política Social e Xuventude, en concreto, atención en ludotecas, espazos infantís ou servizos complementarios de atención á infancia previstos na sección quinta do capítulo III do Decreto 329/2005, do 28 de xullo, polo que se regulan os centros de menores e os centros de atención á infancia.</p>
    <p>4º. Asistencia a campamentos ou outros recursos de conciliación colectivos especificamente organizados por calquera persoa física ou xurídica, pública ou privada para a atención dos nenos e nenas nos períodos de vacacións escolares.</p>
    <p>Sexto. <em>Tipo de axuda e contía</em></p>
    <p>1. A axuda consistirá nunha achega que pode acadar ata o 100 % do custo das actuacións previstas no artigo anterior. A contía máxima da axuda será:</p>
    <p>a) De 500 euros por unidade familiar, no caso de contratación dunha persoa empregada do fogar ou de servizos de atención á infancia a domicilio.</p>
    <p>b) De 200 euros por cada neno ou nena, no caso de asistencia a servizos de conciliación autorizados pola Consellería de Política Social e Xuventude ou a campamentos ou outros recursos de conciliación colectivos especificamente organizados para a atención dos nenos e nenas nos períodos de vacacións escolares.</p>
    <p>2. Cada suposto de conciliación ao que dá cobertura esta orde será obxecto dunha axuda dentro das dispoñibilidades orzamentarias.</p>
    <p>Artigo 6. <em>Concorrencia con outras axudas ou subvencións públicas</em></p>
    <p>1. A percepción destas axudas é compatible con outras subvencións, axudas e ingresos ou recursos para a mesma finalidade, procedentes de calquera outra Administración ou ente público ou privado.</p>
    <p>2. No caso de percibírense outras axudas, deberase acreditar documentalmente a súa natureza e contía, así como calquera circunstancia que poida afectar substancialmente a execución das actuacións. A comunicación deberá efectuarse tan pronto como se coñeza e, en todo caso, con anterioridade á xustificación da aplicación dada aos fondos percibidos.</p>
    <p>3. En ningún caso o importe das axudas concedidas ao abeiro desta orde poderá ser de tal contía que, illadamente ou en concorrencia con subvencións ou axudas, supere o custo do servizo recibido.</p>
    <p>4. As familias deberán presentar, xunto coa solicitude, unha declaración comprensiva de todas as axudas e subvencións solicitadas, concedidas ou percibidas para a mesma finalidade, usando o formulario establecido para o efecto no anexo I, o cal terán que volver achegar actualizado sempre que varíe a situación inicialmente declarada.</p>
    <p>Artigo 7. <em>Lugar e prazo de presentación das solicitudes</em></p>
    <p>1. As solicitudes presentaranse obrigatoriamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.gal</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, requiriráselle para que a emende a través da súa presentación electrónica. Para estes efectos, considerarase como data de presentación da solicitude aquela na que fose realizada a emenda.</p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario/a e clave Chave365 (https://sede.xunta.gal/chave365).</p>
    <p>2. O prazo de presentación de solicitudes comezará a partir do día seguinte ao da publicación desta orde no <em>Diario Oficial de Galicia</em> e finalizará o día 30 de setembro de 2022. Se o último día de prazo fose inhábil, entenderase prorrogado ao primeiro día hábil seguinte.</p>
    <p>Santiago de Compostela, 22 de xuño de 2022</p>
    <footer><p>Fabiola García Martínez<br>Conselleira de Política Social e Xuventude</p></footer>

