---
date: '2021-07-23'
id: G0426-150721-0002
page: 37718
number: 140
agency: Consellería do Medio Rural
section: III. Outras disposicións.
title: >-
  RESOLUCIÓN do 15 de xullo de 2021, da Secretaría Xeral Técnica da Consellería
  do Medio Rural, pola que se declara de interese galego e se ordena a
  inscrición da Fundación Terreo no Rexistro de Fundacións de Interese Galego.
range: Resolución
url: >-
  https://www.xunta.gal/dog/Publicados/2021/20210723/AnuncioG0426-150721-0002_gl.html
---
<p>Examinado o expediente de declaración de interese galego e inscrición da Fundación Terreo no Rexistro de Fundacións de Interese Galego, dítase esta resolución baseada nos feitos e fundamentos que se expoñen a seguir:</p>
    <p>Feitos:</p>
    <p>1. O 30 de marzo de 2021, Roberto Fernández Rico, na súa condición de presidente do padroado da fundación, presentou solicitude de clasificación, declaración de interese galego e a súa correspondente inscrición no Rexistro de Fundacións de Interese Galego. </p>
    <p>2. A Fundación Terreo foi constituída en escritura pública outorgada na Fonsagrada (Lugo) o 8 de marzo de 2021, ante o notario Carlos Antonio Doval Grande, co número de protocolo 304, polo Concello de Ribeira de Piquín, representado polo seu alcalde presidente, Roberto Fernández Rico.</p>
    <p>3. A Fundación Terreo, segundo establece o artigo 6 dos seus estatutos, ten por obxecto a posta en valor e o aproveitamento do patrimonio, co fin de fomentar o desenvolvemento rural e impulsar a economía social local e a creación de emprego en Ribeira de Piquín e a súa contorna, e contribuír a frear a despoboación do municipio.</p>
    <p>Para a consecución dos seus fins poderá realizar as seguintes actividades:</p>
    <p>a) Acondicionamento e aproveitamento de bens e terras en desuso para destinalas á produción ecolóxica en diferentes modalidades.</p>
    <p>b) Formación e creación de convenios de prácticas ou voluntariado con universidades e/ou empresas.</p>
    <p>c) Divulgación e publicidade de accións levadas a cabo pola fundación.</p>
    <p>d) Dinamización económica do municipio e da súa contorna, con especial énfase na economía social. </p>
    <p>4. Na escritura de constitución da fundación constan os aspectos relativos á personalidade do fundador; a súa capacidade para constituíla; a súa vontade de facelo como de interese galego conforme os preceptos da Lei 12/2006, do 1 de decembro, de fundacións de interese galego; a dotación; os estatutos e a composición do padroado inicial.</p>
    <p>5. Nos estatutos da fundación consta a súa denominación; o seu enderezo; o seu obxecto e a finalidade; as regras para a aplicación das rendas aos fins fundacionais e para a determinación dos beneficiarios; a composición e as normas de funcionamento do padroado; e as causas de disolución e o destino dos bens e dereitos resultantes da súa liquidación.</p>
    <p>6. O padroado inicial da fundación está formado por Roberto Fernández Rico como presidente; Alberto Ferreiro Ferreiro como vicepresidente; María del Pilar Tella Mazoy como secretaria, e María Encarnación Álvarez Méndez como vogal. </p>
    <p>7. A Comisión integrada polos secretarios xerais de todas as consellerías elevou ao vicepresidente primeiro e conselleiro de Presidencia, Xustiza e Turismo proposta de clasificación da Fundación Terreo como de interese para o desenvolvemento rural de Galicia, con base nas materias que constitúen o seu obxecto fundacional, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e segundo establecen os artigos 47.2 da citada lei; 51 do Regulamento de fundacións de interese galego, aprobado polo Decreto 14/2009, do 21 de xaneiro; e 7 do Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro; o protectorado será exercido polo departamento da Xunta de Galicia que teña atribuídas as competencias correspondentes aos fins fundacionais.</p>
    <p>8. De conformidade coa citada proposta, pola Orde da Vicepresidencia Primeira e Consellería de Presidencia, Xustiza e Turismo do 8 de xuño de 2021 (Diario Oficial de Galicia núm. 115, do 18 de xuño) clasificouse de interese para o desenvolvemento rural de Galicia a Fundación Terreo, e adscribiuse á Consellería do Medio Rural para os efectos do exercicio das funcións de protectorado.</p>
    <p>Advertidos erros na dita orde, con data do 25 de xuño publicouse no DOG unha corrección de erros (Diario Oficial de Galicia núm. 120, do 25 de xuño de 2021). </p>
    <p>Fundamentos de dereito:</p>
    <p>Primeiro. O artigo 34 da Constitución española recoñece o dereito de fundación para fins de interese xeral, consonte a lei, e o artigo 27.26 do Estatuto de autonomía de Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Regulamento do Rexistro de Fundacións de Interese Galego, en relación co Decreto 149/2018, do 5 de decembro, polo que se establece a estrutura orgánica da Consellería do Medio Rural e se modifica parcialmente o Decreto 177/2016, do 15 de decembro, polo que se fixa a estrutura orgánica de Vicepresidencia e das consellerías da Xunta de Galicia (DOG núm. 235, do 11 de decembro), corresponde á dita consellería a declaración de interese galego mediante resolución publicada no Diario Oficial de Galicia e a inscrición no Rexistro de Fundacións de Interese Galego da Fundación Terreo, así como o exercicio das funcións de protectorado e as demais que correspondan á Xunta de Galicia de conformidade co indicado no dito regulamento.</p>
    <p>Á vista do que antecede e tendo en consideración o establecido na normativa vixente en materia de fundacións de interese galego, e nas demais normas de xeral e pertinente aplicación; en uso das competencias atribuídas polo Decreto 149/2018, do 5 de decembro, polo que se establece a estrutura orgánica da Consellería do Medio Rural e se modifica parcialmente o Decreto 177/2016, do 15 de decembro, polo que se fixa a estrutura orgánica de Vicepresidencia e das consellerías da Xunta de Galicia,</p>
    <h2>RESOLVO:</h2>
    <p>Primeiro. Declarar de interese galego a Fundación Terreo.</p>
    <p>Segundo. Ordenar a súa inscrición no Rexistro de Fundacións de Interese Galego, sección da Consellería do Medio Rural.</p>
    <p>Terceiro. Esta fundación queda sometida ao disposto na Lei 12/2006, do 1 de decembro, de fundacións de interese galego, no Regulamento de fundacións de interese galego, aprobado polo Decreto 14/2009, do 21 de xaneiro, no Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, e na demais normativa de aplicación e, especialmente, ás obrigas de dar publicidade suficiente dos seus obxectivos e actividades, da ausencia de ánimo de lucro na prestación dos seus servizos, así como á de presentación anual da documentación contable e do plan de actuación ante o protectorado, que será exercido pola Consellería do Medio Rural. </p>
    <p>Contra esta resolución, que non pon fin á vía administrativa, poderá interpoñerse recurso de alzada ante o conselleiro do Medio Rural, no prazo dun mes contado desde o día seguinte ao da súa publicación, de acordo co sinalado nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 15 de xullo de 2021 </p>
    <footer><p>Nicolás Vázquez Iglesias<br>Secretario xeral técnico da Consellería do Medio Rural</p></footer>

