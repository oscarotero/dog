---
date: '2014-05-05'
id: G2018-240414-0002
page: 20284
number: 84
agency: Universidade de Santiago de Compostela
section: IV. Oposicións e concursos.
title: >-
  RESOLUCIÓN do 23 de abril de 2014 pola que se levanta a suspensión cautelar da
  Resolución reitoral do 10 de marzo de 2014 (Boletín Oficial del Estado do 20
  de marzo), pola que se convoca concurso de acceso a prazas de corpos docentes
  universitarios.
range: Resolución
url: >-
  https://www.xunta.gal/dog/Publicados/2014/20140505/AnuncioG2018-240414-0002_gl.html
---
<p>Antecedentes:</p>
    <p>Primeiro. Con data do 31 de outubro de 2013, o Consello de Goberno da Universidade de Santiago de Compostela (USC) aprobou as normas que rexen a planificación de actuacións en materia de persoal docente investigador funcionario, que recollen as actuacións previstas para o ano 2014, e nas cales se prevé a creación de seis (6) prazas de persoal docente e investigador funcionario (tres de catedrático de universidade y tres de profesor titular de universidade).</p>
    <p>Segundo. Con data do 28 de febreiro de 2014 remitiuse a comunicación da Comunidade Autónoma pola que se autoriza a convocatoria do citado concurso.</p>
    <p>Terceiro. Con data do 30 de xaneiro de 2014, o Consello de Goberno aprobou a convocatoria do concurso de acceso a prazas de corpos docentes universitarios (tres (3) prazas de profesor titular de universidade), que se publicou no Boletín Oficial del Estado con data do 20 de marzo.</p>
    <p>Cuarto. Con data do 25 de marzo de 2014 recibiu escrito da Dirección Xeral de Custos de Persoal e Pensións Públicas do Ministerio de Facenda e Administracións Públicas, ao abeiro do artigo 44.1 da Lei da xurisdición contencioso-administrativa, no cal se require a USC para que anule a Resolución reitoral do 10 de marzo de 2014 pola que se convoca o concurso de acceso a prazas de corpos docentes universitarios, ao non terse publicado a oferta pública de emprego (OPE) 2014 no boletín oficial correspondente, tal e como establece o artigo 21.cinco da Lei 22/2013, do 23 de decembro, de orzamentos xerais do Estado para 2014.</p>
    <p>Quinto. Con data do 31 de marzo de 2014, atendendo ao requirimento, dítase resolución reitoral na cal se acorda suspender cautelarmente a Resolución reitoral do 10 de marzo de 2014 (BOE do 20 de marzo), pola que se convoca concurso de acceso a prazas de corpos docentes universitarios e, en virtude dela, os actos administrativos ditados na súa aplicación.</p>
    <p>Sexto. Con data do 31 de marzo de 2014 remítese ao boletín oficial da Comunidade Autónoma proposta de publicación da oferta pública de emprego (OPE) relativa a tres prazas de catedrático de universidade e tres prazas de profesor titular de universidade, aprobadas, que se publica no citado boletín o día 9 de abril de 2014.</p>
    <p>Aos anteriores feitos son de aplicación os seguintes </p>
    <p>Fundamentos xurídicos:</p>
    <p>Primeiro. O artigo 67 de la Lei 30/1992, do 26 de novembro, de réxime xurídico das administracións públicas e do procedemento administrativo común, que permite a validación dos actos administrativos anulables, emendando os vicios de que adoezan.</p>
    <p>Segundo. O artigo 72.1 e 4 da Lei 30/1992, do 26 de novembro, de réxime xurídico das administracións públicas e do procedemento administrativo común, que permite acordar as medidas provisorias tendentes a asegurar a eficacia do acto e regula o levantamento ou a modificación das referidas medidas. Publicada a OPE no boletín oficial da Comunidade Autónoma, e emendado, polo tanto, o defecto procedemental en que se incorrera, esta reitoría</p>
    <h2>RESOLVE:</h2>
    <p>Primeiro. Levantar a suspensión cautelar acordada por Resolución reitoral do 31 de marzo de 2014, relativa á Resolución reitoral do 10 de marzo de 2014 (BOE do 20 de marzo) pola que se convoca concurso de acceso a prazas de corpos docentes universitarios, continuando o procedemento no punto en que quedou suspendido.</p>
    <p>Segundo. Publicar esta resolución no Boletín Oficial del Estado e no da Comunidade Autónoma.</p>
    <p>Contra esta resolución, que esgota a vía administrativa, poderase interpoñer recurso contencioso-administrativo, ante o Xulgado do Contencioso-Administrativo de Santiago de Compostela, no prazo de dous meses contados a partir do día seguinte ao da súa publicación, de conformidade cos artigos 46 e 8.2.a) da Lei 29/1998, do 13 de xullo, da xurisdición contencioso-administrativa. No entanto, as persoas interesadas poderán interpoñer recurso potestativo de reposición, no prazo dun mes, ante o órgano que a ditou. Neste caso non se poderá interpor o recurso contencioso-administrativo anteriormente indicado mentres no recaia resolución expresa ou presunta do recurso administrativo de reposición, ao abeiro dos artigos 116 e seguintes da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
    <p>Santiago de Compostela, 23 de abril de 2014</p>
    <footer><p>Juan José Casares Long<br>Reitor da Universidade de Santiago de Compostela</p></footer>

