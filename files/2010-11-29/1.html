---
date: '2010-11-29'
page: 19
number: 229
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 193/2010, do 18 de novembro, polo que se regula a estrutura
  organizativa de xestión integrada de Ferrol.
range: Decreto
---
<p>A Lei 8/2008, do 10 de xullo, de saúde de Galicia, establece, no seu artigo 97º, que a modernización do sistema require a introdución de modelos de xestión que dinamicen o servizo público e garantan un marco de innovación tecnolóxica adecuado, a fin de obter a maior rendibilidade social.</p>
<p>O Decreto 168/2010, do 7 de outubro, polo que se establece a estrutura organizativa de xestión integrada do Servizo Galego de Saúde, regula esta como instrumento de organización, sen personalidade xurídica, no ámbito periférico do Servizo Galego de Saúde, e sinala ao mesmo tempo os elementos básicos en que debe apoiarse a organización.</p>
<p>É necesario, pois, adaptar a estrutura organizativa do Servizo Galego de Saúde existente en Ferrol á organización establecida no Decreto 168/2010, do 7 de outubro, homoxeneizando as denominacións e as funcións da estrutura directiva existente.</p>
<p>Na súa virtude, de conformidade co establecido no artigo 34º.5 da Lei 1/1983, do 22 de febreiro, de normas reguladoras da Xunta e da súa Presidencia, por proposta da conselleira de Sanidade, cos informes previos correspondentes e logo da deliberación do Consello da Xunta de Galicia na súa reunión do dezaoito de novembro de dous mil dez,</p>
<p>DISPOÑO:</p>
<p>Artigo 1º.-Obxecto.</p>
<p>Constitúe o obxecto deste decreto a creación da estrutura de xestión integrada de Ferrol, de acordo co establecido no Decreto 168/2010, do 7 de outubro, polo que se regula a estrutura organizativa de xestión integrada do Servizo Galego de Saúde.</p>
<p>Artigo 2º.-Alcance.</p>
<p>O ámbito de actuación da estrutura organizativa de xestión integrada de Ferrol é o que se establece no anexo deste decreto.</p>
<p>Artigo 3º.-Estrutura directiva.</p>
<p>1. A estrutura de xestión integrada estará formada por órganos unipersoais e órganos colexiados.</p>
<p>2. Órganos unipersoais.</p>
<p>Son os seguintes:</p>
<p>a) Xerencia de xestión integrada.</p>
<p>b) Dirección de procesos asistenciais.</p>
<p>c) Dirección de recursos económicos.</p>
<p>d) Dirección de recursos humanos.</p>
<p>3. O órgano colexiado da estrutura de xestión integrada será a comisión de dirección.</p>
<p>Poderán constituírse as comisións necesarias para asesorar sobre a xestión clínica, xestión por procesos, docencia e investigación, calidade, seguranza e atención á cidadanía, ou calquera outra que se considere de interese.</p>
<p>Artigo 4º.-Funcións, requisitos e réxime de suplencias.</p>
<p>As funcións de cada órgano directivo, unipersoal e colexiado, así como os requisitos necesarios que deben cumprir os titulares dos órganos respectivos, réxime de suplencias e organización, serán os establecidos no Decreto 168/2010, do 7 de outubro, polo que se crean as estruturas organizativas de xestión integrada do Servizo Galego de Saúde.</p>
<p>Disposición adicional</p>
<p>En todo o non regulado expresamente neste decreto observarase o disposto no Decreto 168/2010, do 7 de outubro.</p>
<p>Disposición transitoria</p>
<p>As comisións de asesoramento que na actualidade estivesen constituídas e en funcionamento continuarán coa súa actividade ordinaria, en canto non se regule a súa denominación e composición, de acordo co establecido no Decreto 168/2010, do 7 de outubro.</p>
<p>Disposición derrogatoria</p>
<p>Quedan derrogadas todas cantas disposicións de igual ou inferior rango se opoñan ao establecido neste decreto e, en particular, o Decreto 15/2005, do 3 de febreiro.</p>
<p>Disposición derradeira</p>
<p>Facúltase a conselleira de Sanidade para ditar, no ámbito das súas competencias, as disposicións necesarias para o desenvolvemento deste decreto.</p>
<p>Santiago de Compostela, dezaoito de novembro do dous mil dez.</p>
<p>Alberto Núñez Feijóo</p>
<p>Presidente</p>
<p>María Pilar Farjas Abadía</p>
<p>Conselleira de Sanidade</p>
<p>ANEXO</p>
<p>Xerencia de Ferrol.</p>
<p>1. Xerente de xestión integrada.</p>
<p>2. Director/a de procesos asistenciais.</p>
<p>2.1. Director/a de procesos de enfermaría.</p>
<p>2.2. Director/a de procesos con ingreso.</p>
<p>2.3. Director/a de procesos sen ingreso e de urxencias.</p>
<p>2.4. Director/a de procesos de soporte.</p>
<p>3. Director/a de recursos económicos.</p>
<p>4. Director/a de recursos humanos.</p>
<p>Esta estrutura xestionará todos os servizos sanitarios (atención primaria, especializada e sociosanitaria) dos seguintes concellos:</p>
<p>Ares, Cabanas, Capela (A), Cariño, Cedeira, Cerdido, Fene, Ferrol, Mañón, Moeche, Monfero, Mugardos, Narón, Neda, Ortigueira, Pontes (As), Pontedeume, San Sadurniño, Somozas (As), Valdoviño.</p>

