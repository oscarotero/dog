---
date: '2021-01-14'
id: G0533-040121-0003
page: 1864
number: 8
agency: Consellería de Infraestruturas e Mobilidade
section: III. Outras disposicións.
title: >-
  DECRETO 237/2020, do 29 de decembro, polo que se declara, en concreto, a
  utilidade pública e se dispón a urxente ocupación dos bens e dereitos
  afectados polo proxecto de construción de adaptación da estrada LU-231,
  Friol-A Baiuca, puntos quilométricos 0+000-18+700 (enlace autoestrada A-54) ao
  Plan de baixa IMD mellorada, treito 0+000-9+400, de clave LU/16/075.10.1, nos
  concellos de Friol e Palas de Rei.
range: Decreto
url: >-
  https://www.xunta.gal/dog/Publicados/2021/20210114/AnuncioG0533-040121-0003_gl.html
---
<p>Antecedentes:</p>
    <p>Primeiro. O día 19 de febreiro de 2019 publicouse no <em>Diario Oficial de Galicia </em>(núm. 35) o Anuncio do 11 de febreiro de 2019 polo que se somete ao trámite de información pública o proxecto de construción de adaptación da estrada LU-231, Friol-A Baiuca, puntos quilométricos 0+000-18+700 (enlace autoestrada A-54) ao Plan de baixa IMD mellorada. Treito: 0+000-9+400, de clave LU/16/075.10.1, así como a relación individual de bens, dereitos e propietarios afectados polo proxecto referenciado.</p>
    <p>Segundo. Tras a análise dos informes, alegacións e certificados presentados, o 15 de decembro de 2020 apróbase o expediente de información pública e definitivamente o proxecto de construción de adaptación da estrada LU-231, Friol-A Baiuca, puntos quilométricos 0+000-18+700 (enlace autoestrada A-54) ao Plan de baixa IMD mellorada. Treito: 0+000-9+400, de clave LU/16/075.10.1</p>
    <p>O presente proxecto ten por obxecto definir de forma precisa as actuacións necesarias para adaptar a estrada LU-231, Friol-A Baiuca, puntos quilométricos 0+000-18+700 (enlace autoestrada A-54) aos condicionantes establecidos no Plan de baixa IMD mellorada, no treito comprendido entre os puntos quilométricos 0+000 e 9+400.</p>
    <p>As actuacións desenvólvense na estrada de titularidade autonómica LU-231, que no treito considerado discorre polos concellos de Friol e Palas de Rei, e pasan por unha ampliación da plataforma da estrada ata un ancho de 8 metros e suavizando lixeiramente o seu trazado nas curvas máis pronunciadas.</p>
    <p>Realizarase, tamén, a reposición do pavimento nas zonas necesarias afectadas polas obras, así como a reposición e ampliación da drenaxe lonxitudinal e transversal, de ser preciso, pola ampliación da plataforma.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Mobilidade e logo da deliberación do Consello da Xunta de Galicia, na súa reunión do día vinte e nove de decembro de dous mil vinte,</p>
    <h2>DISPOÑO:</h2>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación, para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción: adaptación da estrada LU-231, Friol-A Baiuca, puntos quilométricos 0+000-8+700 (enlace autoestrada A-54) ao Plan de baixa IMD mellorada. Treito: 0+000-9+400, de clave LU/16/075.10.1.</p>
    <p>Santiago de Compostela, vinte e nove de decembro de dous mil vinte </p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Mobilidade</p>

