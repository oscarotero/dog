---
date: '2002-04-25'
id: 7B22
page: 5
number: 80
agency: SERVICIO GALEGO DE PROMOCIÓN DA IGUALDADE DO HOME E DA MULLER
section: III. OUTRAS DISPOSICIÓNS
title: >-
  Resolución do 10 de abril de 2002 pola que se convocan e establecen as bases
  reguladoras aplicables á concesión de bolsas de especialización para a
  realización de estudios sobre a muller e a igualdade de oportunidades entre
  mulleres e homes en Galicia e se procede á súa convocatoria.
range: Resolución
url: 'https://www.xunta.gal/dog/Publicados/2002/20020425/Anuncio7B22_gl.html'
---
<p>A Lei 3/1991, do 14 de xaneiro, de creación do Servicio Galego de Promoción da Igualdade do Home e da Muller establece entre os seus obxectivos o de realizar estudios sobre a muller e a igualdade de oportunidades.</p>
<p>Na Conferencia Mundial da Muller celebrada en Pekín en setembro de 1995, baixo os auspicios de Nacións Unidas aprobouse o documento Plataforma de Acción, obrigándose tódolos estados membros do mundo a desenvolve-las distintas áreas contidas nela; e o Consello da Unión Europea nas súas decisións do 22 de decembro de 1995 modificada por decisión do 2 de decembro de 1996 relativa ó cuarto programa de acción comunitaria a medio prazo para a igualdade de oportunidades entre homes e mulleres, establece como un medio de execución das áreas previstas na Plataforma de Acción as de realización de estudios sobre a igualdade de oportunidades entre homes e mulleres.</p>
<p>Parece conveniente tratar de impulsar estudios específicos sobre determinadas áreas, mediante bolsas de estudios que impulsen os traballos relacio</p>
<p>nados coa igualdade de oportunidades de mulleres e homes na sociedade galega e nas áreas que se relacionan no anexo III.</p>
<p>No Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia e no Decreto 287/2000, do 21 de novembro, establécense os requisitos xerais ás subvencións concedidas pola Administración autonómica, normativa á que, en consecuencia, se adaptará a esta resolución, tendo en conta, en todo caso, os principios de publicidade, obxectividade e concorrencia.</p>
<p>A tramitación desta resolución acóllese ó disposto na orde da Consellería de Economía e Facenda do 11 de febreiro de 1998, pola que se regula a tramitación anticipada de expedientes de gasto, modificada pola Orde do 26 de novembro de 2000, toda vez que o Consello da Xunta de Galicia, na súa sesión celebrada o día 14 de febreiro de 2002, aprobou o proxecto de orzamentos xerais para a Comunidade Autónoma para o ano 2002.</p>
<p>Na súa virtude, en uso das facultades que teño atribuídas e para a debida aplicación dos créditos orzamentarios para o fin para o que foron establecidos,</p>
<p>DISPOÑO:</p>
<p>Artigo 1º</p>
<p>1. Esta convocatoria ten por obxecto a concesión de tres (3) bolsas ou axudas económicas dun ano de duración, para a realización de estudios sobre a muller e a igualdade de oportunidades de mulleres e homes en Galicia.</p>
<p>2. A concesión destas axudas rexerase polas bases do anexo I desta resolución.</p>
<p>Artigo 2º</p>
<p>O importe global máximo que alcanzarán as axudas é de vintetrés mil oitocentos trinta e dous euros (23.832 A), a razón de sete mil novecentos corenta e catro euros (7.944 A) por bolsa, das que serán deducidas as correspondentes retencións fiscais, que serán financiadas con cargo á aplicación orzamentaria 14.50.212A.480.0 dos orzamentos xerais da Comunidade Autónoma de Galicia para o ano 2002.</p>
<p>Disposicións adicionais</p>
<p>Primeira.-A concesión das bolsas reguladas nesta resolución estará sometida á condición suspensiva de existencia de crédito axeitado e suficiente no momento da resolución.</p>
<p>Segunda.-Procederá o reintegro total ou parcial da bolsa percibida e os xuros de demora devengados desde o momento do seu pagamento, de acordo co establecido no artigo 78.9º do Decreto lexislativo 1/1999, modificado pola Lei 8/1999, do 30 de decembro, nos seguintes casos:</p>
<p>a) Incumprimento da obriga de xustificación.</p>
<p>b) Obtención da bolsa sen reuni-los requisitos esixidos para a súa concesión.</p>
<p>c) Incumprimento da finalidade para a que foi concedida a axuda.</p>
<p>d) Incumprimento das condicións impostas ás entidades colaboradoras e benificiarios/as con motivo da concesión da axuda ou subvención pública.</p>
<p>Disposición derradeira</p>
<p>Esta resolución entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 10 de abril de 2002.</p>
<p>Aurora Montes Santa-Olalla</p>
<p>Directora xeral do Servicio Galego de Promoción</p>
<p>da Igualdade do Home e da Muller</p>
<p>ANEXO I</p>
<p>Bases</p>
<p>Primeira.-Obxecto e dotación.</p>
<p>1. As bases contidas neste anexo teñen por obxecto determina-las condicións e requisitos que deben rexe-la concesión de bolsas de acordo co establecido no artigo 1º desta resolución.</p>
<p>2. A contía das axudas será de sete mil novecentos corenta e catro euros (7.944 A) cada unha, aboables en doce mensualidades de seiscentos sesenta e dous euros (662 A) nas que se aplicará a correspondente retención fiscal.</p>
<p>Segunda.-Carácter da bolsa.</p>
<p>1. Dado o seu carácter formativo e de apoio ó estudio que realizará o/a bolseiro/a, a concesión destas bolsas non implica relación laboral ou administrativa entre o/a beneficiario/a e o Servicio Galego de Promoción da Igualdade do Home e da Muller, nin dará lugar á súa inclusión na Seguridade Social.</p>
<p>2. O/a bolseiro/a deberá dedicarse de maneira plena a realiza-los estudios para os que foi concedida a bolsa, con aceptación das indicacións da dirección do traballo. É incompatible o desfrute da bolsa coa percepción doutras remuneracións, bolsas ou axudas.</p>
<p>Terceira.-Condicións xerais.</p>
<p>Para optar a estas bolsas é necesario:</p>
<p>a) Posuír, na data da solicitude, a titulación de licenciado/a universitario/a referida á área do estudio que se vai realizar.</p>
<p>b) Que no momento de presentación da solicitude, non transcorresen máis de cinco anos desde a obtención da devandita licenciatura.</p>
<p>Cuarta.-Centros de realización.</p>
<p>Os estudios ou traballos serán realizados en calquera centro universitario ou departamento de investigación de Galicia, ó que o/a bolseiro/a se incorporará, segundo o que se estableza no escrito de aceptación do dito centro sobre a realización e dirección do estudio.</p>
<p>Quinta.-Solicitudes.</p>
<p>1. A solicitude destas bolsas farase mediante escrito dirixido á directora xeral do Servicio Galego de Promoción da Igualdade do Home e da Muller, segundo modelo do anexo II, xunto ós seguintes documentos:</p>
<p>a) Fotocopia do DNI compulsada.</p>
<p>b) Currículum vitae do/a solicitante, cos documentos acreditativos dos méritos alegados.</p>
<p>c) Certificación académica completa e fotocopia do título de licenciatura correspondente ou, no seu defecto, xustificación do pagamento dos dereitos de expedición.</p>
<p>d) Outros datos que se poidan xustificar documentalmente e que o/a solicitante considere de interese en relación coa bolsa.</p>
<p>e) Escrito da entidade ou departamento onde se vai desenvolve-lo traballo no que figure a súa aceptación expresa.</p>
<p>f) Escrito do/a director/a do traballo manifestando a súa aceptación e o compromiso de dirixilo.</p>
<p>g) Memoria descritiva do estudio que se vai realizar, con mención dos seus obxectivos, metodoloxía, tempo de duración previsto e cantos outros se consideren de interese, en especial se o dito estudio forma parte dun proxecto máis amplo realizado pola entidade na que se integra o/a bolseiro/a. A memoria debe estar conformada polo/a director/a do traballo.</p>
<p>h) No caso de formar parte dun proxecto máis amplo, memoria sinxela na que se relacionen os traballos xa realizados e en curso e composición e pequeno currículo do equipo que o integra, asinado polo/a director/a do proxecto.</p>
<p>i) Declaración das bolsas solicitadas ás distintas administracións públicas competentes para a realización do estudio.</p>
<p>2. A presentación das solicitudes farase no Rexistro Xeral do Servicio Galego de Promoción da Igualdade do Home e da Muller (praza de Europa, 15 A,</p>
<p>2º. Área Central. As Fontiñas, Santiago de Compostela) ou ben por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999, do 13 de xaneiro.</p>
<p>Sexta.-Prazo.</p>
<p>1. O prazo de presentación das solicitudes será dun mes contado a partir do día seguinte á publicación desta resolución no Diario Oficial de Galicia.</p>
<p>2. No suposto de que a solicitude non cumpra os requisitos sinalados na convocatoria ou a documentación achegada conteña erros ou sexa insuficiente, o órgano competente requirirá o/a solicitante para que, no prazo de dez (10) días achegue os documentos preceptivos ou emende os erros detectados, con indicación de que, se así non o fixese, se terá por desistido da súa petición, logo da resolución que deberá ser dictada nos termos previstos no artigo 42 e de conformidade co artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Sétima.-Procedemento.</p>
<p>1. O procedemento que se seguirá na tramitación e instrucción dos expedientes será o establecido no artigo 9 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia coas concreccións que se establecen nos parágrafos seguintes.</p>
<p>2. Unha vez realizados os trámites realizados no artigo 9 do antedito decreto, os expedientes remitiranse á comisión de valoración para o seu informe, proposta de resolución e posterior elevación ante o órgano competente para resolver.</p>
<p>3. Para os efectos do disposto no parágrafo anterior a comisión de valoración estará composta pola secretaria do Servicio Galego de Promoción da Igualdade do Home e da Muller, que a presidirá, e serán vocais o xefe ou xefa de Servicio de Cooperación, Estudios e Programas e o xefe ou xefa de Servicio de Administración Xeral, que actuará como secretaria/o.</p>
<p>4. A comisión de valoración á hora de barema-las solicitudes terá en conta os seguintes criterios en relación coa finalidade da axuda ou subvención:</p>
<p>a) Obxecto do estudio que se vai realizar, que en todo caso corresponderá a algunha das áreas relacionadas no anexo III.</p>
<p>b) Expediente académico, en especial o daquelas materias relacionadas directamente co obxecto do estudio, e currículum vitae.</p>
<p>c) A integración do estudio obxecto da bolsa en programas de traballo máis amplos e en equipos de investigación que xa traballen sobre o tema.</p>
<p>Só se valorarán os méritos acreditados documentalmente.</p>
<p>5. A comisión poderá convoca-los/as solicitantes para unha enquisa persoal e para as probas obxectivas que coide procedentes.</p>
<p>Oitava.-Resolución.</p>
<p>1. A resolución dos expedientes das axudas, logo do informe da comisión de valoración, de cumpri-lo trámite de audiencia cando proceda e fiscalizada a proposta pola respectiva intervención, corresponderalle á directora xeral do Servicio Galego de Promoción da Igualdade do Home e da Muller.</p>
<p>A devandita resolución poñerá fin á vía administrativa e contra ela poderá interpoñerse potestativamente recurso de reposición perante o mesmo órgano, no prazo dun mes contado a partir do día seguinte ó da súa notificación ou recurso contencioso-administrativo perante o Tribunal Superior de Xustiza de Galicia, no prazo de dous meses contados a partir do día seguinte ó da súa comunicación.</p>
<p>2. As solicitudes entenderanse desestimadas se, nun prazo de seis meses contados a partir do día seguinte á publicación desta resolución, non recaese resolución expresa.</p>
<p>Novena.-Do pagamento e efectividade.</p>
<p>1. Formulada a adscrición e ratificada polo/a director/a do estudio, dentro dos quince (15) días seguintes á notificación da resolución procederase ó pagamento da cantidade mensual fixada na base primeira, con efecto a mes vencido.</p>
<p>2. a) O Servicio Galego de Promoción da Igualdade do Home e da Muller poderá en calquera momento da realización da bolsa, solicitarlle ó/á bolseiro/a un informe sobre as súas actividades. En todo caso, o/a bolseiro/a remitirá trimestralmente a contar desde o outorgamento da bolsa o citado informe.</p>
<p>b) Con anterioridade ó aboamento da derradeira mensualidade, o/a bolseiro/a achegará unha declaración que acredite que durante o período de desfrute da bolsa non percibiu ningunha axuda, remuneración, nin outra bolsa.</p>
<p>c) O/a bolseiro/a fará entrega do estudio en soporte escrito e informático en lingua galega, realizado no prazo máximo dun ano a contar desde a concesión da axuda, e un informe por escrito do traballo desenvolvido ó que se xuntará informe do/a director/a do proxecto. En tanto en canto non se presente o mencionado informe non se efectuará o pagamento correspondente á última mensualidade.</p>
<p>Décima.-Modificación da resolución.</p>
<p>Toda alteración das condicións tidas en conta para a concesión da axuda e en todo caso a obtención concorrente de subvencións e axudas outorgadas por outras administracións ou entes públicos ou privados, nacionais ou internacionais poderán dar lugar á modificación da resolución da concesión.</p>
<p>Décimo primeira.-Publicación do estudio.</p>
<p>O/a bolseiro/a cederá en exclusiva ó Servicio Galego de Promoción da Igualdade do Home e da Muller os dereitos de propiedade intelectual que se deriven do estudio realizado, reservándose por conseguinte este organismo a facultade da súa publicación total ou parcial.</p>

