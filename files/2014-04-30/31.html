---
date: '2014-04-30'
id: CA04-190214-0004
page: 19842
number: 82
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 14 de febreiro de 2014, da Dirección Xeral de Enerxía e Minas,
  pola que se outorga a Gas Galicia SDG, S.A.  autorización administrativa e se
  aproba o proxecto de execución das instalacións da rede de distribución para a
  subministración de gas natural á empresa Leche Celta, S.L.U., no termo
  municipal de Pontedeume (expediente IN627A 2013/3-0).
range: Resolución
url: >-
  https://www.xunta.gal/dog/Publicados/2014/20140430/AnuncioCA04-190214-0004_gl.html
---
<p>Logo de examinar o expediente instruído por instancia da empresa Gas Galicia SDG, S.A., con CIF nº A15383284 e domicilio, para os efectos de notificación, na rúa Lisboa, edificio Área Central, local 31 - HIJ, 15707 Santiago de Compostela (A Coruña), resultan os seguintes</p>
    <p>Antecedentes de feito</p>
    <p>Primeiro. O 5 de agosto de 2012 a empresa Gas Galicia SDG, S.A. presentou a solicitude de autorización administrativa e aprobación do proxecto de execución das instalacións da rede de distribución para a subministración de gas natural con MOP (máxima presión de operación) = 4 bar á empresa Leche Celta, S.L.U., no termo municipal de Pontedeume (A Coruña).</p>
    <p>Segundo consta no proxecto de execución presentado, as características básicas das instalacións son as seguintes:</p>
    <p>A citada rede parte dun punto de conexión coa rede en servizo (MOP = 4 bar) do termo municipal de Miño (situado no extremo noroeste da rede da urbanización Costa-Miño Golf), diríxese cara ao leste e cruza a autoestrada AP-9F ata a vía de servizo e continúa por esta vía en dirección sur ata chegar ao límite da empresa Leche Celta, S.L.U.</p>
    <p>A condución realizarase en polietileno (PE 100 SDR 17,6) de 110 mm de diámetro e terá unha lonxitude de 931 m.</p>
    <p>O seu orzamento ascende á cantidade de setenta e catro mil oitocentos seis euros con setenta e cinco céntimos (74.806,75 €).</p>
    <p>Segundo. O 7 de agosto de 2013 esta dirección xeral resolveu iniciar o trámite de competencia para o outorgamento da dita autorización administrativa, para os efectos previstos no artigo 5 do Decreto 62/2010, do 15 de abril.</p>
    <p>Esta resolución publicouse no <em>Diario Oficial de Galicia</em> do 26 de agosto de 2013 e durante o prazo establecido (30 días) non se presentaron outras solicitudes en concorrencia e, en consecuencia, continuouse co procedemento de outorgamento de autorización administrativa solicitada por Gas Galicia SDG, S.A.</p>
    <p>Terceiro. O 1 de outubro de 2013 esta dirección xeral resolveu someter á información pública a solicitude de autorización administrativa e aprobación do proxecto de execución das instalacións da rede de distribución para a subministración de gas natural con MOP = 4 bar á empresa Leche Celta, S.L.U. en Pontedeume (A Coruña).</p>
    <p>Esta resolución publicouse no <em>Diario Oficial de Galicia</em> do 18 de outubro de 2013, no <em>Boletín Oficial </em>da provincia do 18.10.2013 e nos xornais <em>La Opinión</em> do 14 de outubro de 2013 e <em>La Voz de Galicia</em> do 16 de outubro de 2012, e tamén estivo exposta no taboleiro de anuncios do Concello de Pontedeume durante un prazo de vinte días (do 7 de outubro ao 4 de novembro de 2013).</p>
    <p>Durante o período en que o devandito proxecto se someteu ao trámite de información pública non se presentaron alegacións.</p>
    <p>Cuarto. Polo que respecta aos tres organismos cuxos bens ou dereitos resultan afectados polo devandito proxecto de execución (Ministerio de Fomento, Augas de Galicia e Concello de Pontedeume), a empresa Gas Galicia SDG, S.A. solicitoulles a correspondente autorización, co seguinte resultado:</p>
    <table>
     <tbody>
      <tr>
       <td>Nº</td>
       <td>Organismo</td>
       <td>Resultado</td>
      </tr>
      <tr>
       <td>1</td>
       <td>Demarcación de Estradas do Estado en Galicia - Ministerio de Fomento</td>
       <td>Autorización do 17.9.2013.</td>
      </tr>
      <tr>
       <td>2</td>
       <td>Augas de Galicia - Consellería de Medio Ambiente, Territorio e Infraestruturas</td>
       <td>Autorización do 15.1.2014.</td>
      </tr>
      <tr>
       <td>3</td>
       <td>Concello de Pontedeume</td>
       <td>Informe técnico do 18.9.2013: para a concesión da licenza municipal require, entre outras cousas, a autorización previa da Consellería de Economía e Industria.</td>
      </tr>
     </tbody>
    </table>
    <p>Quinto. O 8 de novembro de 2013 a Xefatura Territorial da Coruña da Consellería de Economía e Industria (en diante, xefatura territorial) emitiu informe favorable sobre o devandito proxecto de execución.</p>
    <p>Fundamentos de dereito</p>
    <p>Primeiro. A Dirección Xeral de Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia; no Decreto 110/2013, do 4 de xullo, polo que se establece a estrutura orgánica da Consellería de Economía e Industria; en relación coa Lei 34/1998, do 7 de outubro, do sector de hidrocarburos; co Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural; co Decreto 62/2010, do 15 de abril, polo que se regula o trámite de competencia e os criterios de valoración no suposto de concorrencia de dúas ou máis solicitudes de autorización administrativa de instalacións de transporte secundario e distribución de gas natural e redes de distribución de gases licuados do petróleo (GLP); coa Orde da Consellería de Industria e Comercio do 30 de novembro de 1999 sobre a tramitación de autorizacións administrativas das canalizacións de gas; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O citado proxecto cumpre coas exixencias regulamentarias fixadas no Real decreto 919/2006, do 28 de xullo, polo que se aproba o regulamento técnico de distribución e utilización de combustibles gasosos e as súas instrucións técnicas complementarias ICG 01 a 11.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>De conformidade co que antecede e no exercicio das competencias que ten atribuídas, esta dirección xeral</p>
    <footer><p>RESOLVE:</p></footer>
    <p>Outorgar á empresa Gas Galicia SDG, S.A. a autorización administrativa e aprobar o proxecto de execución das instalacións da rede de distribución para a subministración de gas natural á empresa Leche Celta, S.L.U., no termo municipal de Pontedeume (A Coruña), con suxeición ás seguintes condicións:</p>
    <p>Primeira. A empresa Gas Galicia SDG, S.A. constituirá no prazo de dous meses, contado desde o momento do outorgamento da autorización, unha fianza por valor de 1.496,14 €, importe do 2 % do orzamento das instalacións, para garantir o cumprimento das súas obrigas, conforme o previsto no artigo 73.4 da Lei 34/1998, do 7 de outubro, e no artigo 82 do Real decreto 1434/2002, do 27 de decembro.</p>
    <p>Esta fianza constituirase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre o réxime de instalación, ampliación e traslado de industrias, e será devolta unha vez que se formalice a acta de posta en marcha das instalacións.</p>
    <p>Segunda. As instalacións que se autorizan realizaranse de acordo coas especificacións e planos que figuran no proxecto de execución presentado por Gas Galicia SDG, S.A., titulado «Proxecto de autorización administrativa e execución das instalacións da rede de distribución para subministración de gas natural con MOP = 4 bar á empresa Leche Celta, S.L.U. en Pontedeume», subscrito polo enxeñeiro industrial Alfonso Vázquez Varela (colexiado nº 1.130 do Ilustre Colexio Oficial de Enxeñeiros Industriais de Galicia), datado en xullo de 2013 e coa referencia GDP411130600042001.</p>
    <p>Terceira. As instalacións e as súas montaxes deberán cumprir as disposicións e normas técnicas que en xeral sexan de aplicación e, en particular, as correspondentes ao Regulamento técnico de distribución e utilización de combustibles gasosos coas súas instrucións técnicas complementarias e as normas que os complementan, regulamentos electrotécnicos, normas UNE e demais normativa e directrices vixentes, así como cantas as substitúan ou se diten a nivel estatal ou desta comunidade autónoma, e deberán preverse para responder aos avances tecnolóxicos no eido do gas e lograr abastecementos flexibles e seguros.</p>
    <p>Ademais, atenderase ao seguinte condicionado técnico recollido no informe emitido pola xefatura territorial, a respecto do devandito proxecto de execución, a que se fai referencia no antecedente de feito quinto desta resolución:</p>
    <p>«Terase en conta que nos treitos de condución en que for necesario empregar tubaxe de aceiro, as canalizacións soterradas deberanse protexer contra a corrosión mediante un revestimento continuo plástico que garanta a resistencia eléctrica, a impermeabilidade, a plasticidade, a resistencia mecánica, etc., nas condicións a que se verán sometidas as instalacións. Nas partes aéreas, a protección contra a corrosión exterior realizarase mediante a aplicación de pintura metalizada ou calquera outro medio axeitado.</p>
    <p>As canalizacións soterradas, en xeral, estarán provistas contra a corrosión externa dun sistema de protección catódica, composto polos equipamentos precisos para manter o potencial da tubaxe a-1 V.</p>
    <p>Ademais, en todos aqueles puntos en que a condución de aceiro subministre gas natural (industria, estacións de regulación, etc.), a canalización estará provista dunha xunta dieléctrica illante, coa finalidade de mantela illada das perturbacións eléctricas externas ao propio sistema de protección».</p>
    <p>Cuarta. Canto aos bens e dereitos afectados polo devandito proxecto de execución, dos organismos citados no antecedente de feito cuarto desta resolución, a empresa Gas Galicia SDG, S.A. procederá a realizar os correspondentes cruzamentos e afeccións de acordo cos condicionados establecidos nas súas respectivas autorizacións.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución.</p>
    <p>Unha vez executadas as instalacións, a empresa Gas Galicia SDG, S.A. deberá presentar a solicitude de posta en servizo ante a xefatura territorial, quen deberá emitila tras as comprobacións técnicas que considere oportunas.</p>
    <p>Sexta. A empresa Galicia SDG, S.A. deberá iniciar a subministración de gas no prazo dun mes contado a partir da data en que a xefatura territorial formalice a acta de posta en marcha.</p>
    <p>Sétima. Esta autorización outórgase sen prexuízo de terceiros e independentemente das autorizacións ou licenzas de competencia doutros organismos ou entidades públicas necesarias para realizar as instalacións autorizadas.</p>
    <p>Oitava. A Administración reserva para si o dereito a deixar sen efecto a presente autorización por calquera das causas sinaladas no artigo 34.1 do Decreto 1775/1967, do 22 de xullo; por incumprimento das condicións estipuladas, pola facilitación de datos inexactos, ou por calquera outra causa legal ou regulamentaria que así o prevexa.</p>
    <p>Contra a presente resolución, que non pon fin á vía administrativa, poderá interpoñerse, de ser o caso, recurso de alzada ante o conselleiro de Economía e Industria, no prazo dun mes contado a partir do día seguinte á súa notificación.</p>
    <p>Santiago de Compostela, 14 de febreiro de 2014</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

