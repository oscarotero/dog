---
date: '2001-12-24'
id: 14E4E
page: 16
number: 247
agency: CONSELLERÍA DE SANIDADE
section: III. OUTRAS DISPOSICIÓNS
title: >-
  Orde do 21 de decembro de 2001 pola que se determinan os servicios mínimos
  dirixidos a garanti-los servicios esenciais de sanidade durante a folga
  convocada polo Comité de Empresa do Policlínico Vigo, S.A. (Povisa), desde as
  22 horas do día 25 de decembro, ás 22 horas do 28 de decembro de 2001, desde
  as 22 horas do 1 xaneiro ás 22 horas do 4 de xaneiro de 2002, e a partir do 6
  de xaneiro de 2002 en días alternos, desde as 22 horas dos domingos ás 22
  horas dos luns, desde as 22 horas dos martes ás 22 dos mércores e desde as 22
  horas dos xoves ás 22 horas dos venres, con carácter indefinido.
range: Orde
url: 'https://www.xunta.gal/dog/Publicados/2001/20011224/Anuncio14E4E_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas que presten servicios públicos ou de recoñecida e inaprazable necesidade no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os que se atopa a sanidade.</p>
<p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
<p>O artigo 3 do citado decreto faculta os conselleiros competentes, por razón dos servicios esenciais afectados, para que, mediante orde e diante cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>Convocada folga nos servicios de cociña, hospital de semana e na UVI do Policlínico Vigo, S.A. (Povisa) e que afectará ós cociñeiros, persoal do hospital de semana e persoal sanitario con quendas rotatorias de mañá, tarde e noite, que se iniciará desde as 22 horas do día 25 de decembro ás 22 horas do 28 de decembro de 2001, desde as 22 horas do 1 xaneiro ás 22 horas do 4 de xaneiro de 2002, e a partir do 6 de xaneiro de 2002 en días alternos, desde as 22 horas dos domingos ás 22 horas dos luns, desde as 22 horas dos martes ás 22 horas dos mércores e desde as 22 horas dos xoves ás 22 horas dos venres, con carácter indefinido; por proposta da empresa, logo da audiencia do comité de folga,</p>
<p>DISPÓN:</p>
<p>Artigo 1º</p>
<p>A convocatoria de folga, que afecta ó persoal do servicio de cociña, do hospital de semana e o persoal sanitario con quendas rotatorias de mañá, tarde e noite do Policlínico Vigo, S.A. (Povisa), que se</p>
<p>iniciará ás 22 horas do día 25 de decembro de 2001, con carácter indefinido, durante os días mencionados, enténdese condicionada ó mantemento dos servicios mínimos que, propostos polo Policlínico Vigo, S.A. (Povisa) se establecen a continuación.</p>
<p>Así, considérase que os servicios mínimos que se fixan resultan totalmente imprescindibles para mante-la necesaria cobertura dos servicios da institución sanitaria, para evitar que se produzan graves prexuízos ós usuarios.</p>
<p>Tales mínimos responden á necesidade de compatibiliza-lo respecto ineludible ó exercicio do dereito á folga coa adecuada atención ós usuarios que, baixo ningún concepto, poden quedar desasistidos polas características do servicio dispensado.</p>
<p>Os servicios mínimos que se determinan responden ós criterios seguintes: o Servicio de Urxencias ten unha alta ocupación, sendo, así mesmo o Policlínico Vigo, S.A. centro de referencia da Unidade de Queimados, o que xera unha alta ocupación de pacientes.</p>
<p>Para garantir tales servicios de acordo coa proposta do Policlínico Vigo, S.A., establécense os seguintes servicios mínimos:</p>
<p>-Quirófano de urxencias: 100% do persoal.</p>
<p>-Servicio de urxencias: 100% do persoal.</p>
<p>-UVI: 100% do persoal.</p>
<p>-Hospital de semana: número de persoal de venres.</p>
<p>-Unidades de hospitalización: número de persoal de domingos.</p>
<p>-Radioloxía: número de persoal de domingos.</p>
<p>-Laboratarios: número de persoal de domingos.</p>
<p>Artigo 2º</p>
<p>A determinación de efectivos necesarios e a designación nominal, con carácter rotatorio, do persoal que deberá cubri-los distintos servicios faraa a dirección do centro hospitalario, procedendo á súa publicación nos taboleiros de anuncios dos centros de traballo afectados.</p>
<p>Artigo 3º</p>
<p>Os paros e alteracións no traballo por parte do persoal necesario para o mantemento dos servicios mínimos determinados serán considerados ilegais para os efectos do establecido no artigo 16.1º do Real decreto lei 17/1977, do 4 de marzo (BOE nº 58, do 9 de marzo).</p>
<p>Artigo 4º</p>
<p>O disposto nos artigos anteriores non significará ningún tipo de limitación dos dereitos que a normativa reguladora da folga lle recoñece ó persoal nesta situación, nin tampouco sobre a tramitación e efectos das peticións que a motiven.</p>
<p>Artigo 5º</p>
<p>Sen prexuízo do que establecen os artigos anteriores, deberanse observa-las normas legais e regulamentarias vixentes en materia de garantías dos usuarios dos establecementos sanitarios.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 21 de decembro de 2001.</p>
<p>José Mª Hernandez Cochón</p>
<p>Conselleiro de Sanidade</p>

