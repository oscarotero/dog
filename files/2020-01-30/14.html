---
date: '2020-01-30'
id: O10-210120-0001
page: 6045
number: 20
agency: Consello de Contas de Galicia
section: III. Outras disposicións.
title: >-
  RESOLUCIÓN do 20 de xaneiro de 2020 pola que se dá publicidade á oferta de
  emprego público para o ano 2020.
range: Resolución
url: >-
  https://www.xunta.gal/dog/Publicados/2020/20200130/AnuncioO10-210120-0001_gl.html
---
<p>Con data do 15 de xaneiro de 2020, o Pleno do Consello de Contas de Galicia aprobou a oferta de emprego público para o dito ano.</p>
    <p>Para o seu coñecemento xeral e vixencia, o acordo prevé a súa publicación no <em>Diario Oficial de Galicia</em>.</p>
    <p>Dando cumprimento á dita previsión e ao abeiro das competencias que me corresponden consonte o artigo 10 do Regulamento de réxime interior do Consello de Contas,</p>
    <h2>DISPOÑO:</h2>
    <p>Dar publicidade ao Acordo do Pleno da Institución, do 15 de xaneiro de 2020, polo que se aprobou a oferta de emprego público para o ano 2020 do Consello de Contas de Galicia, que se incorpora como anexo a esta resolución.</p>
    <p>Santiago de Compostela, 20 de xaneiro de 2020</p>
    <footer><p>José Antonio Redondo López<br>Conselleiro maior do Consello de Contas de Galicia</p></footer>
    <h2>ANEXO</h2>
    <h3>Acordo do Pleno do Consello de Contas de Galicia, do 15 de xaneiro de 2020 polo que se aproba a oferta de emprego público para o ano 2020</h3>
    <p>A disposición transitoria terceira da Lei 6/1985, do 24 de xuño, do Consello de Contas de Galicia (LCCG), introducida pola Lei 9/2017, do 26 decembro, de medidas fiscais e administrativas, autoriza o Consello de Contas a convocar, con carácter extraordinario e por unha soa vez, co fin de conseguir a estabilidade no emprego público no ámbito da Institución, un proceso selectivo de consolidación de emprego de prazas de auxiliar administrativo de carácter estrutural, dotadas orzamentariamente e que se atopen desempeñadas interinamente con anterioridade ao 1 de xaneiro de 2005.</p>
    <p>Consonte a dita disposición, a convocatoria deberá axustarse ás previsións contidas na disposición transitoria cuarta do texto refundido da Lei do estatuto básico do empregado público, aprobado polo Real decreto lexislativo 5/2015, do 30 de outubro, e respectar os límites e requisitos fixados pola normativa básica estatal.</p>
    <p>Ao estar incluído na taxa autorizada para a estabilización do emprego temporal, o proceso de consolidación respecta os límites establecidos na Lei 6/2018, do 3 de xullo, de orzamentos xerais do Estado para o ano 2018, prorrogados no ano 2019 e 2020, e no artigo 12.2 da Lei 6/2019, do 23 de decembro, de orzamentos xerais da Comunidade Autónoma de Galicia para o ano 2020. </p>
    <p>A competencia para aprobar a oferta de emprego público correspondente ao dito proceso está atribuída ao Pleno do Consello de Contas de Galicia polo parágrafo 2 da disposición transitoria terceira da LCCG.</p>
    <p>En virtude do exposto, unha vez negociados os criterios xerais coas organizacións sindicais, o Pleno do Consello de Contas adopta o seguinte</p>
    <h2>ACORDO:</h2>
    <p>Artigo 1. <em>Aprobación da oferta de emprego público</em></p>
    <p>Apróbase a oferta de prazas de consolidación de emprego do Consello de Contas para o ano 2020 nos termos que se establecen neste acordo.</p>
    <p>Artigo 2.<em> Cuantificación da oferta de emprego público</em></p>
    <p>Ofértase a totalidade das prazas de auxiliar administrativo da relación de postos de traballo do Consello de Contas que están desempeñadas interinamente con anterioridade ao 1 de xaneiro de 2005. No anexo figuran as prazas que se convocarán e detállase a súa distribución entre cotas.</p>
    <p>Artigo 3. <em>Criterios xerais de aplicación no proceso selectivo</em></p>
    <p>1. O proceso de consolidación realizarase polo sistema de concurso-oposición e garantirá o cumprimento dos principios de igualdade, mérito, capacidade e publicidade.</p>
    <p>2. O contido das probas gardará relación cos procedementos, tarefas e funcións habituais dos postos obxecto da convocatoria. Na fase de concurso valoraranse, entre outros méritos, os servizos prestados nas administracións públicas e a experiencia en postos de traballo obxecto da convocatoria. A puntuación da fase de concurso acadará a porcentaxe legal máxima.</p>
    <p>3. O órgano cualificador actuará de acordo co principio de transparencia. Nas actas das súas reunións e dos exercicios realizados deixarán constancia de todo acordo que afecte a determinación das cualificacións outorgadas aos exercicios.</p>
    <p>Os criterios xerais e aspectos que se considerarán na valoración dos exercicios que non estean expresamente establecidos nas bases da convocatoria difundiranse antes da realización da proba.</p>
    <p>4. A composición do órgano de selección aterase ao establecido no artigo 59 da Lei 2/2015, do 29 de abril, de emprego público de Galicia (LEPG), a que remite o artigo 17 da LCCG, e garantirá a paridade entre mulleres e homes.</p>
    <p>O órgano de selección aplicará na súa actuación principios de austeridade e axilidade á hora de ordenar o proceso selectivo.</p>
    <p>Artigo 4. <em>Persoas con discapacidade</em></p>
    <p>1. De conformidade co artigo 48 da LEPG, debe reservarse un mínimo do 7 % das vacantes ofertadas para persoas con discapacidade, considerando como tales as definidas no número 2 do artigo 4 do texto refundido da Lei xeral de dereitos das persoas con discapacidade e da súa inclusión social, aprobado polo Real decreto lexislativo 1/2013, do 29 de novembro, sempre que superen o proceso selectivo e acrediten a súa discapacidade, así como a compatibilidade no desempeño das súas funcións. Cando resulten fraccións decimais, redondearase por exceso para o seu cómputo.</p>
    <p>Para dar cumprimento ao establecido no número anterior, establécese a reserva dunha praza, que representa o 12,5 % das vacantes ofertadas. Dada a imposibilidade de distribuír un só posto entre persoas con discapacidade intelectual e persoas con outro tipo de discapacidade como prevé o artigo 48.2 da LEPG, óptase por incluír na reserva persoas con discapacidade sen distinción de tipo.</p>
    <p>2. Nas probas selectivas estableceranse, para as persoas con discapacidade que o soliciten, as adaptacións razoables de tempo e medios para a súa realización, de acordo co disposto na Orde PRE/1822/2006, do 9 de xuño.</p>
    <p>3. A praza reservada convocarase conxuntamente coas prazas ordinarias, garantindo en todo caso o carácter individual dos procesos.</p>
    <p>4. No suposto de que algún aspirante con discapacidade que se presente pola cota de reserva supere os exercicios e non obteña praza na dita cota, sendo a súa puntuación superior á obtida por outros aspirantes do sistema de acceso xeral, será incluído pola súa orde de puntuación no sistema de acceso xeral.</p>
    <p>5. Se a praza reservada para persoas con discapacidade queda deserta, acumularase á quenda xeral.</p>
    <p>Disposición derradeira única. <em>Entrada en vigor</em></p>
    <p>Este acordo entrará en vigor o día seguinte ao da súa publicación no <em>Diario Oficial de Galicia</em>.</p>
    <h2>ANEXO</h2>
    <h3>Procesos de consolidación de prazas de persoal funcionario </h3>
    <table>
     <tbody>
      <tr>
       <td>Administración xeral</td>
       <td>Quenda xeral</td>
       <td>Quenda discapacidade</td>
       <td>Total prazas</td>
      </tr>
      <tr>
       <td>Auxiliar administrativo (subgrupo C2)</td>
       <td>7</td>
       <td>1</td>
       <td>8</td>
      </tr>
     </tbody>
    </table>

