---
date: '2013-04-02'
id: CA02-210313-0006
page: 9603
number: 63
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 14 de marzo de 2013 de aprobación definitiva da modificación puntual
  número 7 do Plan xeral de ordenación municipal do Concello de Vigo.
range: Orde
url: >-
  https://www.xunta.gal/dog/Publicados/2013/20130402/AnuncioCA02-210313-0006_gl.html
---
<p>O Concello de Vigo remite a modificación puntual número 7 do PXOM, en solicitude da súa aprobación definitiva, conforme o disposto no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>I. Antecedentes.</p>
    <p>I.1. O Concello de Vigo dispón, na actualidade vixente, dun PXOM que foi aprobado por ordes de datas do 16.5.2008 e do 13.7.2009.</p>
    <p>I.2. Consta decisión do 13.1.2012, da Secretaría Xeral de Calidade e Avaliación Ambiental, de non sometemento da modificación puntual número 7 a avaliación ambiental estratéxica.</p>
    <p>I.3. A presente modificación puntual foi aprobada inicialmente polo Concello Pleno en sesión do 26.3.2012. Foi sometida a información pública polo prazo de dous meses con anuncios nos xornais Faro de Vigo e Atlántico, do 27.4.2012; e no DOG do 22.5.2012, e déuselle trámite de audiencia aos concellos limítrofes. </p>
    <p>I.4. Constan informes municipais técnico e xurídico do 28.2.2012 respecto da legalidade e calidade técnica da ordenación proposta. </p>
    <p>I.5. O Concello Pleno, en sesión do 26.11.2012, aprobou provisionalmente a modificación.</p>
    <p>II. Análise e consideracións.</p>
    <p>Unha vez analizada a documentación remitida polo Concello de Vigo, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>1. A modificación puntual ten por finalidade dar cumprimento á Sentenza do TSXG 00025/2011 na obriga de definir as aliñacións e recuamentos no Camiño de Balsa (Matamá) con inicio no ramal 4 do Camiño de Balsa e final no predio particular nº 48, sen alterar nin a clasificación nin a cualificación do solo, nin ningunha outra determinación normativa que poida afectar as parcelas lindeiras.</p>
    <p>2. Outro obxectivo da modificación puntual é definir as condicións para a obtención dos terreos e para acadar a urbanización completa desta vía localizada en solo urbano consolidado.</p>
    <p>3. A proposta que se formula consiste no trazado dunha vía de 6 metros de largo que remata nun fondo de saco de 10×10 metros.</p>
    <p>4. As razóns de interese público exixidas no artigo 94.1 da LOUG están xustificadas por tratarse da execución da Sentenza 00025/2011 do TSXG.</p>
    <p>De conformidade cos artigos 89 e 93.4 da Lei 9/2002, de ordenación urbanística e protección do medio rural de Galicia, e co artigo 3 do Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos plans xerais de ordenación municipal correspóndelle ao conselleiro de Medio Ambiente, Territorio e Infraestruturas.</p>
    <p>III. Resolución.</p>
    <p>Visto canto antecede,</p>
    <h2>RESOLVO:</h2>
    <p>Primeiro. Outorgar a aprobación definitiva á modificación puntual número 7 do Plan xeral de ordenación municipal do Concello de Vigo, de acordo co artigo 85.7.a) da Lei 9/2002, do 30 de decembro, de ordenación urbanística e protección do medio rural de Galicia. </p>
    <p>Segundo. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa. </p>
    <p>Terceiro. Notifíquese esta orde ao concello e publíquese no Diario Oficial de Galicia.</p>
    <p>Santiago de Compostela, 14 de marzo de 2013</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

