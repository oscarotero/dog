---
date: '2013-06-21'
id: G2345-040613-0001
page: 24327
number: 118
agency: Xulgado do Social número 2 da Coruña
section: V. Administración de xustiza.
title: EDICTO (1116/2010).
range: Edicto
url: >-
  https://www.xunta.gal/dog/Publicados/2013/20130621/AnuncioG2345-040613-0001_gl.html
---
<p>Número de autos: procedemento ordinario 1116/2010 F.</p>
    <p>Demandante: María de las Nieves Seijas Segade.</p>
    <p>Demandados: Fondo de Garantía Salarial e Elvira Fernández Alvares.</p>
    <p>María Adelaida Egurbide Margañón, secretaria xudicial do Xulgado do Social número 2 da Coruña, fago saber que no procedemento ordinario 1116/2010 deste xulgado do social, seguido por instancia de María de las Nieves Seijas Segade contra a empresa Elvira Fernández Alvares, sobre ordinario, se ditou a seguinte resolución, cuxa parte dispositiva se xunta:</p>
    <p>Xulgado do Social número 2.</p>
    <p>A Coruña.</p>
    <p>Sentenza: 199/2013.</p>
    <p>Procedemento: autos número 1116/2010-F.</p>
    <p>Sentenza.</p>
    <p>A Coruña, 29 de abril de 2012.</p>
    <p>Vistos por Miguel Herrero Liaño, maxistrado xuíz do Xulgado do Social número 2 da Coruña e o seu partido, os presentes autos de xuízo número 1116/2010, seguidos por instancia de María de las Nieves Seijas Segade, representada polo letrado Sr. Docampo Bello, contra Elvira Álvarez Fernández e o Fondo de Garantía Salarial, que non comparecen, sobre reclamación de cantidade.</p>
    <p>Antecedentes de feito.</p>
    <p>Primeiro. A parte demandante antes citada formulou demanda con entrada o día 20 de decembro de 2010, que correspondeu por quenda a este xulgado contra as demandadas xa mencionadas, na cal despois de expor os feitos e fundamentos que estimou pertinentes, remataba suplicando que se dite sentenza pola que se condene as demandadas ao aboamento á demandante da cantidade de 4.426,07 euros.</p>
    <p>Segundo. Que admitida a trámite a demanda foron convocadas as partes aos actos de conciliación e xuízo que tiveron lugar o día 24 de abril de 2013, coa asistencia da parte demandante, sen que comparecesen as demandadas malia a súa citación en legal forma. Recibido o xuízo a proba pola parte alegouse como feito novo a extinción da relación laboral por sentenza ditada o 11 de abril de 2011 polo Xulgado do Social número 4 da Coruña, e ampliouse a cantidade solicitada en 1.207,11 euros, en función das mensualidades posteriores ás reclamadas. En canto á proba propúxose interrogatorio de parte e documental, e logo de declaración de pertinencia uníronse os documentos aos autos, co resultado que consta neles; a seguir as partes fixeron uso da palabra para conclusións en apoio das súas peticións e quedou o xuízo visto para sentenza.</p>
    <p>Terceiro. Que na tramitación deste xuízo se observaron as prescricións legais vixentes.</p>
    <p>Feitos probados.</p>
    <p>Primeiro. A demandante prestou servizos para a demandada desde o 1 de marzo de 2002 coa categoría profesional de camareira e salario mensual de 469,43 euros sen rateo de pagas extraordinarias.</p>
    <p>Segundo. A empresa demandada debe á demandante a cantidade de 5.663,18 euros correspondentes a salarios de xaneiro, febreiro, marzo, abril, maio, xullo, agosto, novembro e decembro de 2010, así como xaneiro, febreiro e marzo de 2011.</p>
    <p>Terceiro. Por sentenza do 11 de abril de 2011 ditada en autos número 176 de 2011 do Xulgado do Social número 4 da Coruña declárase a resolución do contrato de traballo que vinculaba as partes pola causa do artigo 50.1.b) do ET, e condénase a Elvira Álvarez Fernández ao pagamento de 7.490,19 euros de indemnización.</p>
    <p>Cuarto. O día 20 de outubro de 2010 celebrouse conciliación previa ante o SMAC, co resultado de intentado sen efecto, ao non comparecer a conciliada.</p>
    <p>Fundamentos de dereito.</p>
    <p>Primeiro. A anterior relación fáctica despréndese da valoración conxunta da proba practicada en autos, e así da documental achegada pola demandante e interrogatorio da parte, coas precisións que máis adiante se expresan en torno á valoración probatoria.</p>
    <p>Segundo. No presente procedemento exerce a parte demandante reclamación de cantidade correspondente a diversas cantidades debidas en función da relación laboral mantida, nos termos reflectidos no relato fáctico, sen comparecer a empresa demandada, correctamente citada.</p>
    <p>O principio regulador da carga da proba nos supostos de reclamación de pagamento de cantidades por salarios devindicados e non percibidos determina que o reclamante veña obrigado a demostrar a prestación dos servizos cuxo pagamento reclama e, en consecuencia, o devengo non satisfeito do salario correspondente a estes; e é o demandado, se exceptúa o pagamento ou calquera feito impeditivo ou extintivo, a quen incumbirá a carga de probar o dito pagamento ou calquera feito impeditivo ou extintivo –sentenzas do Tribunal Supremo do 13 de maio de 1986, 26 de xaneiro de 1988 e 2 de marzo de 1992–. A aplicación do<em> onus probandi </em>–coa consecuente imposición ao traballador da carga de acreditar o presuposto constitutivo da súa pretensión– determina a necesidade de que o empregador demandado xustifique o aboamento efectivo das retribucións reclamadas.</p>
    <p>É polo que, correspondendo ao empresario probar o pagamento dos salarios reclamados –feitos extintivos–, logrando acreditar o traballador os feitos constitutivos da súa reclamación monetaria, e en aplicación dos artigos 304 da Lei 1/2000, de axuizamento civil, e 91.2 da Lei de procedemento laboral, se lle debe ter ante a súa non comparecencia e citación cos apercibimentos correspondentes por recoñecidos os feitos que constan na demanda, tanto relación laboral, categoría profesional, antigüidade, salarios e demais cantidades percibidas antes da finalización da súa relación laboral, pero igualmente do mesmo modo a falta de aboamento pola parte demandada.</p>
    <p>Consecuencia da proba articulada, no suposto de autos acreditáronse nas actuacións os presupostos constitutivos da obriga, todo o cal comporta as obrigas contidas nos artigos 4.2.f) e 29.1º e 53.4 do Estatuto dos traballadores, en relación co artigo 122.3 da Lei reguladora da xurisdición social, correspondendo ao demandado a proba dos feitos que impidan, extingan ou enerven tales obrigas (artigos 217.3º e 281 da LAC); sen practicarse a dita proba, a demanda debe ser admitida, con obriga de aboamento das cantidades que se declararon probadas.</p>
    <p>Terceiro. Non procede a condena nesta instancia do Fogasa ao aboamento da cantidade reclamada, sen prexuízo da súa responsabilidade nos termos do artigo 33 do ET.</p>
    <p>Vistos os preceptos citados e demais de xeral e pertinente aplicación,</p>
    <p>Decido:</p>
    <p>Que debo estimar e admito a demanda interposta por María de las Nieves Seijas Segade contra Elvira Álvarez Fernández e, en consecuencia, debo condenar e condeno a demandada a que lle aboe á parte demandante a cantidade de 5.663,18 euros.</p>
    <p>Absólvese o Fogasa da pretensión formulada fronte a el, sen prexuízo da súa responsabilidade legal conforme o artigo 33 e concordantes do ET.</p>
    <p>Notifíqueselles a presente resolución ás partes facéndolles saber o seu dereito a interpor contra esta recurso de suplicación ante a Sala do Social do Tribunal Superior de Xustiza de Galicia, o cal poderán anunciar por comparecencia ou por escrito ante este xulgado no prazo de cinco días a partir da súa notificación, pasados os cales se declarará firme e se procederá ao seu arquivamento. Advírtaselle igualmente ao recorrente que non fose traballador ou beneficiario do réxime público de Seguridade Social, ou habente causa seu, ou non teña recoñecido o beneficio de xustiza gratuíta, que deberá depositar a taxa correspondente establecida pola Lei 10/2012, do 20 de novembro, na conta aberta deste xulgado na entidade Banesto.</p>
    <p>Dedúzase testemuño literal desta sentenza, que quedará nestas actuacións, con inclusión da orixinal no libro de sentenzas.</p>
    <p>Así, por esta a miña sentenza, o pronuncioo, mando e asino.</p>
    <p>Publicación: lida e publicada foi a anterior sentenza polo maxistrado xuíz que a subscribe, estando a celebrar audiencia pública no día da súa data. Dou fe.</p>
    <p>E para que lle sirva de notificación en legal forma a Elvira Fernández Alvares, en ignorado paradoiro, expido a presente para a súa inserción no <em>Diario Oficial de Galicia</em>.</p>
    <p>Advírteselle ao destinatario que as seguintes comunicacións se farán fixando copia da resolución ou da cédula no taboleiro de anuncios da oficina xudicial, salvo o suposto da comunicación das resolucións que deban revestir forma de auto ou sentenza, ou cando se trate de emprazamento.</p>
    <p>A Coruña, 4 de xuño de 2013</p>
    <footer><p>Adelaida Egurbide Margañón<br>Secretaria xudicial</p></footer>

