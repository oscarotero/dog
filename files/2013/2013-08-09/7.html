---
date: '2013-08-09'
id: CA02-050813-0002
page: 32231
number: 152
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 129/2013, do 1 de agosto, polo que se aproba o cambio de titularidade
  da estrada AC-215: Fonteculler (AC-211)-O Portádego (N-550), a prol do
  Concello de Culleredo.
range: Decreto
url: >-
  https://www.xunta.gal/dog/Publicados/2013/20130809/AnuncioCA02-050813-0002_gl.html
---
<p>A teor do previsto no artigo 5 da Lei 4/1994, do 14 de setembro, de estradas de Galicia, os cambios de titularidade das estradas incluídas nas redes dependentes da Comunidade Autónoma e das entidades locais deberán ser aprobados por decreto da Xunta de Galicia, por proposta da consellería competente en materia de estradas e logo do acordo entre as administracións afectadas.</p>
    <p> Por outra parte, a citada lei de estradas dispón, no artigo 54, que as estradas autonómicas ou provinciais, ou os treitos determinados delas nos cales a circulación adquira características urbanas, se lles entregarán aos respectivos concellos. O expediente promoverase por proposta do concello ou da Administración titular da estrada e será resolto polo Consello da Xunta de Galicia, por proposta da consellería competente en materia de estradas, logo de informe de ambos os dous organismos.</p>
    <p>A Axencia Galega de Infraestruturas e o Concello de Culleredo asinan un convenio de colaboración para levar a cabo a execución de beirarrúas e recollidas de pluviais na estrada AC-215. Entre as obrigas das partes, a AXI financia a totalidade das obras e o Concello de Culleredo acepta a transferencia de titularidade da estrada AC-215, desde o p.q. 0+000 ao p.q. 0+800 antes da licitación da obra. </p>
    <p>A Axencia Galega de Infraestruturas, de acordo co informe emitido polos servizos competentes, formulou a proposta favorable á transferencia de titularidade da estrada AC-215: Fonteculler (AC-211)-O Portádego (N-550), na súa totalidade, a prol do Concello de Culleredo.</p>
    <p>De conformidade co anteriormente exposto, por proposta do conselleiro de Medio Ambiente, Territorio e Infraestruturas, logo de deliberación do Consello da Xunta de Galicia, na súa reunión do día un de agosto de dous mil trece,</p>
    <h2>DISPOÑO:</h2>
    <p>Artigo 1</p>
    <p>Apróbase o cambio de titularidade a prol do Concello de Culleredo da estrada AC-215; Fonteculler (AC-211)-O Portádego (N-550) na súa totalidade. </p>
    <p>Artigo 2</p>
    <p>En aplicación do artigo 4 da Lei 4/1994, do 14 de setembro, de estradas de Galicia, o Concello de Culleredo deberá incorporar ao seu plan de estradas a vía a que se refire este decreto.</p>
    <p>Artigo 3</p>
    <p>A entrega da vía formalizarase mediante a sinatura da correspondente acta, que deberá realizarse antes da licitación da obra.</p>
    <p>Artigo 4</p>
    <p>Corresponderalle ao Concello de Culleredo, a partir da formalización da entrega, todas as actividades de xestión, mantemento, conservación e explotación das vías, así como o exercicio das funcións de disciplina viaria e calquera outra que puider corresponderlle como nova Administración titular da estrada.</p>
    <p>Disposición derradeira</p>
    <p>O presente decreto producirá efectos desde o día seguinte ao da súa publicación no Diario Oficial de Galicia.</p>
    <p>Santiago de Compostela, un de agosto de dous mil trece</p>
    <footer><p>Alberto Núñez Feijóo<br>Presidente</p><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

