---
date: '2013-05-06'
id: CA04-150413-0001
page: 14399
number: 86
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 10 de abril de 2013, da Dirección Xeral de Industria, Enerxía e
  Minas, pola que se autoriza administrativamente e se aproba o proxecto de
  execución da infraestrutura eléctrica denominada LAT 132 kV Xinzo-Verín II
  (alimentación subestación Verín II), nos termos municipais de Monterrei e
  Verín (Ourense), e promovida por Unión Fenosa Distribución, S.A. (expediente
  IN407A 2012/026-3 AT).
range: Resolución
url: >-
  https://www.xunta.gal/dog/Publicados/2013/20130506/AnuncioCA04-150413-0001_gl.html
---
<p>Logo de examinar o expediente instruído por pedimento da empresa Unión Fenosa Distribución, S.A., con enderezo para os efectos de notificación na avda. de Arteixo, 171, 15007 A Coruña, resultan os seguintes</p>
    <p>Antecedentes de feito.</p>
    <p>Primeiro. A posta en servizo da nova subestación Verín II (tramitada baixo o expediente IN407A 2012/30-3), que promove Unión Fenosa Distribución, S.A. e que se situará en terreos do polígono industrial de Pazos, levará consigo o desmantelamento da actual subestación Verín, propiedade da mesma compañía distribuidora, polos problemas derivados de estar integrada dentro do núcleo urbano da propia vila de Verín.</p>
    <p>Este cambio de situación da subestación Verín fai necesario o desvío da liña eléctrica de alta tensión (LAT) a 132 kV, Xinzo-Verín, propiedade de Unión Fenosa Distribución, S.A., para que remate na nova subestación Verín II, actualmente en construción.</p>
    <p>Esta liña Xinzo-Verín (tramitada baixo o expediente IN407A 2002/072-3 AT), que conta con autorización de posta en servizo de data 16.3.2012, ten unha lonxitude de 23.950 m, en simple circuíto e condutor LA-180, e transcorre polos termos municipais de Xinzo de Limia, Trasmiras, Cualedro, Monterrei e Verín (Ourense).</p>
    <p>Segundo. O 13.6.2012 a empresa Unión Fenosa Distribución, S.A. presentou a solicitude de autorización administrativa da infraestrutura eléctrica denominada LAT 132 kV Xinzo-Verín II (alimentación subestación Verín II), xunto co anteproxecto e das correspondentes separatas técnicas.</p>
    <p>Esta infraestrutura eléctrica prevé o desvío mediante soterramento da liña existente Xinzo-Verín (descrita no antecedente de feito primeiro desta resolución), entre o apoio 79 e a propia subestación Verín, que discorre actualmente en aéreo polos termos municipais de Monterrei e Verín; desta forma, o dito tramo quedará totalmente soterrado desde o novo apoio de paso aéreo-soterrado (PAS), que se situará entre os actuais apoios 79 e 80 e a nova subestación Verín II.</p>
    <p>Terceiro. O 25.6.2012 a Xefatura Territorial de Ourense desta consellería (en diante, xefatura territorial) ditou resolución pola que se someteu a información pública a petición de autorización da dita infraestrutura eléctrica, que se publicou no <em>Diario Oficial de Galicia</em> do 7.8.2012 e no <em>Boletín Oficial</em> da provincia de Ourense do 14.8.2012. Durante o período de información pública non se presentaron alegacións.</p>
    <p>Cuarto. Ademais, a xefatura territorial trasladou as separatas técnicas do dito anteproxecto ás distintas administracións, organismos ou empresas de servizo público ou de servizos de interese xeral, con bens e dereitos ao seu cargo, afectadas pola mencionada infraestrutura eléctrica, para os efectos de obter a súa conformidade, oposición ou reparos para a súa autorización. Na seguinte táboa relaciónanse estas entidades e recóllese o resultado da súa resposta (da cal se deu traslado ao promotor, que presentou a súa conformidade):</p>
    <table>
     <thead>
      <tr>
       <td>Nº</td>
       <td>Entidade</td>
       <td>Resultado da resposta</td>
      </tr>
     </thead>
     <tbody>
      <tr>
       <td>1</td>
       <td>Deputación Provincial de Ourense</td>
       <td>Informe do 26.11.2012: emite informe de xeito favorable, indicando as condicións que se deberán ter en conta.</td>
      </tr>
      <tr>
       <td>2</td>
       <td>Concello de Monterrei</td>
       <td>Informe do 4.7.2012: emite informe de xeito favorable, indicando as condicións que se deberán ter en conta.</td>
      </tr>
      <tr>
       <td>3</td>
       <td>Concello de Verín</td>
       <td>Non contestou á petición de informe nin á reiteración desta petición. Polo tanto, conforme o disposto no artigo 127 do Real decreto 1955/2000, do 1 de decembro, enténdese a súa conformidade coa autorización da instalación, sen prexuízo da autorización que lle corresponda outorgar.</td>
      </tr>
     </tbody>
    </table>
    <p>Quinto. O 6.11.2012 a empresa Unión Fenosa Distribución, S.A. presentou a solicitude de aprobación do proxecto de execución da citada infraestrutura eléctrica, xunto co preceptivo proxecto de execución.</p>
    <p>Segundo se recolle neste proxecto, a alimentación da nova subestación Verín II realizarase a través dun tramo soterrado que comezará non novo apoio PAS, situado entre os apoios 79 e 80 da actual LAT 132 kV Xinzo-Verín. As súas principais características técnicas son as seguintes:</p>
    <p>– Tramo aéreo: para realizar o desvío da liña instalarase un novo apoio 80N (tipo PAS) entre os actuais apoios 79 e 80, desmontarase o apoio existente 80, e realizarase o retensado do último cantón entre o apoio 79 e o novo apoio 80N. Este tramo aéreo, cunha lonxitude de 83,3 m, terá o seu inicio no actual apoio 79 e o seu final no novo apoio 80N.</p>
    <p>– Tramo soterrado: realizarase en canalización formigonada baixo tubaxe e con condutor AL-630, cun tramo inicial en simple circuíto de 260 m (máis 20 m de paso aéreo-soterrado), entre o novo apoio 80N e o punto de encontro coa canalización da futura LAT Larouco-Verín II, e un segundo tramo en dobre circuíto de 1.160 m (máis 10 m de percorrido polo soto da subestación), que compartirá con esta futura LAT Larouco-Verín II. </p>
    <p>Sexto. O 6.2.2013 a xefatura territorial emitiu informe favorable sobre o proxecto de execución da devandita infraestrutura eléctrica.</p>
    <p>Fundamentos de dereito.</p>
    <p>Primeiro. A Dirección Xeral de Industria, Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia; no Decreto 324/2009, do 11 de xuño, polo que se establece a estrutura orgánica da Consellería de Economía e Industria; no Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 54/1997, do 27 de novembro, do sector eléctrico; co Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O proxecto cumpre o disposto no Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, aprobado polo Real decreto 223/2008, do 15 de febreiro.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>Esta dirección xeral, de acordo co que antecede e no exercicio das competencias que ten atribuídas, </p>
    <h2>RESOLVE:</h2>
    <p>1. Autorizar administrativamente a infraestrutura eléctrica denominada LAT 132 kV Xinzo-Verín II (alimentación subestación Verín II), nos termos municipais de Monterrei e Verín (Ourense) e promovida por Unión Fenosa Distribución, S.A.</p>
    <p>2. Aprobar o proxecto de execución da infraestrutura eléctrica que se cita.</p>
    <p>Todo isto de acordo coas seguintes condicións:</p>
    <p>Primeira. A infraestrutura eléctrica que se autoriza terá que realizarse de acordo coas especificacións e planos que figuran no proxecto presentado pola empresa promotora Unión Fenosa Distribución, S.A., titulado LAT 132 kV Xinzo-Verín II, asinado polo enxeñeiro industrial Alfonso González Álvaro (colexiado nº 2920 do Colexio Nacional de Enxeñeiros de ICAI) e visado pola Delegación de Galicia deste colexio, con nº 0472/12 e data 8.10.2012; e no cal figura un orzamento total de 886.154,00 €.</p>
    <p>Segunda. A empresa promotora asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade.</p>
    <p>Terceira. En todo momento se deberá cumprir canto establecen os regulamentos técnicos de aplicación, así como demais normativa e directrices vixentes aplicables.</p>
    <p>Cuarta. Para introducir modificacións nas instalacións que afecten datos básicos do proxecto será necesaria autorización previa desta dirección xeral. Así mesmo, a xefatura territorial poderá autorizar as modificacións de detalle do proxecto que resulten procedentes, e deberá comunicar a esta dirección xeral todas as resolucións que dite en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas as instalacións autorizadas, a empresa promotora deberá presentar a solicitude de posta en servizo ante a xefatura territorial, quen deberá expedila tras as comprobacións técnicas que considere oportunas.</p>
    <p>Sexta. En canto aos bens e dereitos afectados por esta infraestrutura eléctrica e adscritos ás distintas administracións, organismos ou empresas de servizo público ou de servizos de interese xeral (relacionadas no antecedente de feito cuarto da presente resolución), a empresa promotora da infraestrutura eléctrica procederá a realizar os correspondentes cruzamentos e afeccións de acordo cos condicionados e informes emitidos por estes.</p>
    <p>Sétima. A Administración reserva para si o dereito a deixar sen efecto esta autorización por calquera das causas sinaladas no artigo 34.1 do Decreto 1775/1967, do 22 de xullo, sobre o réxime de instalación, ampliación e traslado de industrias; por incumprimento das condicións estipuladas; pola facilitación de datos inexactos; ou por calquera outra causa legal ou regulamentaria que así o prevexa.</p>
    <p>Oitava. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra a presente resolución, que non é definitiva en vía administrativa, cabe interpor recurso de alzada ante o conselleiro de Economía e Industria no prazo dun mes contado a partir do día seguinte ao da notificación ou publicación desta resolución, sen prexuízo de que os interesados poidan interpor calquera outro recurso que consideren pertinente.</p>
    <p>Santiago de Compostela, 10 de abril de 2013</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

