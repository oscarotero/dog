---
date: '2013-04-19'
id: C3K1-170413-0001
page: 11962
number: 76
agency: Consellería de Sanidade
section: I. Disposicións xerais.
title: >-
  ORDE do 12 de abril de 2013 pola que se desenvolve a estrutura organizativa de
  xestión integrada das áreas de Lugo, Cervo e Monforte de Lemos.
range: Orde
url: >-
  https://www.xunta.gal/dog/Publicados/2013/20130419/AnuncioC3K1-170413-0001_gl.html
---
<p>Polo Decreto 168/2010, do 7 de outubro, regúlanse as estruturas organizativas de xestión integrada como instrumentos de organización no ámbito periférico do Servizo Galego de Saúde.</p>
    <p>Estas estruturas asumen a xestión funcional dos recursos, as prestacións e os programas de atención sanitaria, sociosanitaria e de promoción e protección da saúde na zona de influencia. </p>
    <p>Así mesmo, polo Decreto 55/2013, do 21 de marzo, foi creada a estrutura organizativa de xestión integrada das áreas de Lugo, Cervo e Monforte de Lemos e definido o seu ámbito de actuación.</p>
    <p>No decreto de creación desta estrutura establécese que a estrutura directiva de xestión integrada está formada por órganos unipersoais e colexiados. Como órganos unipersoais están a Xerencia de Xestión Integrada, a Dirección de Procesos Asistenciais, a Dirección de Recursos Económicos, e a Dirección de Recursos Humanos.</p>
    <p>No Decreto 168/2010 tamén se sinala que poderán existir outras unidades directivas dependentes dos órganos antes citados, no caso de que se considere necesario, segundo o desenvolvemento e a complexidade das xerencias.</p>
    <p>Na súa virtude, de acordo co establecido na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no decreto antes citado, por proposta da Xerencia do Servizo Galego de Saúde, </p>
    <h2>DISPOÑO: </h2>
    <p>Artigo 1. <em>Obxecto</em>. </p>
    <p>Esta orde ten por obxecto o desenvolvemento da estrutura organizativa de xestión integrada das áreas de Lugo, Cervo e Monforte de Lemos, de conformidade co establecido no decreto polo que se crea e regula a dita estrutura. </p>
    <p>Artigo 2. <em>Xerencia de Xestión Integrada</em>. </p>
    <p>Da Xerencia de Xestión Integrada dependerán: </p>
    <p>a) A Subdirección de Sistemas de Información. </p>
    <p>b) A Subdirección de Calidade, Atención ao Paciente e Admisión.</p>
    <p>Artigo 3. <em>Dirección de Procesos Asistenciais</em> </p>
    <p>1. Da Dirección de Procesos de Enfermaría dependerán tres subdireccións.</p>
    <p>2. Dependendo das direccións de Procesos con Ingreso, de Procesos sen Ingreso e Urxencias, e de Soporte, poderán existir dúas subdireccións. A adscrición de cada unha destas subdireccións será realizada polo xerente de Xestión Integrada, segundo as necesidades asistenciais e logo de aprobación pola presidenta do Servizo Galego de Saúde.</p>
    <p>Artigo 4. <em>Dirección de Recursos Económicos</em> </p>
    <p>Da Dirección de Recursos Económicos dependerá unha subdirección. </p>
    <p>Artigo 5. <em>Dirección de Recursos Humanos</em> </p>
    <p>Da Dirección de Recursos Humanos dependerá unha subdirección.</p>
    <p>Artigo 6. <em>Xerencias executivas de Cervo e Monforte de Lemos</em></p>
    <p>De cada una das xerencias executivas de Cervo e Monforte de Lemos dependerá unha:</p>
    <p>a) Subdirección Médica.</p>
    <p>b) Subdirección de Enfermaría.</p>
    <p>c) Subdirección de Xestión.</p>
    <p>Disposición adicional primeira. <em>Proceso de extinción</em></p>
    <p>Para os efectos do disposto na disposición transitoria segunda do Decreto 168/2010, do 7 de outubro, a extinción das actuais xerencias de atención primaria, do Complexo Hospitalario Universitario Xeral-Calde-Lucus Augusti e dos hospitais da Costa-Burela e de Monforte de Lemos e o efectivo funcionamento da estrutura organizativa de xestión integrada das áreas de Lugo, Cervo e Monforte de Lemos producirase á entrada en vigor desta orde.</p>
    <p>Disposición adicional segunda. <em>Adscrición de unidades e postos de traballo</em></p>
    <p>Adscríbense as unidades e postos de traballo encadrados na Dirección Provincial do Servizo Galego de Saúde de Lugo á Xerencia de Xestión Integrada de Lugo.</p>
    <p>Disposición adicional terceira. <em>Extinción da Dirección Provincial</em></p>
    <p>Os requisitos que se citan da disposición transitoria primeira do Decreto 168/2010, do 7 de outubro, polo que se regula a estrutura organizativa de xestión integrada do Servizo Galego de Saúde, como trámite previo á extinción da Dirección Provincial do Servizo Galego de Saúde de Lugo, deberán cumprirse no prazo de vinte días contados desde a publicación da presente orde.</p>
    <p>Disposición derradeira primeira. <em>Facultades de desenvolvemento</em></p>
    <p>Facúltase a titular da Xerencia do Servizo Galego de Saúde para ditar cantas instrucións sexan necesarias para o desenvolvemento e aplicación desta orde.</p>
    <p>Disposición derradeira segunda. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 12 de abril de 2013</p>
    <footer><p>Rocío Mosquera Álvarez<br>Conselleira de Sanidade</p></footer>

