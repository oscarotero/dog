---
date: '2013-03-18'
id: C3K1-130313-0001
page: 8075
number: 54
agency: Consellería de Sanidade
section: I. Disposicións xerais.
title: >-
  DECRETO 46/2013, do 7 de marzo, polo que se regula a estrutura organizativa de
  Xestión Integrada de Vigo.
range: Decreto
url: >-
  https://www.xunta.gal/dog/Publicados/2013/20130318/AnuncioC3K1-130313-0001_gl.html
---
<p>A Lei 8/2008, do 10 de xullo, de saúde de Galicia, establece no seu artigo 97, que a modernización do Sistema público de saúde de Galicia require a introdución de modelos de xestión que dinamicen o servizo público e garantan un marco de innovación tecnolóxica adecuado, a fin de obter maior rendibilidade social. </p>
    <p>O Decreto 168/2010, do 7 de outubro, crea e regula, con carácter xeral, a estrutura organizativa de xestión integrada do Servizo Galego de Saúde como un instrumento de organización, sen personalidade xurídica, para o ámbito periférico do Servizo Galego de Saúde, sinalando ao mesmo tempo os elementos básicos da organización das estruturas.</p>
    <p>Deste xeito, mantendo o mapa sanitario vixente, é necesario establecer unha nova organización da xestión sanitaria no marco das políticas de redución e simplificación das estruturas administrativas, de acordo cos principios de optimización do uso e utilización dos recursos públicos.</p>
    <p>Na súa virtude, de conformidade co establecido no artigo 43 da Lei 16/2010, do 27 de decembro, de organización e funcionamento da Administración xeral e do sector público autonómico en Galicia, e no artigo 34.5 da Lei 1/1983, do 22 de febreiro, de normas reguladoras da Xunta e da súa Presidencia, por proposta da conselleira de Sanidade, cos informes previos correspondentes e logo da deliberación do Consello da Xunta de Galicia, na súa reunión do día sete de marzo de dous mil trece,</p>
    <h2>DISPOÑO:</h2>
    <p>Artigo 1. Obxecto</p>
    <p>Constitúe o obxecto deste decreto a creación da estrutura de Xestión Integrada de Vigo, de acordo co establecido no Decreto 168/2010, do 7 de outubro.</p>
    <p>Artigo 2. Alcance</p>
    <p>O ámbito de actuación da estrutura de Xestión Integrada de Vigo é o que se establece no anexo do presente decreto.</p>
    <p>Artigo 3. Estrutura directiva</p>
    <p>1. A estrutura de Xestión Integrada de Vigo, para o exercicio das súas competencias e o cumprimento dos seus fins, contará coa seguinte estrutura: </p>
    <p>I. Órganos unipersoais:</p>
    <p>a) Xerencia de Xestión Integrada.</p>
    <p>b) Dirección de Procesos Asistenciais.</p>
    <p>c) Dirección de Recursos Económicos.</p>
    <p>d) Dirección de Recursos Humanos.</p>
    <p>Da Dirección de Procesos Asistenciais dependerán as seguintes unidades:</p>
    <p>a) Dirección de Procesos de Enfermaría.</p>
    <p>b) Dirección de Procesos con Ingreso.</p>
    <p>c) Dirección de Procesos sen Ingreso e Urxencias.</p>
    <p>d) Dirección de Procesos de Soporte.</p>
    <p>II. O órgano colexiado da estrutura de xestión integrada será a Comisión de Dirección.</p>
    <p>Poderán constituírse as comisións necesarias para asesorar sobre a xestión clínica, xestión por procesos, docencia e investigación, calidade, seguridade e atención á cidadanía, ou calquera outra que se considere de interese. </p>
    <p>Artigo 4. Funcións, requisitos e réxime de suplencias</p>
    <p>As funcións de cada órgano directivo, unipersoal ou colexiado, así como os requisitos necesarios que deben cumprir os titulares dos órganos respectivos, réxime de suplencias e organización, serán os establecidos no Decreto 168/2010, do 7 de outubro. </p>
    <p>Disposición adicional primeira. Remisión normativa</p>
    <p>En todo o non regulado expresamente neste decreto aplicarase o disposto no Decreto 168/2010, do 7 de outubro.</p>
    <p>Disposición adicional segunda. Réxime aplicable ao Hospital Povisa</p>
    <p>Corresponderalle á estrutura de Xestión Integrada de Vigo a coordinación, supervisión e seguimento dos servizos e prestacións incluídas no concerto singular vixente co Hospital Povisa de conformidade coa carteira de servizos deste.</p>
    <p>Disposición transitoria única. Continuidade das comisións de asesoramento</p>
    <p>As comisións de asesoramento que na actualidade estiveren constituídas e en funcionamento, continuarán coa súa actividade ordinaria, mentres non se regule a súa denominación e composición, de acordo co establecido no Decreto 168/2010, do 7 de outubro.</p>
    <p>Disposición derrogatoria</p>
    <p>Quedan derrogadas todas cantas disposicións de igual ou inferior categoría se opoñan ao establecido neste decreto.</p>
    <p>Disposición derradeira primeira. Desenvolvemento</p>
    <p>Facultase a persoa titular da Consellería de Sanidade para ditar, no ámbito das súas competencias, as disposicións necesarias para o desenvolvemento do presente decreto.</p>
    <p>Disposición derradeira segunda. Entrada en vigor</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, sete de marzo de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Rocío Mosquera Álvarez<br>Conselleira de Sanidade</p>
    <h2>ANEXO I</h2>
    <p>Ámbito:</p>
    <p>A estrutura de Xestión Integrada de Vigo xestionará todos os servizos sanitarios dos seguintes concellos:</p>
    <p>Arbo, Baiona, A Cañiza, Cangas, Covelo, Crecente, Fornelos de Montes, Gondomar, A Guarda, Moaña, Mondariz, Mondariz-Balneario, Mos, As Neves, Nigrán, Oia, Pazos de Borbén, O Porriño, Ponteareas, Ponte Caldelas, Redondela, O Rosal, Salceda de Caselas, Salvaterra de Miño, Tomiño, Tui e Vigo.</p>

