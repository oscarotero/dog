---
date: '2013-03-18'
id: G0164-080313-0002
page: 8079
number: 54
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 7 de marzo de 2013 pola que se declara de interese galego e se
  ordena a inscrición no Rexistro de Fundacións de Interese Galego da Fundación
  Insua dos Poetas.
range: Resolución
url: >-
  https://www.xunta.gal/dog/Publicados/2013/20130318/AnuncioG0164-080313-0002_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación Insua dos Poetas, aprécianse os seguintes feitos e fundamentos de dereito:</p>
    <p>Feitos:</p>
    <p>1. Luís Eugenio González Tosar, presidente do padroado da fundación, con data do 23 de xaneiro de 2013, presentou solicitude de clasificación, declaración de interese galego e inscrición no Rexistro de Fundacións de Interese Galego.</p>
    <p>2. A Fundación Insua dos Poetas foi constituída en escritura pública outorgada en Ourense o 14 de xaneiro de 2013, ante o notario Enrique Hernanz Vila, co número 95 do seu protocolo, por Luís Eugenio González Tosar e Pilar Tosar González.</p>
    <p>3. A Fundación Insua dos Poetas ten por obxecto, segundo establece o artigo 6 dos estatutos, a promoción e o fomento da lingua e da cultura galegas, a defensa do medio natural, a difusión da obra do fundador, o escritor Luís González Tosar (Buenos Aires, 25.8.1952) e a conservación e a catalogación do seu arquivo e biblioteca, depositados na casa sita no lugar de Guimarás, 25, parroquia de Corneda, concello do Irixo, Ourense.</p>
    <p>4. Na escritura de constitución da fundación constan os extremos relativos á personalidade dos fundadores; a súa capacidade para constituíla; a súa vontade de facelo como de interese galego conforme os preceptos da Lei 12/2006, do 1 de decembro, de fundacións de interese galego; a dotación; os estatutos e a composición do padroado inicial.</p>
    <p>5. Nos estatutos da fundación consta a súa denominación; o seu enderezo; o seu obxecto e a súa finalidade; as regras para a aplicación das rendas aos fins fundacionais e para a determinación dos beneficiarios; a composición e as normas de funcionamento do padroado; e as causas de disolución e o destino dos bens e dereitos resultantes da súa liquidación.</p>
    <p>6. O padroado inicial da fundación está formado por Luís Eugenio González Tosar, como presidente; Domingo Manuel Calvelo Iglesias, como vicepresidente; Óscar Javier Castro Martínez, como secretario; e Celso Sánchez González, Antonio Piñeiro Feijóo, Víctor Campio Pereira González e Antonio Pulido Novoa como vogais.</p>
    <p>7. A Comisión integrada polos secretarios xerais técnicos de todas as consellerías elevoulle ao vicepresidente e ao conselleiro de Presidencia, Administracións Públicas e Xustiza, proposta de clasificación como de interese cultural da Fundación Insua dos Poetas, dado o seu obxecto e finalidade, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e segundo establecen os artigos 47.2 da citada lei; 51 do Regulamento de fundacións de interese galego, aprobado polo Decreto 14/2009, do 21 de xaneiro; e 7 do Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro; o protectorado será exercido polo departamento da Xunta que teña atribuídas as competencias correspondentes aos fins fundacionais.</p>
    <p>8. De conformidade coa citada proposta, por Orde da Vicepresidencia e Consellería de Presidencia, Administracións Públicas e Xustiza do 11 de febreiro de 2013 (<em>Diario Oficial de Galicia</em> núm. 42, do 28 de febreiro) clasificouse de interese cultural a Fundación Insua dos Poetas, e adscribiuse á Consellería de Cultura, Educación e Ordenación Universitaria para os efectos do exercicio das funcións de protectorado. </p>
    <p>Fundamentos de dereito:</p>
    <p>Primeiro. O artigo 34 da Constitución española recoñece o dereito de fundación para fins de interese xeral, consonte a lei, e o artigo 27.26 do Estatuto de autonomía de Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Regulamento do Rexistro de Fundacións de Interese Galego, en relación co Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia, correspóndelle a esta Consellería de Cultura, Educación e Ordenación Universitaria a declaración de interese galego mediante resolución publicada no <em>Diario Oficial de Galicia</em> e a inscrición no Rexistro de Fundacións de Interese Galego da Fundación Insua dos Poetas, así como o exercicio das funcións de protectorado e as demais que correspondan á Xunta de Galicia de conformidade co indicado no dito regulamento.</p>
    <p>Á vista do que antecede e tendo en consideración o establecido na Lei 12/2006, do 1 de decembro, de fundacións de interese galego; no Regulamento de Fundacións de Interese Galego e no Regulamento do Rexistro de Fundacións de Interese Galego, aprobados polos decretos 14/2009 e 15/2009, do 21 de xaneiro; e nas demais normas de xeral e pertinente aplicación; en uso das competencias atribuídas polo Decreto 4/2013, do 10 de xaneiro, polo que se establece a estrutura orgánica da Consellería de Cultura, Educación e Ordenación Universitaria,</p>
    <h2>RESOLVO:</h2>
    <p>Primeiro. Declarar de interese galego a Fundación Insua dos Poetas. </p>
    <p>Segundo. Ordenar a súa inscrición no Rexistro de Fundacións de Interese Galego, sección da Consellería de Cultura, Educación e Ordenación Universitaria.</p>
    <p>Terceiro. Esta fundación queda sometida ao disposto na Lei 12/2006, do 1 de decembro, de fundacións de interese galego, no Regulamento de fundacións de interese galego, aprobado polo Decreto 14/2009, do 21 de xaneiro, no Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, e na demais normativa de aplicación e especialmente ás obrigas de dar publicidade suficiente dos seus obxectivos e actividades, da ausencia de ánimo de lucro na prestación dos seus servizos e de solicitar as preceptivas autorizacións, así como á de presentación anual da documentación contable e do plan de actuación ante o protectorado.</p>
    <p>Contra esta resolución, que non pon fin á vía administrativa, pode interpoñerse recurso de alzada ante o conselleiro de Cultura, Educación e Ordenación Universitaria, no prazo dun mes contado desde o día seguinte ao da súa publicación, segundo o disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 7 de marzo de 2013</p>
    <footer><p>Jesús Oitavén Barcala<br>Secretario xeral técnico da Consellería de Cultura, Educación<br>e Ordenación Universitaria</p></footer>

