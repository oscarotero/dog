---
date: '2013-04-12'
id: G0244-110413-0013
page: 11027
number: 71
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  DECRETO 57/2013, do 11 de abril, polo que se modifica o Decreto 21/2010, do 4
  de febreiro, polo que se crea e se regula o Observatorio da Sociedade da
  Información e a Modernización de Galicia.
range: Decreto
url: >-
  https://www.xunta.gal/dog/Publicados/2013/20130412/AnuncioG0244-110413-0013_gl.html
---
<p>A Lei 16/2010, do 17 de decembro, de organización e funcionamento da Administración xeral e do sector público autonómico de Galicia, na súa disposición adicional terceira, autorizou a creación da Axencia para a Modernización Tecnolóxica de Galicia (Amtega), adscrita á Presidencia da Xunta de Galicia, cando dispón que: </p>
    <p>«1. Mediante esta lei autorízase a creación da Axencia para a Modernización Tecnolóxica de Galicia, adscrita á Presidencia da Xunta de Galicia, que terá como obxectivos básicos a definición, o desenvolvemento e a execución dos instrumentos da política da Xunta no eido das tecnoloxías da información e comunicacións e a innovación e o desenvolvemento tecnolóxico. </p>
    <p>2. Esta axencia, en concreto, asumirá os medios persoais e materiais e as competencias que na actualidade lle corresponden á Secretaría Xeral de Modernización e Innovación Tecnolóxica, que se suprimirá no momento da creación daquela, sen que supoña incremento ningún de gasto público».</p>
    <p>Esa autorización desenvolveuse mediante o Decreto 252/2011, do 15 de decembro, polo que se crea a Axencia para a Modernización Tecnolóxica de Galicia e se aproban os seus estatutos.</p>
    <p>Segundo se establece na disposición adicional primeira, «a Amtega asume as competencias e medios materiais que na actualidade lle corresponden á Secretaría Xeral de Modernización e Innovación Tecnolóxica, que quedará suprimida no momento da constitución efectiva da Amtega», e «a Amtega quedará subrogada no momento da súa constitución efectiva en todas as relacións xurídicas, bens, dereitos e obrigas dos cales é titular a Secretaría Xeral de Modernización e Innovación Tecnolóxica».</p>
    <p>Na disposición adicional décima, «Organismos adscritos», indícase que o Observatorio da Sociedade da Información e e a Modernización de Galicia (Osimga), creado mediante o Decreto 21/2010, do 4 de febreiro (DOG nº 39, do 26 de febreiro), queda adscrito á Amtega, a través da Área de Sociedade Dixital. Cómpre pois adaptar a composición do Osimga conforme o disposto no Decreto 252/2011, do 15 de decembro, polo que se crea a Axencia para a Modernización Tecnolóxica de Galicia e se aproban os seus estatutos.</p>
    <p>Do mesmo xeito, a disposición adicional segunda da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, autoriza a creación da Axencia Galega de Innovación, que se fai efectiva a través do Decreto 50/2012, do 12 de xaneiro, polo que se crea a Axencia Galega de Innovación e se aproban os seus estatutos.</p>
    <p>Neste decreto determínase que no momento da constitución da Axencia Galega de Innovación quedará suprimida a Dirección Xeral de Investigación, Desenvolvemento e Innovación da Consellería de Economía e Industria e todas as referencias normativas relativas á Dirección Xeral de Investigación, Desenvolvemento e Innovación se entenderán referidas á Axencia Galega de Innovación.</p>
    <p>Por outra banda, na Mesa Xeral de Diálogo Social do 30 de xullo de 2010 acordouse a inclusión de organizacións empresariais e sindicais na estrutura organizativa do Osimga, segundo o establecido no artigo 2 da Lei 17/2008, de participación institucional das organizacións sindicais e empresariais máis representativas de Galicia, co gallo de enriquecer a súa orientación estratéxica, consistente na elaboración de informes de situación, de evolución e análises comparativas e aliñacións de datos con outros marcos xeográficos, e servir de elemento para a definición estratéxica das políticas públicas en materia de sociedade da información e modernización da Administración. Este acordo debe levarse a cabo do xeito indicado na disposición adicional décimo terceira da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, «Participación institucional», que di que «Nos órganos de participación institucional constituídos no seo da Administración da Comunidade Autónoma e das entidades instrumentais integrantes do sector público terán dereito a participar os sindicatos que estean presentes na Mesa Xeral de Negociación das Administracións Públicas. O sinalado no parágrafo anterior terá aplicación directa desde a entrada en vigor desta lei, para todos os efectos, e concretamente asumirán a totalidade de deberes e dereitos recollidos nos títulos II e III da Lei 17/2008, de participación institucional das organizacións sindicais e empresariais máis representativas de Galicia».</p>
    <p>Ademais, producíronse cambios na estrutura orgánica da Xunta de Galicia (Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia).</p>
    <p>Por iso e coa finalidade de atender estes cambios organizativos e de participación institucional, faise necesaria a modificación do Decreto 21/2010, do 4 de febreiro, polo que se crea e se regula o Observatorio da Sociedade da Información e a Modernización de Galicia (DOG nº 39, do 26 de febreiro).</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza e logo da deliberación do Consello da Xunta de Galicia, na súa reunión do día once de abril de dous mil trece,</p>
    <h2>DISPOÑO:</h2>
    <p>Artigo único. <em>Modificación do Decreto 21/2010, do 4 de febreiro, polo que se crea e se regula o Observatorio da Sociedade da Información e a Modernización de Galicia</em></p>
    <p>Un. O artigo 4, punto 2, do Decreto 21/2010, do 4 de febreiro, polo que se crea e se regula o Observatorio da Sociedade da Información e a Modernización de Galicia, queda redactado como segue:</p>
    <p>«2. O Pleno do Osimga terá a seguinte composición:</p>
    <p>a) Presidente/a: a persoa titular da Dirección da Axencia para a Modernización Tecnolóxica de Galicia.</p>
    <p>b) Vogais: </p>
    <p>b.1) A persoa titular da Dirección da Área de Sociedade Dixital da Axencia para a Modernización Tecnolóxica de Galicia.</p>
    <p>b.2) A persoa titular da Dirección da Área de Modernización das Administracións Públicas da Axencia para a Modernización Tecnolóxica de Galicia.</p>
    <p>b.3) A persoa titular da Dirección da Axencia Galega de Innovación.</p>
    <p>b.4) A persoa titular da Dirección Xeral de Administración Local da Vicepresidencia e Consellería de Presidencia, Administracións Públicas e Xustiza.</p>
    <p>b.5) A persoa titular da Dirección Xeral de Avaliación e Reforma Administrativa da Vicepresidencia e Consellería de Presidencia, Administracións Públicas e Xustiza.</p>
    <p>b.6) A persoa titular da Secretaría Xeral Técnica e do Patrimonio da Consellería de Facenda.</p>
    <p>b.7) A persoa titular da Dirección do Instituto Galego de Estatística.</p>
    <p>b.8) Unha persoa titular de competencias no ámbito da sociedade da información e a modernización pertencente á Administración xeral do Estado.</p>
    <p>b.9) Unha persoa representante das universidades públicas de Galicia, designada por proposta do Consello Galego de Universidades.</p>
    <p>b.10) Unha persoa representante dos concellos de Galicia designada por proposta da Federación Galega de Municipios e Provincias (Fegamp).</p>
    <p>b.11) Unha personalidade de recoñecido prestixio a nivel autonómico, nacional ou internacional en materia de sociedade da información.</p>
    <p>b.12) Unha personalidade de recoñecido prestixio a nivel autonómico, nacional ou internacional en materia de modernización administrativa.</p>
    <p>b.13) Unha persoa representante de cada un dos sindicatos presentes na mesa Xeral de Negociación das Administracións Públicas.</p>
    <p>b.14) Un número de persoas equivalente ao de representantes sindicais designadas por proposta da Confederación de Empresarios de Galicia </p>
    <p>c) Secretario/a: unha persoa pertencente á Axencia para a Modernización Tecnolóxica de Galicia con nivel mínimo de xefe de departamento, que exercerá as funcións que lle atribúe o artigo 25 da Lei 30/1992, do 26 de novembro, de réxime xurídico das administracións públicas e do procedemento administrativo común, e desenvolverá as súas funcións con voz pero sen dereito a voto».</p>
    <p>Dous. A disposición derradeira segunda, «Habilitación para o desenvolvemento e execución», do Decreto 21/2010, do 4 de febreiro, polo que se crea e se regula o Observatorio da Sociedade da Información e a Modernización de Galicia, queda redactado como segue:</p>
    <p>«Queda facultado o vicepresidente e conselleiro de Presidencia, Administracións Públicas e Xustiza para ditar as normas necesarias para o desenvolvemento e a execución deste decreto, por proposta da persoa titular da Dirección da Axencia para a Modernización Tecnolóxica de Galicia».</p>
    <p>Tres. As restantes referencias á Secretaría Xeral de Modernización e Innovación Tecnolóxica contidas no Decreto 21/2010, do 4 de febreiro, polo que se crea e se regula o Observatorio da Sociedade da Información e a Modernización de Galicia, enténdense efectuadas á Axencia para a Modernización Tecnolóxica de Galicia.</p>
    <p>Disposición derradeira. Entrada en vigor</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, once de abril de dous mil trece</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

