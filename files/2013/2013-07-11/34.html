---
date: '2013-07-11'
id: CA04-190613-0001
page: 27682
number: 131
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 12 de xuño de 2013, da Xefatura Territorial de Ourense, pola que
  se autoriza, se aproba o proxecto de execución e se declara en concreto de
  utilidade pública, para os efectos da urxente ocupación, a instalación
  eléctrica denominada LMT derivada Porto-Prado, nos concellos de Carballeda de
  Avia e Ribadavia (expediente IN407A 2013/13-3).
range: Resolución
url: >-
  https://www.xunta.gal/dog/Publicados/2013/20130711/AnuncioCA04-190613-0001_gl.html
---
<p>Examinado o expediente instruído por pedimento de Unión Fenosa Distribución, S.A., con domicilio para efectos de notificacións na Batundeira, 2, Velle, 32960 Ourense, sobre autorización administrativa e declaración, en concreto, de utilidade pública da instalación eléctrica de referencia, así como a aprobación do seu proxecto de execución, asinado o 22 de agosto de 2012 por Burkard Hecht Elorduy, enxeñeiro industrial colexiado nº 2633, resultan os seguintes:</p>
    <p>Antecedentes de feito.</p>
    <p>Primeiro. A petición someteuse a información pública por Resolución do 28 de febreiro de 2013, da Xefatura Territorial da Consellería de Economía e Industria de Ourense, publicada no DOG do 1 de abril de 2013, no BOP de Ourense do 2 de abril de 2013, no xornal <em>La Región</em> do 19 de marzo de 2013, no taboleiro de anuncios dos concellos afectados, e nesta xefatura territorial, en aplicación dos artigos 125 e 144 do Real decreto 1955/2000, do 1 de decembro, polo que se aproba o regulamento de aplicación da Lei 54/1997, do 27 de novembro, do sector eléctrico.</p>
    <p>Segundo. Dentro do prazo establecido para iso presentaron alegacións os titulares dos predios 11 e 12, segundo as numeracións do plano parcelario do proxecto; destas alegacións, que se refiren á falla de acordo económico, no primeiro caso, e no segundo por solicitude de aclaracións da información remitida ao afectado, déuselle traslado á empresa eléctrica solicitante para os efectos oportunos.</p>
    <p>Terceiro. As características técnicas das instalacións proxectadas, que teñen un orzamento de 46.331,86 euros, son as seguintes:</p>
    <p>Características técnicas:</p>
    <p>– LMT aérea a 20 kV, de 1.607 m de lonxitude con condutor tipo/sección LA 56/54,6 mm2, que ten a súa orixe na LMT ao CT Santo Estevo (32C044) e remate no CT Franqueirán (32A056). </p>
    <p>Fundamentos de dereito.</p>
    <p>Primeiro. A Xefatura Territorial da Consellería de Economía e Industria de Ourense é competente para resolver este expediente con fundamento no Estatuto de autonomía de Galicia, no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma galega en materia de industria, enerxía e minas, e no exercicio das competencias atribuídas polo Real decreto 1955/2000, polo Decreto 36/2001, do 25 de xaneiro, e polo Decreto 245/2009, do 30 de abril, que regula as delegacións territoriais da Xunta de Galicia (DOG do 1 de maio).</p>
    <p>Segundo. No expediente cumpríronse os trámites sinalados no artigo 53 da sinalada Lei 54/1997, e os regulamentarios ordenados nos capítulos II e V do título VII do Real decreto 1955/2000, do 1 de decembro, que regula o procedemento de autorización de instalacións de enerxía eléctrica.</p>
    <p>Terceiro. Non se poden aceptar as alegacións presentadas por Eugenio Rodríguez Vázquez, titular do predio nº 11, no cal non existe variación de trazado conforme a liña eléctrica actual, que polo tanto soamente o afecta por proximidade e sen voo directo do condutor, xa que o menosprezo derivado das ocupacións e imposicións de servidumes de paso do tendido eléctrico proxectado non corresponde a esta fase do procedemento entrar na súa valoración, pois iso é competencia do Xurado de Expropiación de Galicia, órgano a que se lle remitirá o expediente logo do levamentamento das actas previas á ocupación e da incorporación das follas de aprecio contradictorias que presenten as partes.</p>
    <p>Polo que respecta á información e aclaracións pedidas por Daniel Rodríguez González xa lles foi facilitada co noso escrito con R.S. nº 2401 do 2 de abril de 2013.</p>
    <p>Cuarto. O proxecto de execución, que conta co informe favorable dos servizos técnicos desta xefatura territorial, reúne todos os requisitos necesarios para a súa execución. Efectuouse a comprobación sobre o terreo do trazado da liña eléctrica, en que non se dá ningunha das limitacións á constitución de servidume de paso a que se refire o artigo 161 do Real decreto 1955/2000.</p>
    <p>Esta xefatura territorial, de acordo co que antecede e no exercicio das competencias que ten atribuídas,</p>
    <h2>RESOLVE:</h2>
    <p>1º. Autorizar, aprobar o proxecto e declarar de utilidade pública, en concreto, as devanditas instalacións, cuxas características se axustarán en todas as súas partes ás que figuran no proxecto, e ás condicións técnicas e de seguranza establecidas nos regulamentos de aplicación.</p>
    <p>Esta autorización outórgase sen prexuízo das concesións e autorizacións que sexan necesarias, de acordo con outras disposicións que resulten aplicables e, en especial, as relativas á ordenación do territorio e ao ambiente.</p>
    <p>As instalacións executaranse nun prazo non superior a un ano, contado a partir da data desta resolución.</p>
    <p>A declaración de utilidade pública leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa.</p>
    <p>2º. Que o representante da Administración, en cumprimento do disposto nos artigos 52 da Lei de expropiación forzosa, do 16 de decembro de 1954, e 149 do Real decreto 1955/2000, dea comezo ao levantamento das actas previas á ocupación, nos días e horas que a cada interesado se lle notifique, de xeito individual, daqueles predios que figuran no anexo da resolución de información pública do proxecto.</p>
    <p>Contra a presente resolución, que non é definitiva en vía administrativa, cabe interpoñer recurso de alzada ante o conselleiro de Economía e Industria no prazo dun mes contado a partir do día seguinte ao da súa publicación, conforme o establecido no artigo 114 da Lei 30/1992, do 26 de decembro, de réxime xurídico das administracións públicas e do procedemento administrativo común, ou calquera outro recurso que se considere pertinente.</p>
    <p>Ourense, 12 de xuño de 2013</p>
    <footer><p>Gabriel Diéguez Domínguez<br>Xefe territorial de Ourense</p></footer>

