---
date: '2013-02-01'
id: G0164-230113-0005
page: 2863
number: 23
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 21 de xaneiro de 2013, da Dirección Xeral de Educación,
  Formación Profesional e Innovación Educativa, pola que se convoca a proba para
  a obtención do título de bacharel para maiores de vinte anos e se ditan
  instrucións para a súa realización.
range: Resolución
url: >-
  https://www.xunta.gal/dog/Publicados/2013/20130201/AnuncioG0164-230113-0005_gl.html
---
<p>A Orde do 10 de febreiro de 2012 pola que se regula a proba para a obtención do título de bacharel para persoas maiores de vinte anos (DOG do 21 de febreiro), establece os obxectivos e características desa proba e prevé no seu artigo 4 que a Dirección Xeral de Educación, Formación Profesional e Innovación Educativa realizará a convocatoria ou as convocatorias anuais e sinalará os centros onde terán lugar e as súas datas de inscrición e de realización. </p>
    <p>En consecuencia, e ao abeiro da autorización que figura na disposición derradeira primeira da mencionada orde,</p>
    <footer><p>RESOLVO:</p></footer>
    <p>Convocar a proba para a obtención do título de bacharel para maiores de vinte anos no ano 2013, nas modalidades de Ciencias e Tecnoloxía e Humanidades e Ciencias Sociais, conforme se dispón nas epígrafes seguintes:</p>
    <p>1. Condicións das persoas aspirantes.</p>
    <p>Poderán participar nestas probas as persoas que cumpran os seguintes requisitos:</p>
    <p>a) Ser maior de 20 anos ou facer esa idade no ano 2013.</p>
    <p>b) Non estar en posesión do título de bacharel ou de calquera outro título declarado equivalente para os efectos académicos.</p>
    <p>c) Non estar a cursar ensinanzas de bacharelato en ningunha das súas modalidades ou réximes nin ter estado matriculado nesas ensinanzas no curso escolar 2012/13. </p>
    <p>O incumprimento dalgún destes requisitos suporá a anulación da inscrición na convocatoria das probas e dos posibles resultados académicos obtidos nelas.</p>
    <p>2. Centros e datas de inscrición e de realización das probas.</p>
    <p>1º. O prazo para realizar a inscrición nestas probas será entre o 18 e o 28 de febreiro de 2013 e nos centros enumerados no punto seguinte.</p>
    <p>2º. As probas terán lugar o día 26 de abril de 2013 nos seguintes centros:</p>
    <p>a) Centro EPA Eduardo Pondal, A Coruña.</p>
    <p>b) IES San Clemente, Santiago de Compostela.</p>
    <p>c) Centro EPA Albeiros, Lugo.</p>
    <p>d) Centro EPA de Ourense, Ourense.</p>
    <p>e) Centro EPA Río Lérez, Pontevedra.</p>
    <p>f) Centro EPA Berbés, Vigo.</p>
    <p>3º. Para a realización da proba, a Dirección Xeral de Formación Profesional e Innovación Educativa poderá agrupar nun centro os aspirantes inscritos en dúas ou máis localidades en caso de que o seu número non xustifique a creación dun tribunal.</p>
    <p>3. Inscrición. </p>
    <p>1º. Os aspirantes poderán matricularse dos dous exercicios que integran a proba ou dun deles.</p>
    <p>Poderanse matricular tamén na proba, para realizar o exercicio correspondente ás materias comúns, os aspirantes que teñan superadas as materias de modalidade de calquera das dúas vías da modalidade de Artes.</p>
    <p>2º. Os aspirantes presentarán as súas solicitudes de inscrición nos centros e prazos establecidos na epígrafe anterior, de acordo co modelo que se incorpora como anexo I a esta resolución. Estas irán dirixidas ao director ou á directora do centro onde se realice a inscrición nas probas. </p>
    <p>3º. Igualmente, presentarán a seguinte documentación:</p>
    <p>a) Autorización para que o órgano xestor poida realizar a consulta por medio telemático ao servizo horizontal de acceso ao Sistema de verificación de datos de identidade.</p>
    <p>b) En caso contrario, fotocopia compulsada do DNI, pasaporte ou calquera outro documento legalmente recoñecido, que acredite suficientemente a identidade e a idade do aspirante. </p>
    <p>c) Se procede, certificacións académicas ou fotocopia compulsada do libro de escolaridade e/ou historial académico, onde se acredite ter superado materias para validar algún exercicio. </p>
    <p>d) Declaración responsable de non posuír o título de bacharel nin se achar matriculado en ensinanzas oficiais de bacharelato ou telo estado no curso escolar 2012/13 (anexo II).</p>
    <p>e) Solicitude, se procede, de exención de lingua galega (anexo III).</p>
    <p>f) Solicitude, se procede, de recoñecemento de necesidades específicas (anexo IV).</p>
    <p>Xuntarán a autorización para a consulta do ditame de discapacidade no caso de que esta fose recoñecida polo órgano competente da Xunta de Galicia. Cando o ditame fose emitido por outra Administración, xuntarase unha certificación ou ditame da discapacidade.</p>
    <p>4. Listas de admitidos e reclamacións.</p>
    <p>1º. Concluído o prazo de presentación de solicitudes, o tribunal realizará unha sesión para determinar as listas provisionais de admitidos e excluídos, con expresión neste último caso das causas que motivaron a exclusión.</p>
    <p>2º. No prazo de quince días posteriores á conclusión do prazo de presentación de solicitudes, o tribunal publicará esas listas (anexo V).</p>
    <p>Xunto coa relación de admitidos indicaranse os exercicios validados coa nota correspondente e as exencións da materia de Lingua Galega (I e II), de conformidade coa documentación presentada. A equivalencia entre as materias superadas no bacharelato e os exercicios da proba aparece no anexo XIV desta resolución.</p>
    <p>3º. O tribunal resolverá as reclamacións que se presenten, concedendo un prazo de emenda e mellora das solicitudes de tres días hábiles a partir do día seguinte ao da publicación da relación.</p>
    <p>4º. Unha vez resoltas as reclamacións, o tribunal publicará no centro correspondente a lista definitiva dos aspirantes inscritos e remitirá o anexo VI desta resolución á xefatura territorial correspondente e ao correo electrónico educadultos@edu.xunta.es do Servizo de Xestión Económica e Educación de Persoas Adultas da Dirección Xeral de Educación, Formación Profesional e Innovación Educativa.</p>
    <p>5º. Xunto coas listas de admitidos, informarase os aspirantes do material que se pode utilizar na realización da proba, como se especifica na epígrafe 7.5 desta resolución.</p>
    <p>5. Tribunais.</p>
    <p>1º. Á vista dos aspirantes inscritos, a Dirección Xeral de Educación, Formación Profesional e Innovación Educativa establecerá os tribunais necesarios para a realización das probas. </p>
    <p>2º. A xefatura territorial correspondente da Consellería de Cultura, Educación e Ordenación Universitaria nomeará os tribunais.</p>
    <p>3º. Á vista das especialidades dos vogais de cada tribunal, a presidencia de cada un deles proporá á xefatura territorial, para o seu nomeamento, os asesores especialistas das distintas materias necesarios para colaborar na corrección dos exercicios.</p>
    <p>4º. Os membros do tribunal e os asesores especialistas poderán percibir axudas de custo por asistencia e axudas para gastos de locomoción por concorreren ás sesións de avaliación consonte o Decreto 144/2001, do 7 de xuño (DOG do 25 de xuño), e o Decreto 96/2011, do 5 de maio, polo que se modifica o Decreto 144/2001, do 7 de xuño (DOG do 30 de xuño).</p>
    <p>6. Características da proba.</p>
    <p>1º. A proba organizarase de xeito diferenciado segundo as dúas modalidades de bacharelato para as que se convoca.</p>
    <p>2º. A proba constará de dous exercicios: o primeiro deles terá unha duración de cinco horas e o segundo, de tres horas trinta minutos. Entre os dous exercicios haberá un descanso de dúas horas.</p>
    <p>3º. Os contidos dos exercicios terán como referente os aspectos básicos do currículo recollido no Decreto 126/2008, do 19 de xuño, polo que se establece a ordenación e o currículo do bacharelato na Comunidade Autónoma de Galicia.</p>
    <p>4º. Primeiro exercicio, de materias comúns.</p>
    <p>a) Primeira parte. Lingua Galega e Literatura. </p>
    <p>– Resposta a unha serie de cuestións nas cales se valorarán as habilidades e destrezas de expresión e comprensión e as capacidades de reflexión sobre aspectos lingüísticos, de interpretación crítica de textos e de análise e recoñecemento das características textuais.</p>
    <p>– Resposta a unha serie de cuestións sobre movementos literarios, obras e autores relevantes da literatura galega, en que se valorarán as capacidades de comparación, interpretación e valoración crítica do aspirante.</p>
    <p>b) Segunda parte. Lingua Castelá e Literatura.</p>
    <p>– Resposta a unha serie de cuestións nas cales se valorarán as habilidades e destrezas de expresión e comprensión e as capacidades de reflexión sobre aspectos lingüísticos, de interpretación crítica de textos e de análise e recoñecemento das características textuais.</p>
    <p>– Resposta a unha serie de cuestións sobre movementos literarios, obras e autores relevantes da literatura en lingua castelá, en que se valorarán as capacidades de comparación, interpretación e valoración crítica do aspirante.</p>
    <p>c) Terceira parte. Lingua Estranxeira: a partir dun texto ou textos propostos, o aspirante deberá demostrar as súas capacidades de comprensión e expresión escritas na lingua obxecto de exame, que poderá ser inglés ou francés.</p>
    <p>d) Cuarta parte. Resposta por escrito a unha serie de cuestións relativas aos contidos das materias de Ciencias para o Mundo Contemporáneo, Filosofía e Cidadanía, Historia da Filosofía e Historia de España. </p>
    <p>5º. O segundo exercicio, diferente para cada modalidade, versará sobre as materias de modalidade establecidas no artigo 7 do Decreto 126/2008, do 19 de xuño, polo que se establece a ordenación e o currículo do bacharelato na Comunidade Autónoma de Galicia. Avaliará o logro dos obxectivos propios do bacharelato e a adquisición das destrezas básicas das materias da modalidade, como a comprensión de conceptos, o manexo da linguaxe científica, a resolución de problemas e as capacidades de analizar, relacionar e sintetizar.</p>
    <p>O aspirante realizará os exercicios correspondentes ás materias obrigatorias da modalidade que seleccione, e doutras catro elixidas de acordo coas especificacións do anexo VII. </p>
    <p>Para cada unha das partes do segundo exercicio integraranse nun mesmo exame cuestións das materias incluídas nelas.</p>
    <p>7. Normas de realización.</p>
    <p>1º. As probas realizaranse o día 26 de abril de 2013 en sesións de mañá e tarde.</p>
    <p>2º. Entre as 8.30 e as 9.00 horas realizarase o chamamento para o acceso aos espazos de realización da proba. Os aspirantes identificaranse debidamente antes de entraren neles.</p>
    <p>3º. A sesión da mañá durará das 9.00 ás 14.30 horas e dedicarase á realización do exercicio correspondente ás materias comúns. Organizarase en dous períodos: </p>
    <p>Primeiro, das 9.00 ás 12.00 horas: realizaranse os exames correspondentes ás materias comúns Lingua Galega e Literatura (I e II) e Lingua Castelá e Literatura (I e II). Ao comezo deste período, o tribunal repartirá entre os aspirantes os protocolos de exames correspondentes a ambas as linguas, para que estes dosifiquen o tempo dispoñible de acordo coas súas preferencias.</p>
    <p>Segundo período, das 12.30 ás 14.30: realizaranse os exames correspondentes a Lingua Estranxeira (I e II) e cuestións de Ciencias para o Mundo Contemporáneo, Filosofía e Cidadanía, Historia da Filosofía e Historia de España. Igualmente, ao comezo deste período, o tribunal repartirá entre os aspirantes os dous protocolos de exames para que estes dosifiquen o tempo dispoñible de acordo coas súas preferencias.</p>
    <p>4º. A sesión da tarde dedicarase á realización do exercicio das materias de modalidade, de acordo coas especificacións do anexo VII, e durará das 16.30 ás 20.30 horas. Organizarase en tres períodos:</p>
    <p>Primeiro, das 16.30 ás 18.00 horas: realizarase a parte ou exame correspondente ás materias de modalidade obrigatorias.</p>
    <p>Segundo, das 18.00 ás 19.00 horas: realizarase a parte segunda das probas de modalidade. Os aspirantes escollerán unha entre as dúas opcións sinaladas para esa segunda parte na modalidade de Humanidades e Ciencias Sociais ou unha entre as catro opcións da modalidade de Ciencias e Tecnoloxía.</p>
    <p>Terceiro, das 19.30 ás 20.30: realizarase a parte terceira das probas de modalidade. Os aspirantes escollerán unha entre as tres opcións sinaladas para a terceira parte na modalidade de Humanidades e Ciencias Sociais ou unha entre as tres opcións sinaladas para a modalidade de Ciencias e Tecnoloxía.</p>
    <p>5º. Os aspirantes poderán utilizar os seguintes materiais na realización da proba:</p>
    <p>a) No caso das materias que implican operacións numéricas (exames con contidos de matemáticas, matemáticas aplicadas ás ciencias sociais, física e química, física, química, electrotecnia, tecnoloxía industrial e economía) poderán utilizar unha calculadora científica, agás as que sexan programables, gráficas ou con capacidade para almacenar e transmitir datos.</p>
    <p>b) No caso das materias de Latín e Grego, dicionario desas linguas. </p>
    <p>c) No caso da materia de Debuxo Técnico, portaminas ou lapis, goma, regra milimetrada, escuadro e cartabón, compás.</p>
    <p>Os aspirantes non poderán utilizar durante a realización da proba teléfono móbil nin calquera outro dispositivo de almacenamento ou transmisión de datos.</p>
    <p>8. Certificación e expedición do título.</p>
    <p>1º. A acta de avaliación recollerá os resultados de cada un dos exercicios e, se é o caso, a súa validación (anexo VIII).</p>
    <p>2º. Os tribunais deixarán tamén constancia das cualificacións obtidas polos aspirantes nas diferentes partes do exercicio segundo, de materias de modalidade (anexo IX), para os efectos da certificación mencionada no número 4 deste punto.</p>
    <p>3º. Os tribunais utilizarán os modelos que figuran nos anexos X e XI para expedir aos aspirantes as certificacións de ter superado algún dos exercicios ou de ser propostos para a expedición do título de bacharel.</p>
    <p>4º. As persoas que superen os dous exercicios ou as que tivesen validado o primeiro exercicio e superen o segundo poderán solicitar unha certificación das cualificacións obtidas en cada unha das partes do segundo exercicio, de materias de modalidade, para que poidan xuntala á documentación de solicitude de prazas en ensinanzas de ciclos de formación profesional de grao superior. O tribunal expedirá esa certificación segundo o modelo do anexo XII.</p>
    <p>5º. Concluído o proceso de avaliación, os presidentes dos tribunais remitirán a ficha estatística do anexo XIII ao correo electrónico educadultos@edu.xunta.es do Servizo de Xestión Económica e Educación de Persoas Adultas da Dirección Xeral de Educación, Formación Profesional e Innovación Educativa.</p>
    <p>6º. Concluído ese proceso de avaliación por parte do tribunal, as certificacións posteriores solicitadas polos aspirantes serán asinadas polo director ou directora e polo secretario ou secretaria do centro onde se custodia a documentación das probas.</p>
    <p>Disposición derradeira única</p>
    <p>Esta resolución entrará en vigor o día seguinte da súa publicación no <em>Diario Oficial de Galicia</em>.</p>
    <p>Santiago de Compostela, 21 de xaneiro de 2013</p>
    <footer><p>Manuel Corredoira López<br>Director xeral de Educación, Formación Profesional e Innovación Educativa</p></footer>

