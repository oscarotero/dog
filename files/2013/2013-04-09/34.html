---
date: '2013-04-09'
id: CA04-180313-0002
page: 10579
number: 68
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 15 de marzo de 2013, da Dirección Xeral de Industria, Enerxía e
  Minas, pola que se autoriza administrativamente e se aproba o proxecto de
  execución da infraestrutura eléctrica denominada Subestación San Cibrao 132
  kV, liña Galfor 132 kV e acoplamento lonxitudinal, no termo municipal de San
  Cibrao das Viñas (Ourense), que promove Unión Fenosa Distribución, S.A.
  (expediente IN407A 2012/70-3).
range: Resolución
url: >-
  https://www.xunta.gal/dog/Publicados/2013/20130409/AnuncioCA04-180313-0002_gl.html
---
<p>Logo de examinar o expediente instruído por pedimento da empresa Unión Fenosa Distribución, S.A., con enderezo para os efectos de notificación na avenida de Arteixo, 171, 15007 A Coruña, resultan os seguintes</p>
    <p>Antecedentes de feito.</p>
    <p>Primeiro. A subestación de San Cibrao das Viñas de Unión Fenosa Distribución, S.A., situada no propio polígono industrial deste termo municipal, dispón dun parque de 132 kV, un parque de 20 kV e tres transformadores de potencia, cunha relación de transformación de 132/20 kV e que suman unha potencia de 110 MVA (2×40 + 1×30).</p>
    <p>Segundo. O 3 de decembro de 2012 a empresa Unión Fenosa Distribución, S.A. presentou solicitude de autorización administrativa e aprobación do proxecto de execución da infraestrutura eléctrica denominada «Subestación San Cibrao 132 kV-liña Galfor 132 kV e acoplamento lonxitudinal», xunto coa preceptiva documentación a que fai referencia o Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Este proxecto prevé a reforma da subestación de San Cibrao das Viñas, coas seguintes actuacións:</p>
    <p>– A ampliación das barras do parque de 132 kV para habilitar con isto catro novas rúas; nunha destas rúas conectarase a posición para a liña Galfor 132 kV (liña que non é obxecto deste proxecto).</p>
    <p>– Para unha mellor explotación e maior seguridade da instalación, instalarase unha posición de acoplamento lonxitudinal de barras, o que supón despexar as dúas rúas que se ven afectadas pola instalación do acoplamento; as posicións que se trasladan son a do transformador T-III e a liña Saceda, que, ademais, cambia para tecnoloxía híbrida (módulos blindados en SF6 de exterior) no canto da convencional.</p>
    <p>– Coa instalación da posición de acoplamento, o parque 132 kV queda configurado en simple barra partida, polo que se instalará tamén unha nova posición para medida de barras.</p>
    <p>A aparellaxe que se instalará será a seguinte:</p>
    <p>– Un módulo híbrido de acoplamento lonxitudinal 132 kV, tipo PASS M0 de ABB.</p>
    <p>– Un módulo híbrido de liña 132 kV, tipo PASS M= de ABB.</p>
    <p>– Un módulo híbrido de liña de terceiro (Galfor) 132 kV tipo PASS M0 de ABB.</p>
    <p>– Seis transformadores de tensión indutivos Arteche 132.000:√3/110:√3-110:√3-110:√3 V, 30 VA cl. 1,2, 30 VA cl. 0,5 e 100 VA cl. 3P.</p>
    <p>– Tres autoválvulas 132 kV Disace-Tridelta tipo Varisil HTS-120 STS-PEI.</p>
    <p>– Doce terminais ríxidos de exterior 132 kV.</p>
    <p>– Prolongación de barras 132 kV mediante un pórtico metálico igual aos existentes e barras con cable Condor, igual ao embarrado existente.</p>
    <p>Terceiro. O 4 de decembro de 2012 a Xefatura Territorial de Ourense desta consellería (en diante, Xefatura Territorial) ditou resolución pola que se someteu a información pública a solicitude de autorización da dita infraestrutura eléctrica, que se publicou no Diario Oficial de Galicia do 7 de xaneiro de 2013 e no Boletín Oficial da provincia de Ourense do 11 de febreiro. Durante o período en que o dito proxecto se someteu ao trámite de información pública non se presentaron alegacións.</p>
    <p>Cuarto. Ademais, esta dirección xeral trasladou unha separata do citado proxecto ao Concello de San Cibrao das Viñas como Administración con bens e dereitos ao seu cargo, afectadas pola mencionada infraestrutura eléctrica, para os efectos de obter a súa conformidade, oposición ou condicionado ao respecto.</p>
    <p>No informe emitido por este concello o 13 de decembro de 2012 dise que ao estar prevista a execución de diversas obras civís que non están definidas na separata remitida e ao non constar solicitude de licenza municipal, a empresa promotora Unión Fenosa Distribución, S.A. deberá presentar o correspondente proxecto técnico que defina de xeito axeitado as obras que se van executar e, así mesmo, solicitar a correspondente licenza municipal. Deste informe deuse traslado á empresa promotora, quen presentou o correspondente escrito de aceptación.</p>
    <p>Quinto. O 11 de marzo de 2013 a Xefatura Territorial emitiu informe favorable respecto do dito proxecto de execución.</p>
    <p>Fundamentos de dereito.</p>
    <p>Primeiro. A Dirección Xeral de Industria, Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; no Decreto 324/2009, do 11 de xuño, polo que se establece a estrutura orgánica da Consellería de Economía e Industria; e no Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia; en relación coa Lei 54/1997, do 27 de novembro, do sector eléctrico; co Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O proxecto cumpre o disposto no Regulamento sobre centrais eléctricas, subestacións e centros de transformación, aprobado polo Real decreto 3275/1982, do 12 de novembro.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>De conformidade co que antecede e no exercicio das competencias que ten atribuídas, esta dirección xeral</p>
    <h2>RESOLVE:</h2>
    <p>1. Autorizar administrativamente a infraestrutura eléctrica denominada «Subestación San Cibrao 132 kV-liña Galfor 132 kV e acoplamento lonxitudinal», no termo municipal de San Cibrao das Viñas (Ourense), que promove Unión Fenosa Distribución, S.A.</p>
    <p>2. Aprobar o proxecto de execución da infraestrutura eléctrica que se cita.</p>
    <p>Todo isto con suxeición ás seguintes condicións:</p>
    <p>Primeira. As instalacións de distribución de enerxía eléctrica que se autorizan terán que realizarse de acordo coas especificacións e planos que figuran no proxecto presentado pola empresa promotora Unión Fenosa Distribución, S.A., titulado «Subestación San Cibrao 132 kV-liña Galfor e acoplamento lonxitudinal», asinado polo enxeñeiro industrial Carlos Cristóbal Dolado (colexiado nº 17.068 do Colexio Oficial de Enxeñeiros Industriais de Madrid) e visado por este colexio co nº 201215076 e data 12.11.2012, e no cal figura un orzamento total de 1.158.529,00 euros.</p>
    <p>Segunda. A empresa promotora asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade.</p>
    <p>Terceira. En todo momento se deberá cumprir canto establece o Regulamento sobre centrais eléctricas, subestacións e centros de transformación, e as súas instrucións técnicas complementarias de acordo co Real decreto 3275/1982, do 12 de novembro, e ordes posteriores, así como demais normativa e directrices vixentes que sexan de aplicación.</p>
    <p>Cuarta. Para introducir modificacións nas instalacións que afecten datos básicos do proxecto será necesaria autorización previa desta dirección xeral. Así mesmo, a Xefatura Territorial poderá autorizar as modificacións de detalle do proxecto que resulten procedentes, e deberá comunicar a esta dirección xeral todas as resolucións que dite en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas as instalacións autorizadas, a empresa promotora deberá presentar a solicitude de posta en servizo ante a Xefatura Territorial, quen deberá expedila tras as comprobacións técnicas que considere oportunas.</p>
    <p>Sexta. A empresa promotora deberá cumprir co establecido no informe emitido polo Concello de San Cibrao das Viñas, ao cal se fai referencia no antecedente de feito cuarto da presente resolución.</p>
    <p>Sétima. A Administración reserva para si o dereito a deixar sen efecto esta autorización por calquera das causas sinaladas no artigo 34.1 do Decreto 1775/1967, do 22 de xullo, sobre o réxime de instalación, ampliación e traslado de industrias; por incumprimento das condicións estipuladas; pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Oitava. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra a presente resolución, que non é definitiva na vía administrativa, cabe interpor recurso de alzada ante o conselleiro de Economía e Industria no prazo dun mes contado a partir do día seguinte ao da notificación ou publicación desta resolución, sen prexuízo de que os interesados poidan interpor calquera outro recurso que consideren pertinente.</p>
    <p>Santiago de Compostela, 15 de marzo de 2013</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

