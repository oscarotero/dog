---
date: '2013-08-23'
id: G0165-140813-0004
page: 33981
number: 160
agency: Consellería do Medio Rural e do Mar
section: III. Outras disposicións.
title: >-
  RESOLUCIÓN do 18 de xullo de 2013 pola que se modifica a Resolución do 14 de
  maio de 2013 pola que se aproba o Plan de xestión do polbo (Octopus vulgaris)
  con nasa para a campaña 2013-2014.
range: Resolución
url: >-
  https://www.xunta.gal/dog/Publicados/2013/20130823/AnuncioG0165-140813-0004_gl.html
---
<p>Feitos.</p>
    <p>Mediante Resolución do 14 de maio de 2013 autorízase o Plan de xestión do polbo con nasa para a campaña 2013-2014.</p>
    <p>Posteriormente, o 19 de xuño e o 8 de xullo de 2013, modifícase a devandita Resolución do 14 de maio de 2013.</p>
    <p>Recibida proposta da Federación de Confrarías de Pescadores da Provincia de Pontevedra con data do 12 de xullo de 2013.</p>
    <p>Despois de consultar a Federación Galega e as federacións provinciais de confrarías de pescadores,</p>
    <h2>RESOLVO:</h2>
    <p>Modificar no Plan de xestión do polbo (<em>Octopus vulgaris</em>) con nasa, autorizado con data do 14 de maio e posteriormente modificado o 19 de xuño e o 8 de xullo de 2013, os números noveno e décimo segundo, de tal xeito que quedan redactados como segue:</p>
    <p>«Noveno. <em>Réxime de calamento das nasas</em></p>
    <p>A captura do polbo con nasa pechada, coas dimensións previstas para a nasa de nécora, farase por fóra das rías, segundo as liñas definidas como anexo I no Decreto 15/2011, do 28 de xaneiro. Ademais poderán utilizarse por fóra das liñas de referencia sinaladas como anexo V no Decreto 15/2011, do 28 de xaneiro, de acordo co establecido no presente artigo:</p>
    <p>– De cabo Silleiro a punta Con da Aguieira: entre o anexo V e o anexo I, as nasas terán que levantarse do seu calamento e levarse a porto todos os días. Por fóra das liñas definidas no anexo I, e en fondos inferiores aos 25 metros (segundo a sonda establecida nas cartas do Instituto Hidrográfico da Mariña) e para a totalidade da cacea, as nasas deberán levantarse do seu calamento e levarse a porto todos os días. E por fóra das liñas definidas no anexo I, e en fondos superiores aos 25 metros (segundo a sonda establecida nas cartas do Instituto Hidrográfico da Mariña) e para a totalidade da cacea, as nasas poderán permanecer no seu calamento sen seren levadas a porto incluso durante o período de descanso semanal.</p>
    <p>– De punta Con da Aguieira a cabo Corrubedo, entre o anexo V e o anexo I, as nasas deberán levantarse do seu calamento e levarse a porto todos os días. Por fóra das liñas definidas no anexo I as nasas poderán permanecer no seu calamento sen seren levadas a porto, incluso durante o período de descanso semanal.</p>
    <p>– No resto do litoral galego: as nasas poderán permanecer no seu calamento sen seren levadas a porto, incluso durante o período de descanso semanal. No período comprendido entre o 1 de outubro e o inicio do período de veda anual, as nasas poderán utilizarse por fóra das liñas de referencia sinaladas como anexo V.</p>
    <p>Co fin de compensar o esforzo pesqueiro entre as zonas con distinto réxime de calamento das nasas, naquelas zonas onde estas poidan quedar caladas durante a fin de semana, ao período de veda establecido de xeito xeral para o ano 2014 engadirase un período de inactividade equivalente ao 50 % dos días totais da veda xeral.</p>
    <p>Antes de que a embarcación se despache para unha nova modalidade de pesca, deberá levantar e levar a terra todas as nasas segundo as condicións establecidas no punto 8.</p>
    <p>A consellería competente na materia poderá autorizar o mantemento das artes ou aparellos calados fóra do horario de traballo establecido e/ou do descanso obrigatorio semanal naqueles casos en que as condicións meteorolóxicas sexan desfavorables, ou por acontecemento sobrevido por causa de forza maior debidamente xustificada, tras a comunicación por parte do armador/a ou patrón/a ao Servizo de Gardacostas ao número de fax 981 54 40 31 ou ben ao correo electrónico: pesca.sala.operacions@xunta.es. Este explicará os motivos e indicará o número de pezas ou caceas, así como a situación destas, expresadas en latitude e lonxitude ou, de ser o caso, indicará da maneira máis exacta posible a situación xeográfica da zona onde se atopen.</p>
    <p>12. <em>Programa de seguimento e control</em></p>
    <p>A Subdirección Xeral de Gardacostas coordinará os labores de control específicos deste plan de xestión, en colaboración cos gardapescas das confrarías e os servizos contratados para o efecto.</p>
    <p>1. A Consellería do Medio Rural e do Mar, en colaboración coas federacións de confrarías de pescadores, reforzará os servizos de control en terra con persoal contratado para o efecto.</p>
    <p>2. No mar os labores de control serán desenvolvidos cos seus propios medios polo Servizo de Gardacostas en colaboración cos gardapescas das confrarías que dispoñan de medios marítimos.</p>
    <p>3. Para o control das descargas en terra contarase con persoal de gardacostas, gardapescas das confrarías, gardapeiraos de Portos de Galicia e persoal propio das autoridades portuarias.</p>
    <p>4. O Servizo de Gardacostas, dentro do programa de control deste plan tamén desenvolverá actuacións nas instalacións frigoríficas, de transformación ou comercialización onde se almacene, transforme e comercialice polbo.</p>
    <p>5. O Servizo de Gardacostas, antes do final da veda elaborará un programa de control en coordinación coas federacións de confrarías.</p>
    <p>6. Durante o período de vixencia do plan, os gardacostas destinados ao control deste poderán acceder á información proporcionada polos <em>plotters</em> das embarcacións, as facturas da carnada e calquera outra información considerada relevante relacionada con este plan, sempre de xeito motivado e coa autorización do subdirector xeral de Gardacostas ou coordinador do plan de xestión.</p>
    <p>7. O Servizo de Gardacostas nomeará un coordinador do Plan de xestión do polbo con nasa.</p>
    <p>Este programa de seguimento e control entrará en vigor ao remate da veda deste ano.</p>
    <p>Despachos telemáticos.</p>
    <p>As embarcacións que opten por desenvolver a actividade entre A Guarda e cabo Silleiro deberán rexistrar a actividade no punto de adhesión ao plan de xestión: [«Plan de xestión polbo-nasa 2013-2014 (Zona Silleiro-A Guarda)»].</p>
    <p>As embarcacións que opten por desenvolver a actividade pesqueira entre cabo Silleiro e Con da Aguieira deberán rexistrar a dita actividade no punto de adhesión ao plan de explotación: [«Plan de xestión polbo-nasa 2013-2014 (Zona Con da Aguieira-Silleiro)»].</p>
    <p>As embarcacións que opten por desenvolver a actividade pesqueira entre Con da Aguieira e Corrubedo deberán rexistrar a dita actividade no punto de adhesión ao plan de explotación: [«Plan de xestión polbo-nasa 2013-2014 (Zona Con da Aguieira-Corrubedo)»].</p>
    <p>As embarcacións que opten por desenvolver a actividade pesqueira entre Corrubedo cara ao norte, ata o río Eo deberán rexistrar a dita actividade no punto de adhesión ao plan de explotación: [«Plan de xestión polbo-nasa 2013-2014 (Zona río Eo-Corrubedo)»].</p>
    <p>En todo caso:</p>
    <p>• Os despachos serán específicos para cada zona.</p>
    <p>• Cando cambien de zona, o despacho deberá efectuarse o luns e terá unha duración mínima dunha semana. </p>
    <p>• No caso de que as condicións meteorolóxicas impidan manter a actividade na zona solicitada ao longo de toda a semana, logo de comunicación xenérica por parte da confraría cunha antelación mínima de 18 horas, permitirase o cambio de despacho. Neste caso, para que as nasas poidan permanecer caladas a fin de semana nas zonas autorizadas para iso (Zona Silleiro-A Guarda e Zona río Eo-Con da Aguieira) será necesario que a embarcación estivese despachada para esa zona alomenos 3 días desa semana.</p>
    <p>Mostraxes.</p>
    <p>Durante o período de vixencia do plan, técnicos da consellería poderán realizar en calquera das embarcacións participantes mostraxes para control, seguimento e avaliación do plan; os armadores deben colaborar de tal xeito que se permita acadar os obxectivos propostos. A falta de colaboración neste eido ocasionará a baixa definitiva do plan.</p>
    <p>A presente resolución non modifica o resto das condicións establecidas no plan».</p>
    <p>Contra esta resolución, que esgota a vía administrativa, poderase interpoñer recurso de reposición no prazo dun mes, contado desde o día seguinte ao da súa notificación, ante a conselleira do Medio Rural e do Mar, de conformidade co disposto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
    <p>Santiago de Compostela, 18 de xullo de 2012</p>
    <footer><p>Rosa Mª Quintana Carballo<br>Conselleira do Medio Rural e do Mar</p></footer>

