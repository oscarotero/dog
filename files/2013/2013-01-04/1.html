---
date: '2013-01-04'
id: CA02-211212-0001
page: 346
number: 3
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 13 de decembro de 2012 sobre a modificación puntual da normativa
  urbanística das normas subsidiarias de planeamento municipal do Concello de
  Ares.
range: Orde
url: >-
  https://www.xunta.gal/dog/Publicados/2013/20130104/AnuncioCA02-211212-0001_gl.html
---
<p>O Concello de Ares solicita a aprobación definitiva da modificación puntual referida en virtude do artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>I. Antecedentes.</p>
    <p>1. O Concello de Ares conta na actualidade cunhas normas subsidiarias de planeamento de ámbito municipal vixentes, aprobadas definitivamente pola Comisión Provincial de Urbanismo da Coruña o 4.12.1978. O PXOM aprobado o 26.3.1999 foi anulado polas sentenzas do TSXG do 23 de outubro de 2003 e do TS do 14 de novembro de 2007.</p>
    <p>2. Esta Consellería de Medio Ambiente, Territorio e Infraestruturas, mediante Orde do 24.1.2012, aprobou definitivamente a modificación puntual das NSPM de Ares, que comprende 6 modificacións puntuais en canto ás súas epígrafes denominadas modificación segunda, cuarta, quinta e sexta; deixando sen aprobar as denominadas modificacións primeira (normativa urbanística) e terceira (reordenación das vías en Redes).</p>
    <p>3. A Dirección Xeral de Patrimonio Cultural da Consellería de Cultura, Educación e Ordenación Universitaria emitiu, con data do 30.7.2012, un informe favorable sobre a modificación primeira, que inclúe determinacións sobre o núcleo de Redes, que establece condicións.</p>
    <p>4. No expediente constan os informes preceptivos xurídico e técnico, conxuntos do secretario e do técnico municipal, con data do 22.10.2012.</p>
    <p>5. O proxecto de modificación puntual foi aprobado provisionalmente polo Pleno municipal do 25.10.2012.</p>
    <p>6. O Concello remitiu, mediante escrito do 9.11.2012 (rexistro de saída número 1989 do 12.11.2012), un exemplar do expediente administrativo e tres exemplares do proxecto con dilixencias de aprobación provisional, que tiveron entrada no Rexistro Xeral da Xunta de Galicia do edificio administrativo de Monelos, na Coruña, o 13.11.2012. </p>
    <p>II. Obxecto e descrición do proxecto.</p>
    <p>A modificación puntual afecta aliñacións e rasantes, alturas e outras condicións:</p>
    <p>– Mantéñense as rasantes existentes nas vías existentes. </p>
    <p>– Na ordenanza A. Edificación cerrada redúcense os fondos edificables en rúas de sección de 6 a 11 metros, de 16 a 14 metros e auméntase a altura de cornixa nas rúas de sección de 8 a 11 metros, de 12 a 12,50 metros. </p>
    <p>– Na ordenanza denominada B. Edificación aberta limítase a 65 metros a lonxitude de fachada de bloques e edificacións con medianil común. Ademais, a separación entre edificios será dun terzo da súa altura, cun mínimo de 3 metros, e a altura das edificacións axústase á da Ordenanza de edificación cerrada, agás en rúas de máis de 8 metros de sección, onde a altura será de 12 metros no canto de 12,50 metros. </p>
    <p>– Na ordenanza denominada C. Parque urbanizado elimínase a posibilidade de acaroar as vivendas unifamiliares.</p>
    <p>– Nas ordenanzas D. Servizos comunitarios, E. Escolar-cultural e F. Deportivo-recreativo, as condicións de edificación regularanse pola ordenanza da zona.</p>
    <p>– Na ordenanza H. Parques e xardíns admítense instalacións descubertas deportivas e pequenas instalacións cubertas. En solo urbano poderase empregar o subsolo para uso público de aparcadoiro e infraestruturas e servizos técnicos.</p>
    <p>– As aliñacións e rasantes en zonas xa consolidadas serán as existentes.</p>
    <p>– As dimensións dos voos redúcense (7 % do largo da vía, de 7-12 metros, e 1 metro se se superan os 12 metros).</p>
    <p>III. Análise e consideracións.</p>
    <p>Unha vez analizado o documento e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>Esta modificación puntual, primeira da normativa urbanística, exclúe as alteracións que atinxen o núcleo de Redes que se incluían no documento que foi obxecto da Orde do 24.1.2012, e que motivaron a non aprobación, pois carecían de informe da Dirección Xeral de Patrimonio, e mantén as demais determinacións do proxecto anterior.</p>
    <p>De conformidade cos artigos 89 e 93.4 da LOUG e co artigo 1 do Decreto 316/2009, do 4 de xuño, polo que se establece a estrutura orgánica da CMATI, a competencia para resolver sobre a aprobación definitiva das modificacións puntuais dos plans xerais de ordenación municipal correspóndelle ao conselleiro de Medio Ambiente, Territorio e Infraestruturas.</p>
    <p>IV. Resolución.</p>
    <p>Visto canto antecede, </p>
    <h2>RESOLVO:</h2>
    <p>Primeiro. De acordo co punto 7.a) do artigo 85 da LOUG, aprobar definitivamente a modificación puntual da normativa urbanística das normas subsidiarias de planeamento municipal do Concello de Ares.</p>
    <p>Segundo. Contra esta orde cabe interpor recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa. </p>
    <p>Terceiro. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no <em>Boletín Oficial</em> da provincia a normativa e as ordenanzas da modificación aprobada definitivamente.</p>
    <p>Cuarto. Notifíqueselle esta orde ao Concello e publíquese no Diario Oficial de Galicia.</p>
    <p>Santiago de Compostela, 13 de decembro de 2012</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

