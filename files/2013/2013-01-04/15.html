---
date: '2013-01-04'
id: CA04-221012-0009
page: 389
number: 3
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 15 de outubro de 2012, da Dirección Xeral de Industria, Enerxía
  e Minas, pola que se autoriza administrativamente a modificación dunha planta
  de coxeración situada no concello de Cambre (A Coruña) titularidade de
  Cerámica Rioboo, S.L.
range: Resolución
url: >-
  https://www.xunta.gal/dog/Publicados/2013/20130104/AnuncioCA04-221012-0009_gl.html
---
<p>Antecedentes de feito.</p>
    <p>Primeiro. O 1 de xuño de 1993 a Dirección Xeral de Industria autorizou a Cerámica Rioboo, S.L. a instalación dunha planta de coxeración, cun grupo motor-xerador de 675 kW de combustible propano, convertible a gas natural, situado na Gándara, no concello de Cambre (A Coruña).</p>
    <p>Segundo. O 12 de xaneiro de 1996 a Dirección Xeral de Industria procedeu á inscrición no Rexistro de Instalacións de Produción de Enerxía Eléctrica en Réxime Especial da Comunidade Autónoma de Galicia da central de coxeración citada, co número RE-96-02, na cal figura como combustible utilizado o propano.</p>
    <p>Terceiro. O 1 de abril de 2009 a Dirección Xeral de Industria, Enerxía e Minas modificou a inscrición no rexistro mencionado no antecedente anterior da planta de coxeración de 675 kW titularidade de Cerámica Rioboo, S.L. para facer constar que o novo combustible empregado é gas natural.</p>
    <p>Cuarto. O 2 de marzo de 2012 Cerámica Rioboo, S.L. solicitou a autorización administrativa para unha modificación da mencionada central. </p>
    <p>Quinto. O 20 de xuño de 2012, por resolución da Xefatura Territorial da Coruña, someteuse a información pública a petición de autorización administrativa da citada instalación, e publicouse no DOG nº 124, do 29 de xuño e no BOP nº 127, do 5 de xullo, coas seguintes características técnicas básicas:</p>
    <p>«Substitución do motor de potencia eléctrica 675 kW existente por un motor de potencia eléctrica 500 kW cun xerador síncrono de tensión 0,4 kV alimentado por gas natural, e modificación das súas correspondentes instalacións auxiliares. Modificación do sistema eléctrico, sistema de gases de escape e sistema de refrixeración».</p>
    <p>Esta dirección xeral non ten constancia de que se presentase ningunha alegación.</p>
    <p>Sexto. O 24 de agosto de 2012 a Xefatura Territorial da Consellería de Economía e Industria da Coruña emitiu informe sobre a solicitude presentada.</p>
    <p>Fundamentos de dereito.</p>
    <p>Primeiro. O artigo 28 da Lei 54/1997, do 27 de novembro, do sector eléctrico, establece que a construción, explotación, modificación substancial, a transmisión e o peche de instalacións de produción de enerxía eléctrica en réxime especial estará sometida ao réxime de autorización administrativa previa, que terá carácter regrado, e cuxo outorgamento corresponde á Administración autonómica.</p>
    <p>Segundo. A Dirección Xeral de Industria, Enerxía e Minas é competente para resolver este expediente con fundamento no Decreto 1/2012, do 3 de xaneiro, polo que se modifica a estrutura orgánica da Xunta de Galicia, e no artigo 28 do Decreto 324/2009, do 11 de xuño, polo que se establece a estrutura orgánica da Consellería de Economía e Industria (DOG do 17 de xuño), que atribúe á Dirección Xeral de Industria, Enerxía e Minas a dirección, coordinación, planificación, execución, seguimento e control das competencias e funcións da consellería en materia de enerxía, modificado polo Decreto 13/2012, do 4 de xaneiro, polo que se fixa a estrutura orgánica das consellerías da Xunta de Galicia (DOG do 5 de xaneiro).</p>
    <p>Terceiro. Na tramitación tivéronse en conta as normas de procedemento contidas no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, no Real decreto 661/2007, do 25 de maio, polo que se regula a actividade de produción de enerxía eléctrica en réxime especial e na Lei 30/1992, do 26 de novembro, de réxime xurídico das administracións públicas e do procedemento administrativo común, e demais normas vixentes de aplicación.</p>
    <p>De acordo co que antecede</p>
    <h2>RESOLVO:</h2>
    <p>Autorizar administrativamente a modificación da instalación de coxeración titularidade de Cerámica Rioboo, S.L., situada no concello de Cambre (A Coruña), consonte o «Proxecto de modificación substancial da planta de coxeración RE-96D-64 de Cerámica Rioboo, S.L., situada en Cambre (A Coruña)», asinado polo enxeñeiro industrial Antonio Bethencourt Alonso, e visado polo Colexio Oficial de Enxeñeiros Industriais de Madrid o 9.5.2012 co número 201202224.</p>
    <p>Todo isto de acordo coas seguintes condicións:</p>
    <p>Primeira. Cerámica Rioboo, S.L. presentará ante a Xefatura Territorial da Consellería de Economía e Industria da Coruña, no prazo de seis meses contado a partir da data de publicación no DOG da presente resolución, o proxecto completo de execución da modificación da devandita planta de coxeración autorizada.</p>
    <p>Segunda. A Administración reserva para si o dereito de deixar sen efecto a presente autorización por calquera das causas establecidas no artigo 34 do Decreto 1775/1967, do 22 de xullo, sobre réxime de instalación, ampliación e traslado de industrias ou por incumprimento das condicións impostas.</p>
    <p>Terceira. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Cuarta. Como requisito necesario para a aplicación do réxime especial á devandita modificación, o titular e/ou explotador deberá solicitar a modificación da inscrición previa y definitiva no Rexistro de Instalacións de Produción de Enerxía Eléctrica en Réxime Especial da Comunidade Autónoma de Galicia, creado pola Orde da Consellería de Industria e Comercio do 5 de xullo de 1995 (DOG do 14 de xullo), para o cal acreditará o cumprimento das condicións previstas nos artigos 11 e 12 do Real decreto 661/2007, do 25 de maio, e presentará a documentación que figure nas instrucións que dite esta dirección xeral en desenvolvemento da citada orde.</p>
    <p>Contra esta resolución, que non é definitiva en vía administrativa, poderase interpoñer recurso de alzada perante o conselleiro de Economía e Industria da Xunta de Galicia, no prazo dun mes contado a partir do día seguinte ao da súa notificación, de conformidade cos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que os interesados poidan interpoñer calquera outro recurso que achen pertinente.</p>
    <p>Santiago de Compostela, 15 de outubro de 2012</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

