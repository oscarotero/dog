---
date: '2013-12-05'
id: C3K1-031213-0002
page: 46977
number: 233
agency: Consellería de Sanidade
section: III. Outras disposicións.
title: >-
  ORDE do 3 de decembro de 2013 pola que se determinan os servizos mínimos
  durante a folga convocada polo comité de empresa de Transportes Sanitarios
  Pontevedra Norte (Transa), que se iniciará ás 00.00 horas do día 9 de decembro
  de 2013 e terá carácter indefinido.
range: Orde
url: >-
  https://www.xunta.gal/dog/Publicados/2013/20131205/AnuncioC3K1-031213-0002_gl.html
---
<p>O artigo 28.2 da Constitución española recoñece o dereito á folga como dereito fundamental da persoa. </p>
    <p>O exercicio deste dereito na Administración e nas empresas, entidades e institucións públicas ou privadas, que presten servizos públicos ou de recoñecida e inaprazable necesidade, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os que se atopa a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación con este.</p>
    <p>O artigo 3 do citado decreto faculta os conselleiros competentes por razón dos servizos esenciais afectados para que, mediante orde e diante de cada situación de folga, decidan o mínimo de actividade necesaria para asegurar o mantemento de tales servizos, así como para determinar o persoal necesario para a súa prestación.</p>
    <p>A folga convocada polo comité de empresa de Transportes Sanitarios Pontevedra Norte (Transa) está dirixida a todos os traballadores e traballadoras de todos os centros de traballo da provincia de Pontevedra, iniciarase o 9 de decembro, terá carácter indefinido e levarase a efecto durante toda a xornada laboral (das 00.00 ás 24.00 horas) todos os días da semana.</p>
    <p>Con base no anterior, e despois da audiencia ao comité de folga, a conselleira</p>
    <h2>DISPÓN:</h2>
    <p>Artigo 1</p>
    <p>A convocatoria de folga referida enténdese condicionada ao mantemento dos servizos mínimos que se establecen nesta orde. </p>
    <p>O ámbito da folga abrangue transporte sanitario urxente, organizado e xestionado pola Fundación Pública Urxencias Sanitarias Galicia 061 a través da RTSU (Rede de transporte sanitario urxente), que se presta mediante:</p>
    <p>– Ambulancias de soporte vital avanzado (ASVA) ou UVI móbiles, é dicir, ambulancias tipo III concertadas por US-061, que se corresponden cun total de 1 unidade situada en Pontevedra. O horario de servizo é de 24 horas e a área de operatividade está limitada á poboación residente nunha isócrona de 20 minutos no contorno da base.</p>
    <p>– Ambulancias de soporte vital básico correspondentes á Rede de transporte sanitario urxente (RTSU), é dicir, ambulancias tipo II concertadas por US-061, que se corresponden cun total de 3,5 unidades situadas en Pontevedra (2-24 horas), Bueu (1-24 horas) e Marín (1-12 horas).</p>
    <p>A Rede de transporte sanitario urxente de Galicia (RTSUG) está organizada en razón a unha superficie, unha poboación e un complexo mapa de isócronas, onde cada recurso garante o servizo a unha poboación nunha área determinada, cun persoal especificamente formado para este tipo de asistencia, e sobre a base de que poden ocorrer accidentes e darse situacións de urxencia de difícil resolución se non están dispoñibles todos os recursos de transporte urxente, dado que non se pode prever a demanda. O número de ambulancias contratadas está axustado a esa finalidade. </p>
    <p>En consecuencia, para garantir a protección á saúde da poboación e dar resposta ao 100 % dos servizos solicitados pola Fundación Pública Urxencias Sanitarias 061, neste ámbito imponse unha cobertura do 100 % das unidades.</p>
    <p>Os servizos mínimos que se fixan resultan totalmente imprescindibles para manter a necesaria cobertura asistencial respecto ao transporte sanitario a través da empresa afectada pola folga, coa finalidade de evitar que se produzan prexuízos graves para a saúde.</p>
    <p>Tales mínimos responden á necesidade de compatibilizar o respecto ineludible ao exercicio do dereito á folga coa adecuada atención a enfermos e accidentados que, baixo ningún concepto, poden quedar desasistidos polas características do servizo dispensado.</p>
    <p>Consonte o exposto, o criterio reitor para a determinación do persoal necesario para o mantemento dos servizos esenciais na folga referida é unha cobertura do 100 % das unidades.</p>
    <p>Artigo 2 </p>
    <p>Con base no criterio anterior, no anexo desta orde recóllense o número de efectivos precisos para cubrir os servizos mínimos durante a folga.</p>
    <p>A determinación concreta do persoal que debe cubrir os servizos mínimos será realizada pola dirección da empresa, mediante comunicación nominativa e individual do dito persoal.</p>
    <p>A designación deberá ser publicada nos taboleiros de anuncios da empresa con antelación ao comezo da folga.</p>
    <p>O persoal designado que desexe exercer o seu dereito de folga poderá instar a súa substitución por outro/a profesional da empresa que voluntariamente acepte o cambio de xeito expreso.</p>
    <p>No expediente de determinación de servizos mínimos da empresa, que estará dispoñible para xeral coñecemento do persoal destinatario, deberá quedar constancia dos criterios e xustificación ponderados para determinar os ditos servizos.</p>
    <p>Artigo 3</p>
    <p>Os paros e alteracións no traballo por parte do persoal necesario para o mantemento dos servizos mínimos determinados serán considerados ilegais para os efectos do establecido no artigo 16.1 do Real decreto lei 17/1977, do 4 de marzo (BOE núm. 58, do 9 de marzo).</p>
    <p>Artigo 4</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Artigo 5</p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías a poboación e usuarios dos servizos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposicion derradeira</p>
    <p>A presente orde producirá efectos e entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 3 de decembro de 2013</p>
    <footer><p>Rocío Mosquera Álvarez<br>Conselleira de Sanidade</p></footer>
    <h2>Anexo<br>Fundación Pública Urxencias Sanitarias de Galicia-061</h2>
    <table>
     <tbody>
      <tr>
       <td rowspan="2">Categoría/servizo</td>
       <td colspan="3">Número de efectivos de servizos mínimos</td>
      </tr>
      <tr>
       <td>Mañá
        (8.00 a 15.00 h)</td>
       <td>Tarde
        (15.00 a 22.00 h)</td>
       <td>Noite
        (00.00 a 8.00 h)
        (22.00 a 00.00 h)</td>
      </tr>
      <tr>
       <td colspan="4">Rede de transporte sanitario urxente</td>
      </tr>
      <tr>
       <td>TTS (técnico transporte sanitario) Unidades 24 horas</td>
       <td colspan="3" rowspan="2">7 <sup>(1)</sup>
        2 <sup>(2)</sup></td>
      </tr>
      <tr>
       <td>TTS (técnico transporte sanitario) Unidades 12 horas</td>
      </tr>
     </tbody>
    </table>
    <p><sup>(1) </sup>7 TTS as 24 horas da xornada.</p>
    <p><sup>(2)</sup> 2 TTS en xornada de 12 horas.</p>

