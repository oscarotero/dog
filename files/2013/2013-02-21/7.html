---
date: '2013-02-21'
id: O90-140213-0001
page: 5111
number: 37
agency: Axencia Galega de Desenvolvemento Rural
section: III. Outras disposicións.
title: >-
  RESOLUCIÓN do 12 de febreiro de 2013 pola que se modifica a Resolución do 11
  de maio de 2012 pola que se convocan para o período 2012/13 as subvencións aos
  proxectos dinamizadores das áreas rurais de Galicia, cofinanciadas co Fondo
  Europeo Agrícola de Desenvolvemento Rural (Feader) no marco do PDR de Galicia
  2007-2013.
range: Resolución
url: >-
  https://www.xunta.gal/dog/Publicados/2013/20130221/AnuncioO90-140213-0001_gl.html
---
<p>A Resolución do 11 de maio de 2012 pola que se convocan para o período 2012/13 as subvencións aos proxectos dinamizadores das áreas rurais de Galicia, cofinanciadas co Fondo Europeo Agrícola de Desenvolvemento Rural (Feader) no marco do PDR de Galicia 2007-2013 (DOG nº 106, do 5 de xuño de 2012), establece a repartición da dotación económica entre as anualidades 2012 (2.000.000 €) e 2013 (1.500.000 €). Igualmente, establece o 30 de outubro de 2012 como prazo para executar e xustificar correctamente o investimento correspondente á anualidade 2012, e o 30 de xuño de 2013 como prazo límite para a execución e xustificación final dos proxectos.</p>
    <p>Debido á concorrencia no tempo de catro convocatorias e ao gran número de expedientes manexados, non foi posible resolver a convocatoria de xeito que os beneficiarios tivesen tempo suficiente para executar e xustificar os investimentos nos prazos previstos.</p>
    <p>Co obxecto de non causar un prexuízo aos beneficiarios das axudas, e unha vez tramitado o oportuno expediente,</p>
    <h2>RESOLVO:</h2>
    <p>1. O crédito previsto para a anualidade 2012 na Resolución do 11 de maio de 2012, pola que convocan para o período 2012/13 as subvencións aos proxectos dinamizadores das áreas rurais de Galicia, cofinanciadas co Fondo Europeo Agrícola de Desenvolvemento Rural (Feader) no marco do PDR de Galicia 2007-2013, pasa integramente á anualidade 2014, manténdose a de 2013.</p>
    <p>2. O prazo límite para a execución e xustificación dos investimentos vinculados aos proxectos subvencionados correspondentes á anualidade 2013 será o 30 de agosto de 2013. O feito de non xustificar correctamente esta anualidade, e dependendo das dispoñibilidades ou situación orzamentaria, podería devir en perda de dereito ao cobramento da axuda.</p>
    <p>3. O prazo límite para a execución e xustificación da anualidade 2014 será o 30 de abril de 2014.</p>
    <p>Santiago de Compostela, 12 de febreiro de 2013</p>
    <footer><p>P.D. (Resolución 2.7.2007; DOG nº 134, do 11 de xullo)<br>Antonio Crespo Iglesias<br>Director xeral da Axencia Galega de Desenvolvemento Rural</p></footer>

