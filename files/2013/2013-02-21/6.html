---
date: '2013-02-21'
id: G1096-130213-0001
page: 5100
number: 37
agency: Axencia de Protección da Legalidade Urbanística
section: III. Outras disposicións.
title: >-
  RESOLUCIÓN do 11 de febreiro de 2013 polo que se dá publicidade ao Plan de
  inspección urbanística para o ano 2013.
range: Resolución
url: >-
  https://www.xunta.gal/dog/Publicados/2013/20130221/AnuncioG1096-130213-0001_gl.html
---
<p>Visto o acordo adoptado polo Consello Executivo da Axencia de Protección da Legalidade Urbanística na súa reunión do 31 de xaneiro de 2013, polo que se aprobou o Plan de inspección urbanística para o ano 2013, e de conformidade co disposto no artigo 18.f) dos estatutos da Axencia de Protección da Legalidade Urbanística, aprobados polo Decreto 213/2007, do 31 de outubro, dispoño a súa publicación no <em>Diario Oficial de Galicia</em>.</p>
    <p>Santiago de Compostela, 11 de febreiro de 2013</p>
    <footer><p>Por substitución (Artigo 3 do Decreto 51/2008, do 6 de marzo)<br>José María Domínguez Blanco<br>Subdirector da Axencia de Protección da Legalidade Urbanística</p></footer>
    <h2>ANEXO<br>Plan de inspección urbanística para o ano 2013</h2>
    <h2>CAPÍTULO I<br>Disposicións xerais</h2>
    <p>Artigo 1. <em>Obxecto</em></p>
    <p>Este plan de inspección urbanística ten por obxecto determinar os obxectivos principais e as actuacións prioritarias da Axencia de Protección da Legalidade Urbanística coa finalidade de mellorar a calidade e a eficacia da disciplina urbanística ao servizo dos cidadáns e de garantir a obxectividade e a imparcialidade na actuación da Axencia.</p>
    <p>Artigo 2. <em>Vixencia</em></p>
    <p>Este plan de inspección estará vixente durante o ano 2013 e ata a entrada en vigor do seguinte plan de inspección anual.</p>
    <p>Artigo 3. <em>Obxectivos principais</em></p>
    <p>Os obxectivos principais do presente plan de inspección urbanística son:</p>
    <p>1º. Promover o dereito dos cidadáns a un medio urbano e rural adecuado para o desenvolvemento da persoa, consonte o disposto no artigo 45 da Constitución, na Lei 9/2002, de ordenación urbanística e protección do medio rural de Galicia, e na Lei 22/1988, de costas.</p>
    <p>2º. Evitar que se leven a cabo sen a preceptiva licenza urbanística municipal ou sen a autorización autonómica exixida na LOUG ou na Lei de costas obras de construción de novas edificacións, ou de reconstrución, rehabilitación ou ampliación das existentes.</p>
    <p>3º. Colaborar activamente cos concellos de Galicia no obxectivo común de velar polo cumprimento da normativa e do planeamento urbanístico.</p>
    <p>Artigo 4. <em>Actuacións prioritarias</em></p>
    <p>Para a consecución dos obxectivos sinalados no artigo anterior, a Axencia de Protección da Legalidade Urbanística desenvolverá, entre outras, as seguintes actuacións prioritarias:</p>
    <p>a) Actuacións para evitar os ilícitos urbanísticos:</p>
    <p>– A vixilancia e inspección do territorio.</p>
    <p>– O asesoramento xurídico-urbanístico aos concellos adheridos no ámbito das competencias propias da Axencia.</p>
    <p>– A formación do persoal.</p>
    <p>b) Actuacións para restaurar a legalidade vulnerada por ilícitos urbanísticos:</p>
    <p>– A investigación de infraccións urbanísticas.</p>
    <p>– A tramitación de expedientes de reposición da legalidade urbanística.</p>
    <p>– A execución das ordes de demolición.</p>
    <p>– A tramitación de expedientes sancionadores.</p>
    <p>– A impugnación de licenzas ilegais.</p>
    <p>c) Actuacións para restaurar a legalidade vulnerada por infraccións da Lei de costas:</p>
    <p>– A investigación de infraccións da Lei de costas.</p>
    <p>– A tramitación de expedientes sancionadores.</p>
    <p>– A execución das ordes de demolición.</p>
    <h2>CAPÍTULO II<br>Actuacións para evitar os ilícitos urbanísticos </h2>
    <p>Artigo 5. <em>Vixilancia e inspección do territorio</em></p>
    <p>1. Actuación.</p>
    <p>Desenvolver operacións de vixilancia e inspección do territorio para detectar as obras en curso de execución en calquera clase de solo sen a preceptiva licenza urbanística municipal ou sen a preceptiva autorización autonómica exixida na LOUG ou na Lei de costas e que consistan en novas construcións e instalacións, ou na reconstrución, rehabilitación ou ampliación das edificacións existentes, agás as de escasa entidade.</p>
    <p>2. Prioridades.</p>
    <p>As operacións de vixilancia e inspección serán realizadas por orde da Dirección da Axencia, prestando especial atención aos seguintes territorios:</p>
    <p>a) O territorio dos municipios integrados na Axencia.</p>
    <p>b) O territorio dos municipios costeiros.</p>
    <p>c) O territorio dos municipios con espazos naturais.</p>
    <p>Para levar a cabo estas actuacións de inspección pola xefatura de servicio provincial correspondente, elaborarase trimestralmente un cadro resumo de concellos para inspeccionar que, á marxe das inspeccións periódicas realizadas como consecuencia da tramitación de expedientes de reposición en curso, recolla a listaxe de concellos que se van inspeccionar tendo en conta o seguinte: </p>
    <p>• Para os concellos adheridos seguirase a orde cronolóxica de incorporación á Axencia referenciada na data de publicación do correspondente convenio no <em>Diario Oficial de Galicia</em>. </p>
    <p>• Para os concellos non adheridos elaborarase unha táboa resumo dos concellos existentes na provincia que se principiará polos concellos que cumpran as prioridades b) e c), se continuará polos que cumpran coa prioridade b) e deseguido polos que cumpran pola prioridade c). O resto dos concellos recollerase por orde crecente de poboación (principiándose polo de menor poboación), unha vez que se presupón que os de menor poboación dispoñen de menor capacidade para a realización dos labores de inspección propia. </p>
    <p>O cadro resumo de concellos deberá obter o visto e prace da Dirección da Axencia e terá carácter orientativo atendendo ás necesidades do servizo. </p>
    <p>3. Unidades responsables: os servizos provinciais da Axencia.</p>
    <p>As actuacións de inspección serán coordinadas debidamente cos representantes municipais. </p>
    <p>Artigo 6. <em>Formación do persoal</em></p>
    <p>1. Actuación.</p>
    <p>Dar formación especializada ao persoal da Axencia e dos concellos integrados nela para mellorar a calidade e a eficacia da disciplina urbanística.</p>
    <p>Asemade, propiciarase a formación destinada a profesionais de diversos ámbitos e interesados, en xeral, co obxecto de dar unha formación urbanística máis especializada, facendo fincapé na importancia do cumprimento da legalidade urbanística, así como nas consecuencias da súa transgresión.</p>
    <p>2. Prioridades.</p>
    <p>Durante o ano 2013 desenvolveranse, como mínimo, dous cursos sobre o réxime do solo.</p>
    <p>3. Unidade responsable: a Subdirección da Axencia.</p>
    <h2>CAPÍTULO III<br>Actuacións para restaurar a legalidade vulnerada por ilícitos urbanísticos</h2>
    <p>Artigo 7. <em>Investigación de infraccións urbanísticas</em></p>
    <p>1. Actuación.</p>
    <p>Desenvolver as investigacións necesarias para determinar os feitos constitutivos da infracción urbanística, identificar os presuntos responsables e determinar as demais circunstancias que resulten relevantes para o exercicio das potestades de reposición da legalidade e sancionadoras previstas na LOUG.</p>
    <p>2. Prioridades.</p>
    <p>Deberán desenvolverse con carácter prioritario e urxente as investigacións sobre as obras en curso de execución sen a preceptiva licenza urbanística municipal ou sen a preceptiva autorización autonómica exixida na LOUG que consistan na realización de novas construcións ou instalacións ou na reconstrución, rehabilitación ou ampliación das existentes, agás as de escasa entidade. </p>
    <p>As investigacións de carácter prioritario e urxente deberán finalizarse no prazo de tres meses, prorrogable por outros tres meses, como máximo, por acordo da Dirección da Axencia, logo da petición da xefatura do servizo provincial.</p>
    <p>Para as inspeccións realizadas de oficio seguirase o establecido no artigo 5 do presente plan.</p>
    <p>3. Unidades responsables: os servizos provinciais da Axencia.</p>
    <p>Artigo 8. <em>Tramitación de expedientes de reposición da legalidade urbanística</em></p>
    <p>1. Actuación.</p>
    <p>Incoar e tramitar os expedientes de reposición da legalidade urbanística de conformidade co disposto nos artigos 209 a 215 da LOUG.</p>
    <p>2. Prioridades.</p>
    <p>Deberán paralizarse e/ou incoarse con carácter prioritario e urxente as obras en curso de execución sen a preceptiva licenza urbanística municipal ou sen a preceptiva autorización autonómica exixida na LOUG que consistan na realización de novas construcións ou instalacións, ou na reconstrución, rehabilitación ou ampliación das existentes, agás as de escasa entidade. </p>
    <p>No caso de que estean pendentes de paralizarse e incoarse varias obras en curso de execución de carácter prioritario, atenderase aos seguintes criterios: </p>
    <p>1º. As obras en execución situadas en municipios integrados na Axencia.</p>
    <p>2º. As obras en execución de maiores dimensións.</p>
    <p>3. Unidades responsables: os servizos de Inspección Urbanística.</p>
    <p>Artigo 9. <em>Execución de ordes de demolición</em></p>
    <p>1. Actuación.</p>
    <p>Executar as ordes de demolición e de reposición dos bens ao estado anterior á actuación ilegal, consonte o disposto no artigo 209.6 da LOUG.</p>
    <p>2. Execución en período voluntario.</p>
    <p>A execución da orde de demolición deberá ser realizada polo suxeito obrigado no prazo fixado para o efecto na resolución do expediente de reposición da legalidade.</p>
    <p>O obrigado a demoler poderá solicitar a ampliación do prazo para executar a orde de demolición por razóns cumpridamente xustificadas.</p>
    <p>En todo caso, deberá quedar suficientemente garantida a execución da demolición dentro do prazo que fixe a Axencia, que en ningún caso poderá ser superior a seis meses desde a resolución da ampliación correspondente e, como máximo, un ano contado desde a data en que a resolución que ordena a demolición sexa executiva.</p>
    <p>Para estes efectos, o interesado presentará a solicitude acompañada da seguinte documentación:</p>
    <p>a) DNI do solicitante.</p>
    <p>b) Proxecto de execución das obras de demolición e restauración da realidade física alterada ao estado anterior á actuación ilegal, que deberá de ser redactado polo técnico competente e visado polo seu correspondente colexio profesional.</p>
    <p>c) Programa de execución das obras de demolición.</p>
    <p>d) Resgardo do depósito de aval bancario na caixa xeral de depósitos da Consellería de Facenda, a favor da Axencia de Protección da Legalidade Urbanística, por importe suficiente para cubrir os gastos de execución das obras de demolición e restauración.</p>
    <p>e) Declaración responsable do obrigado comprometéndose a executar ao seu cargo as obras de demolición, de acordo co proxecto técnico e o programa de execución aprobados pola Axencia.</p>
    <p>No caso de incumprimento dalgún dos prazos parciais ou do prazo final acordarase a execución subsidiaria pola Axencia á conta do obrigado, e a inmediata incautación do aval, sen prexuízo da liquidación definitiva do importe dos gastos de demolición. </p>
    <p>3. Execución forzosa.</p>
    <p>Finalizado o prazo para executar a orde de demolición en período voluntario, acordarase a execución forzosa mediante a imposición de multas coercitivas, que serán reiteradas periodicamente cada 3 meses ata lograr a execución polo suxeito obrigado.</p>
    <p>Transcorrido un ano desde a data en que a resolución que ordena a demolición adquira firmeza en vía administrativa, ou, se é o caso, en vía contencioso-administrativa, acordarase a execución subsidiaria pola Axencia con cargo ao suxeito obrigado, atendendo á seguinte orde de prioridades:</p>
    <p>1º. As resolucións xudiciais que ordenan á Axencia a execución subsidiaria da demolición.</p>
    <p>2º. As resolucións firmes en vía administrativa e, se é o caso, na contencioso-administrativa, que ordenan a demolición de edificacións en solo rústico de especial protección de costas, agás as de escasa entidade.</p>
    <p>3º. As ordes de demolición respecto das cales os interesados se comprometeron a executar ao seu cargo a demolición no prazo e condicións aceptados pola Axencia, no suposto de que incumprisen calquera dos prazos parciais ou o prazo final establecidos para a execución da orde de demolición.</p>
    <p>4º. As restantes ordes de demolición segundo a importancia da infracción e a antigüidade das obras.</p>
    <p>En calquera caso, o acordo de execución subsidiaria quedará supeditado á existencia de fondos orzamentarios suficientes.</p>
    <p>3. Unidades responsables: o servizo técnico e os servizos de Inspección Urbanística.</p>
    <p>Artigo 10. <em>Tramitación de expedientes sancionadores</em></p>
    <p>1. Actuación.</p>
    <p>Incoar e tramitar os expedientes sancionadores por infracción urbanística, de conformidade co disposto nos artigos 216 a 223 da LOUG.</p>
    <p>2. Prioridades.</p>
    <p>Deberá incoarse o expediente sancionador inmediatamente despois de que sexa firme en vía administrativa a resolución ditada do expediente de reposición da legalidade urbanística. </p>
    <p>Non obstante, no suposto de que os feitos poidan ser constitutivos de delito urbanístico, poñeranse en coñecemento do Ministerio Fiscal, consonte o disposto no artigo 42 do texto refundido da Lei de solo, aprobado por Real decreto lexislativo 2/2008, do 20 de xuño.</p>
    <p>3. Unidades responsables: os servizos de Inspección Urbanística.</p>
    <p>Artigo 11. <em>Impugnación de licenzas ilegais</em></p>
    <p>1. Actuación.</p>
    <p>Velarase pola vixilancia do cumprimento polas entidades locais do deber de revisar licenzas contrarias ao ordenamento urbanístico que establece o artigo 212.2 da LOUGA. Este control exercerase requirindo o cumprimento do referido deber e acudindo aos órganos xudiciais no caso de que se rexeite o requirimento ou ante falta de resposta. </p>
    <p>2. Unidade responsable: os servizos de Inspección Urbanística e a Subdirección da Axencia.</p>
    <h2>CAPÍTULO IV<br>Actuacións para restaurar a legalidade vulnerada<br>por infraccións da Lei de costas</h2>
    <p>Artigo 12. <em>Investigación de infraccións da Lei de costas</em></p>
    <p>1. Actuación.</p>
    <p>Desenvolver as investigacións necesarias para determinar os feitos constitutivos da infracción da Lei de costas, identificar os presuntos responsables e determinar as demais circunstancias que resulten relevantes para o exercicio das potestades sancionadora e de reposición da legalidade previstas na Lei de costas.</p>
    <p>2. Prioridades.</p>
    <p>Deberán desenvolverse con carácter prioritario e urxente as investigacións sobre as obras en curso de execución dentro da zona de servidume de protección do dominio público marítimo-terrestre sen a preceptiva autorización autonómica exixida na Lei de costas, e que consistan na realización de novas construcións ou instalacións ou na reconstrución, rehabilitación ou ampliación das existentes, agás as de escasa entidade. </p>
    <p>As investigacións de carácter prioritario e urxente deberán finalizarse no prazo de tres meses, prorrogable por outros tres meses como máximo, por acordo da Dirección da Axencia, logo da petición da xefatura do servizo provincial.</p>
    <p>Para as inspeccións realizadas de oficio seguirase o establecido no artigo 5 do presente plan.</p>
    <p>3. Unidades responsables: os servizos provinciais da Axencia.</p>
    <p>Artigo 13. <em>Tramitación de expedientes sancionadores</em></p>
    <p>1. Actuación.</p>
    <p>Incoar e tramitar expedientes sancionadores por infraccións graves da Lei de costas.</p>
    <p>2. Prioridades.</p>
    <p>Deberán incoarse e tramitarse con carácter prioritario e urxente os expedientes sancionadores en relación coas obras en curso de execución dentro da zona de servidume de protección do dominio público marítimo-terrestre sen a preceptiva autorización autonómica exixida na Lei de costas e que consistan na realización de novas construcións ou instalacións ou na reconstrución, rehabilitación ou ampliación das existentes, agás as de escasa entidade. </p>
    <p>No caso de que estean pendentes de incoarse varios expedientes sancionadores de carácter prioritario, na orde de incoación atenderase aos seguintes criterios: </p>
    <p>1º. As obras en execución situadas en municipios integrados na Axencia.</p>
    <p>2º. As obras en execución de maiores dimensións.</p>
    <p>3. Unidade responsable: o Servizo de Inspección do Litoral.</p>
    <p>Artigo 14. <em>Execución de ordes de demolición</em></p>
    <p>1. Actuación.</p>
    <p>Executar as ordes de demolición e de reposición dos bens ao estado anterior á actuación ilegal, consonte o disposto no artigo 107 da Lei de costas.</p>
    <p>2. Execución en período voluntario.</p>
    <p>A execución da orde de demolición deberá realizarse polo suxeito obrigado no prazo fixado para o efecto na resolución do expediente sancionador ou de reposición da legalidade.</p>
    <p>O obrigado que ten que demoler poderá solicitar a ampliación do prazo para executar a orde de demolición, nos termos e condicións que se establecen no número 2 do artigo 9 deste plan de inspección.</p>
    <p>3. Execución forzosa.</p>
    <p>Finalizado o prazo para executar a orde de demolición en período voluntario, acordarase a execución forzosa mediante a imposición de multas coercitivas que serán reiteradas periodicamente cada 3 meses ata lograr a execución polo suxeito obrigado.</p>
    <p>Transcorrido un ano desde a data en que a resolución que ordena a demolición adquira firmeza en vía administrativa, ou, se é o caso, en vía contencioso-administrativa, acordarase a execución subsidiaria pola Axencia con cargo ao suxeito obrigado, atendendo á seguinte orde de prioridades:</p>
    <p>1º. As resolucións xudiciais que ordenan á Axencia a execución subsidiaria da demolición.</p>
    <p>2º. As resolucións firmes en vía administrativa e, se é o caso, na contencioso-administrativa, que ordenan a demolición de edificacións en solo rústico de especial protección de costas, agás as de escasa entidade.</p>
    <p>3º. As ordes de demolición respecto das cales os interesados se comprometeron a executar ao seu cargo a demolición no prazo e condicións aceptados pola Axencia, no suposto de que incumprisen calquera dos prazos parciais ou o prazo final establecidos para a execución da orde de demolición.</p>
    <p>4º. As restantes ordes de demolición segundo a importancia da infracción e a antigüidade das obras.</p>
    <p>En calquera caso, o acordo de execución subsidiaria quedará supeditado á existencia de fondos orzamentarios suficientes.</p>
    <p>4. Unidade responsable: Servizo de Inspección do Litoral.</p>
    <h2>CAPÍTULO V<br>Execución e seguimento do plan</h2>
    <p>Artigo 15. <em>Execución do plan</em></p>
    <p>1. A Dirección da Axencia poderá ditar as instrucións e ordes de servizo que resulten necesarias para a mellor execución deste plan de inspección. </p>
    <p>2. De conformidade co disposto nos artigos 50 e 74 da Lei 30/1992, de réxime xurídico das administracións públicas e do procedemento administrativo común, a Dirección da Axencia poderá acordar a tramitación de urxencia e alterar a orde de prioridades sinaladas neste plan de inspección, por razóns de interese público. </p>
    <p>Artigo 16. <em>Colaboración coas administracións públicas</em></p>
    <p>1. A Axencia colaborará activamente con todas as administracións públicas co obxectivo de velar polo cumprimento da normativa reguladora do urbanismo, a ordenación do territorio e o litoral, nos termos establecidos no artigo 4 da Lei 30/1992, de réxime xurídico das administracións públicas e do procedemento administrativo común.</p>
    <p>2. En particular, a Axencia coordinará a súa actuación cos municipios integrados nela, así como coa Unidade da Policía Nacional adscrita á Comunidade Autónoma de Galicia.</p>
    <p>3. A Axencia comunicará aos correspondentes concellos o inicio e a resolución dos expedientes de reposición da legalidade urbanística.</p>
    <p>Artigo 17. <em>Seguimento da execución do plan</em></p>
    <p>Semestralmente o/a director/a da Axencia dará conta ao Consello Executivo dos resultados da execución deste plan de inspección.</p>

