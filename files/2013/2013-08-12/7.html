---
date: '2013-08-12'
id: CA05-060813-0002
page: 32584
number: 153
agency: Consellería de Traballo e Benestar
section: III. Outras disposicións.
title: >-
  ORDE do 6 de agosto de 2013 pola que se establecen as bases reguladoras de
  subvencións de programas desenvolvidos polas corporacións locais para a
  inclusión social da poboación xitana, inmigrante e outras persoas en risco de
  exclusión, e se procede á súa convocatoria para o exercicio 2013 cofinanciada
  polo Fondo Social Europeo 2007/2013.
range: Orde
url: >-
  https://www.xunta.gal/dog/Publicados/2013/20130812/AnuncioCA05-060813-0002_gl.html
---
<p>O Estatuto de autonomía de Galicia, no seu artigo 27.23º, atribúelle á Comunidade Autónoma competencia exclusiva en materia de asistencia social, en consonancia coa habilitación competencial outorgada ás comunidades autónomas polo artigo 148.1.20º da Constitución española.</p>
    <p>A Lei 13/2008, do 3 de decembro, de servizos sociais para Galicia, establece, no seu artigo 58, que as competencias en materia de servizos sociais corresponderán á Administración da Comunidade Autónoma de Galicia e ás corporacións locais de Galicia, así como, se é o caso, ás demais entidades públicas previstas no Estatuto de autonomía de Galicia ou establecidas nesta lei.</p>
    <p>A Consellería de Traballo e Benestar, segundo a estrutura orgánica fixada polo Decreto 42/2013, do 21 de febreiro, polo que se establece a estrutura orgánica da Consellería de Traballo e Benestar, é o órgano que ten asumidas as competencias en materia de servizos sociais, incluíndo as políticas de inclusión social e as relativas á poboación inmigrante que lle corresponden á Xunta de Galicia.</p>
    <p>A Unión Europea, a través da Estratexia 2020, asume como prioridade converterse nunha economía intelixente, sustentable e inclusiva que desfrute de altos niveis de emprego, de produtividade e de cohesión social.</p>
    <p>Para lograr a converxencia con España e a Unión Europea Galicia deberá aumentar a súa taxa de emprego, mellorando as condicións de empregabilidade e propoñendo oportunidades de integración social e laboral, especialmente entre aqueles grupos que teñen unha menor participación no mercado de traballo e que presentan un maior risco de exclusión.</p>
    <p>Nesta liña, aumentar a participación no mercado laboral e mellorar a calidade e produtividade do traballo, impulsando a igualdade de oportunidades e a inclusión social dos colectivos máis desfavorecidos son os principais obxectivos do eixe 2 do FSE para o presente período.</p>
    <p>Así, o programa operativo do FSE de Galicia 2007/2013 establece que os beneficiarios últimos de eixe serán os grupos e persoas con maiores desvantaxes sociais, entre os que se encontran aqueles con maiores dificultades de acceso ao mercado de traballo. Nestes grupos a intervención coas persoas cobra especial importancia por precisar de accións complementarias de acompañamento á inserción laboral dispensadas por persoal técnico cualificado non sempre de fácil alcance para as persoas destinatarias dos programas. </p>
    <p>A Consellería de Traballo e Benestar, en virtude das súas competencias en materia de inclusión social, considera de especial interese a posta en marcha de programas dirixidos a compensar as dificultades que presentan estes colectivos, xa definidos no II Plan galego de inclusión social.</p>
    <p>O II Plan galego de inclusión social elaborouse de acordo cos principais obxectivos en materia de protección e inclusión social adoptados pola Unión Europea nos cumios de Lisboa e Niza do ano 2000 e 2001 respectivamente, e actualizados mediante a comunicación da Comisión do 22 de decembro de 2005 e posteriores informes conxuntos da Comisión e Consello «un novo marco para a coordinación aberta das políticas de protección social e inclusión social na Unión Europea», e son os seguintes: a) asegurar a inclusión social activa de todos promovendo a participación no mercado laboral e loitando contra a pobreza e a exclusión entre as persoas e colectivos máis marxinados, b) garantir o acceso de todos aos recursos, dereitos e servizos sociais básicos para a participación na sociedade, c) asegurar a boa coordinación das políticas de inclusión, implicando a todos os niveis os axentes pertinentes.</p>
    <p>O II Plan galego de inclusión social naceu coa vocación de constituírse como instrumento decisivo de loita contra a pobreza e a exclusión social, entendido como debilitamento e/ou ruptura dos vínculos entre a persoa e o contorno social e incidindo na atención a persoas como proceso de cambio. Baixo este enfoque, o II Plan galego de inclusión social deseña medidas baseadas principalmente na atención a persoas que atravesan por procesos derivados de aquel debilitamento e que precisan dun acompañamento técnico que facilite e/ou posibilite a súa inserción social e laboral. Dentro deste contexto, os perceptores de rendas mínimas, persoas pertencentes a colectivos con dificultades de integración social como a comunidade xitana e os inmigrantes, entre outros, considéranse grupos vulnerables e, polo tanto, susceptibles de seren destinatarios de accións que os acompañen no seu proceso de cambio.</p>
    <p>A inclusión nunha mesma base reguladora de diferentes colectivos de alta vulnerabilidade exixe que a ferramenta administrativa coa que se pretenda atender aprecie tanto as súas características comúns como que incida nas súas problemáticas singulares.</p>
    <p>Coincidindo en que a atención ás persoas, baixo un principio corrector ou de reforzo, por persoal técnico cualificado, é a base dunha correcta inserción social, defínese como unidade de atención, para os efectos da presente orde, a intervención social entendida como a realización dun itinerario de inclusión sociolaboral a persoas e/ou familias de elevada vulnerabilidade á exclusión social e laboral. No presente marco normativo, este entenderase como aquela ferramenta técnica desenvolvida por persoal técnico cualificado no cal este é o responsable de deseñar e conducir, a través do seu acompañamento activo, á realización de accións dirixidas á adquisición e desenvolvemento das habilidades sociais e hábitos prelaborais dos participantes nas accións coa finalidade última de dinamizar as súas capacidades e recursos persoais, sociais e laborais e procurar a súa inclusión social.</p>
    <p>Non obstante o anterior, a unidade de intervención así definida descoida aspectos que singularmente afectan en maior grao a algúns colectivos, polo que se fai necesario introducir accións complementarias a aquel que traten de compensar eses factores de vulnerabilidade asociados. Estas accións complementarias, en función da problemática que se vai atender, adoptarán formas diversas con diferente intensidade de dedicación técnica.</p>
    <p>Estes factores de vulnerabilidade asociados implican intervencións puntuais de diversa índole: son actuacións dirixidas á adquisición de habilidades residenciais e de convivencia, habilidades educativas dirixidas a favorecer desde o ámbito sociofamiliar a plena normalización no sistema educativo dos menores a cargo, adquisición de pautas hixiénico-sanitarias, actuacións que impliquen a información, asesoramento e apoio na realización dos trámites administrativos que, en determinados colectivos como poden ser os inmigrantes, teñan especial relevancia para regularizar a súa situación en España, e todas elas comprenderán actuacións de diferente contido e intensidade, aspectos aos cales deberán referenciarse.</p>
    <p>Así, defínese como unidade complementaria de intervención a actuación de carácter residencial das persoas e familias incorporadas aos procesos de realoxamento e erradicación do chabolismo ou con carencias básicas no fogar. Para os efectos da presente orde, estas accións deben entenderse como aquela intervención educacional dirixida a mellorar as condicións residenciais das persoas e/ou familias de elevada vulnerabilidade á exclusión social e laboral, tanto nos procesos de realoxamento por erradicación do chabolismo como noutros relacionados coas condicións de habitabilidade propias da vivenda en relación cos seus ocupantes (infravivenda), como o acompañamento dirixido á convivencia posterior nunha vivenda normalizada.</p>
    <p>Por outra banda, unha intervención pública de fomento como a presente orde de axudas non pode obviar o crecente problema da pobreza infantil como axente de cronificación da pobreza, polo que deben impulsar decididamente programas que inclúan medidas dirixidas a mitigar ese perverso efecto. Por iso, a presente orde establece como unidade complementaria de intervención as accións de carácter educacional e defíneas como aquelas enfocadas a favorecer desde o ámbito sociofamiliar a plena normalización no sistema educativo dos menores ao seu cargo.</p>
    <p>Por último, cómpre destacar as unidades complementarias de carácter hixiénico-sanitarias dirixidas á adquisición de pautas normalizadas de atención aos problemas derivados da súa carencia, as cales, como as outras anteriores, deberán referenciarse á súa intensidade e contido.</p>
    <p>Finalmente, hai que destacar tamén como unidade complementaria de intervención a actuación de información, asesoramento e apoio, especialmente, no caso das persoas inmigrantes, no relativo á realización dos trámites precisos nas autorizacións e renovacións de residencia de traballo, homologación de títulos, reagrupamentos familiares e na emisión de informes de arraigamento e de vivenda axeitada. </p>
    <p>En coherencia co anterior e desde o punto de vista de eficacia administrativa, defínese como criterio de repartición económico do crédito un sistema de módulos no cal se reflicten os prezos para cada unha das intervencións sociais que se vaian realizar tomando como referencia básica a atención ás persoas.</p>
    <p>A presente orde regula a convocatoria de subvencións ás corporacións locais para o cofinanciamento de programas desenvolvidos polos servizos sociais de titularidade municipal dirixidos á inclusión sociolaboral dos grupos arriba definidos e considerados vulnerables, de conformidade co establecido na normativa estatal básica da Lei 38/2003, do 17 de novembro, xeral de subvencións (BOE 276, do 18 de novembro de 2003) e do regulamento que a desenvolve, aprobado polo Real decreto 887/2006, do 21 de xullo (BOE nº 176, do 25 de xullo) na Lei 9/2007, do 13 de xuño, de subvencións de Galicia (DOG nº 121, do 25 de xuño) e no regulamento que a desenvolve, aprobado polo Decreto 11/2009, do 8 de xaneiro (DOG nº 20, do 29 de xaneiro), no texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, (DOG nº 214, do 5 de novembro) normativa á cal, en consecuencia, se adaptará a presente orde, atendendo, en todo caso, aos principios de publicidade, transparencia, concorrencia, obxectividade e igualdade e non discriminación.</p>
    <p>Nos orzamentos xerais da Comunidade Autónoma para o ano 2013 existe crédito adecuado e suficiente para o financiamento das subvencións previstas nesta orde, no estado de gasto correspondente á Dirección Xeral de Familia e Inclusión. Estas axudas están financiadas polo Fondo Social Europeo 2007/2013 nun 80 %, e pola Comunidade Autónoma de Galicia, amais da contribución económica da Administración do Estado, a través do Ministerio de Sanidade, Servizos Sociais e Igualdade, no caso dos programas especificamente dirixidos á comunidade xitana.</p>
    <p>A solicitude, tramitación e concesión das subvencións obxecto da presente orde axustaranse ao disposto na Lei 38/2003, do 17 de novembro, xeral de subvencións; na Lei 9/2007, do 13 de xuño, de subvencións de Galicia, e no Decreto 11/2009, do 8 de xaneiro, polo que se aproba o regulamento da Lei 9/2007, do 13 de xuño, de subvencións de Galicia atendendo, en todo caso, aos principios básicos de publicidade, obxectividade e concorrencia.</p>
    <p>Na súa virtude, en uso das facultades que teño atribuídas pola Lei 1/1983, do 22 de febreiro, de normas reguladoras da Xunta e da súa Presidencia; polo Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia, e polo Decreto 42/2013, do 21 de febreiro, polo que se establece a estrutura orgánica da Consellería de Traballo e Benestar</p>
    <h2>DISPOÑO:</h2>
    <p>Artigo 1. Obxecto</p>
    <p>Esta orde ten por obxecto regular as bases polas que se rexerá a concesión, en réxime de concorrencia competitiva, de subvencións ás corporacións locais para o cofinanciamento de programas desenvolvidos polos servizos sociais de titularidade municipal dirixidos á inclusión sociolaboral de colectivos de elevada vulnerabilidade á exclusión social e laboral e proceder á súa convocatoria, cofinanciada polo Fondo Social Europeo 2007/2013.</p>
    <p>Para os efectos da presente orde terán a consideración de colectivos de elevada vulnerabilidade os perceptores de rendas mínimas, persoas pertencentes a colectivos con dificultades de integración social como a comunidade xitana e a poboación inmigrante extracomunitaria residente en Galicia. </p>
    <p>Estas accións son elixibles no marco do programa operativo FSE Galicia 2007/2013 no eixe 2, temas prioritarios 70 e 71 e cun cofinanciamento do FSE ao 80 %.</p>
    <p>Artigo 2. Entidades solicitantes</p>
    <p>2.1. Poderán solicitar as subvencións que se regulan nesta orde as corporacións locais galegas que desexen implantar ou desenvolver o programa mencionado no artigo anterior.</p>
    <p>Enténdense incluídas no punto anterior as mancomunidades de concellos e agrupacións de concellos baixo calquera fórmula, incluída a de fusión municipal. </p>
    <p>Non obstante o anterior, e en relación con aquelas solicitudes presentadas por calquera forma de agrupación de concellos, quedarán expresamente excluídas aquelas solicitudes en que non se acredite a realización conxunta do programa. Para estes efectos, considerarase que non queda suficientemente acreditado este aspecto cando os usuarios participantes do programa estean empadroados nun único concello dos integrantes da dita agrupación ou o servizo a estes non se preste a través dun único dispositivo. Esta última característica non será aplicable no caso de programas de natureza inequívoca e exclusivamente formativa.</p>
    <p>En todo caso, a solicitude conxunta de subvención para o desenvolvemento dun servizo ou programa exclúe a posibilidade de solicitude individual para a mesma modalidade de subvención.</p>
    <p>2.2. En calquera caso, as corporacións locais solicitantes deberán cumprir os seguintes requisitos:</p>
    <p>2.2.1. Estar inscritas no Rexistro de Entidades Prestadoras de Servizos Sociais. </p>
    <p>2.2.2. Aquelas corporacións locais solicitantes dun programa en favor da poboación inmigrante deberán acreditar a emisión de informes de arraigamento social e vivenda axeitada, que a lexislación en materia de estranxeiría (Regulamento da Lei orgánica 4/2000, sobre dereitos e liberdades dos estranxeiros en España e a súa integración social) establece no ámbito da Comunidade Autónoma galega, así como unha porcentaxe mínima de poboación inmigrante extracomunitaria empadroada segundo as seguintes regras:</p>
    <p>Concellos: superar o 2,5 % de poboación inmigrante extracomunitaria sobre a poboación total do concello e ter como mínimo empadroadas no concello máis de 100 persoas inmigrantes extracomunitarias. No caso de non superar o 2,5 % de poboación inmigrante extracomunitaria, débese ter como mínimo empadroadas no concello máis de 1.000 persoas inmigrantes extracomunitarias. </p>
    <p>Consorcios locais e mancomunidades: superar o 2,5 % de poboación inmigrante extracomunitaria o 60 % dos concellos que integran as ditas entidades e ter de media o consorcio ou a mancomunidade máis de 500 persoas inmigrantes extracomunitarias. </p>
    <p>Agrupacións de concellos: superar o 2 % de poboación inmigrante extracomunitaria o 50 % dos concellos agrupados, e ter de media a agrupación máis de 300 persoas inmigrantes extracomunitarias. </p>
    <p>O cálculo da poboación inmigrante farase tendo en conta a poboación total e poboación inmigrante extracomunitaria empadroada no ano anterior ao da correspondente resolución de convocatoria. </p>
    <p>Os solicitantes deberán manter os requisitos exixidos durante todo o exercicio económico para o cal se concede a subvención, agás a porcentaxe de poboación sobre a poboación total empadroada.</p>
    <p>No caso de que o solicitante sexa unha agrupación de concellos, o requisito exixido de emisión de informes de arraigamento social e vivenda axeitada enténdese referido aos concellos que compoñen a dita agrupación.</p>
    <p>2.2.3. As corporacións locais solicitantes dun programa dirixidos á inclusión social de persoas beneficiarias da renda de integración social de Galicia (Risga), ademais do establecido no artigo 2.1 e 2.2.1, non poderán dispoñer para o seu termo municipal doutros dispositivos de natureza pública distintos dos propios dirixidos ao desenvolvemento dun programa cuxo contido sexa o deseño e realización de itinerarios personalizados de inclusión social dirixidos a persoas beneficiarias da renda de integración social de Galicia.</p>
    <p>Artigo 3. Disposicións comúns, tipoloxía e criterios de formulación dos programas</p>
    <p>3.1. Disposicións comúns aos programas dirixidos á inclusión sociolaboral de colectivos de elevada vulnerabilidade á exclusión social e laboral.</p>
    <p>Establécese como elemento destinatario obxecto de atención as persoas, agás nos casos en que a intervención social vincule a varias persoas da mesma familia. No caso de referirse a familias serán aquelas compostas por membros que, compartindo o mesmo marco físico de residencia, estean vinculados por matrimonio ou calquera outra forma de relación estable análoga á conxugal, por adopción, acollemento ou por parentesco de consanguinidade ou de afinidade ata o cuarto grao.</p>
    <p>Para os efectos da presente orde defínense as seguintes intervencións como diferentes unidades de atención:</p>
    <p>• A intervención social realizada a través de itinerarios individualizados de inclusión sociolaboral personalizados, con persoas de elevada vulnerabilidade á exclusión social e laboral, a cal constitúe a unidade básica de atención. O itinerario de inclusión sociolaboral defínese, para os efectos da presente orde, como aquela ferramenta técnica desenvolvida por persoal cualificado no cal este é o responsable de deseñar e conducir, a través do seu acompañamento activo, á realización de accións dirixidas á adquisición e desenvolvemento das habilidades sociais e hábitos prelaborais dos participantes nas accións, coa finalidade última de dinamizar as súas capacidades e recursos persoais, sociais e laborais e procurar a súa autonomía. </p>
    <p>• Accións de carácter residencial dirixidas a persoas e/ou familias incorporadas a procesos de realoxamento e erradicación do chabolismo ou con carencias básicas no fogar: constitúe unha unidade complementaria á intervención social e consiste nunha intervención educacional dirixida a mellorar as condicións residenciais das persoas e/ou familias de elevada vulnerabilidade á exclusión social e laboral, vinculada tanto a procesos de realoxamento por erradicación do chabolismo como a calquera tipo de intervención dirixida á mellora das condicións de habitabilidade propias da vivenda en relación cos seus ocupantes (infravivenda). Así mesmo, consideraranse accións de carácter residencial os acompañamentos dirixidos á convivencia posterior nunha vivenda normalizada.</p>
    <p>• Accións de carácter educacional a persoas e/ou familias de elevada vulnerabilidade á exclusión social e laboral: constitúese como unidade complementaria da intervención social e serán aquelas accións enfocadas a favorecer, desde o ámbito sociofamiliar, a plena normalización dos/as menores desas familias na escola.</p>
    <p>• Accións dirixidas á adquisición de pautas hixiénico-sanitarias: entenderanse como aquelas dirixidas á adquisición de hábitos normalizados coa finalidade de atender e/ou previr ás problemáticas derivadas da súa carencia.</p>
    <p>• Accións de asesoramento técnico especializado e apoio ás persoas inmigrantes no relativo á realización dos trámites precisos nas autorizacións e renovacións de residencia e traballo, homologación de títulos, reagrupamentos familiares, e emisión de informes de arraigamento e de vivenda axeitada.</p>
    <p>Así mesmo, pra os efectos da presente orde defínense as seguintes metodoloxías:</p>
    <p>• Accións formativas: consideraranse baixo esta epígrafe aquelas accións presenciais que teñan unha duración mínima de 15 horas cun contido formativo concreto, cun horario común de impartición e que se realicen de forma grupal sobre un número non superior de 20 participantes para os que se deseñase unha intervención social. Poderán adoptar diferente contido en función das necesidades detectadas e versarán sobre contidos das unidades definidas como complementarias. Terán a consideración de accións formativas a realización de cursos formativos laborais dirixidos á aprendizaxe dunha profesión ou oficio, tanto teóricos como prácticos, incluíndo as que teñan a finalidade de adquirir as competencias clave, así como aquelas que, sendo desa natureza, se definan como unidades complementarias da intervención social. A realización destas accións formativas unicamente será subvencionable se as accións son realizadas directamente pola corporación local beneficiaria, tanto a través de medios propios ou baixo un procedemento de contratación. Excepcionalmente, poderanse considerar como accións formativas aquelas que teñan como contido formativo accións grupais dirixidas á adquisición e desenvolvemento de habilidades sociais e hábitos prelaborais. Neste último caso a dita elección por parte da corporación local excluirá a consideración da intervención social realizada a través de itinerarios individualizados de inclusión sociolaboral personalizados como financiable con cargo á presente orde de convocatoria. Estas accións formativas poderán deseñarse agrupando destinatarios incluídos en varias tipoloxías de programas para o que a corporación local solicitante deberá expresar claramente este aspecto na solicitude. No caso de que a dita acción formativa sexa concedida, os participantes implicados non poderán ser incluídos na mesma acción formativa dentro doutra tipoloxía de programas.</p>
    <p>• Accións informativas: consideraranse baixo esta epígrafe aquelas accións realizadas en presenza do/s beneficiario/s, de contido informativo grupal de duración inferior a 15 horas que versen sobre problemáticas comúns dos beneficiarios. Poderán adoptar diferente contido en función das necesidades detectadas e versarán sobre contidos das intervencións definidas como complementarias.</p>
    <p>• Accións de asesoramento especializado en materia de estranxeiría: considéranse baixo esta epígrafe aquelas accións realizadas con inmigrantes que impliquen, como mínimo, o apoio na tramitación dun expediente que teña como finalidade a regularización da súa situación en España, ou a dos familiares aos cales teña dereito a agrupar.</p>
    <p>En calquera caso, corresponderalle á comisión de valoración a cualificación das accións formuladas polo solicitante con base nos criterios establecidos neste artigo.</p>
    <p>3.2. Tipos de programas.</p>
    <p>As subvencións reguladas na presente orde serán outorgadas segundo a seguinte tipoloxía de programas, onde a corporación local solicitante indicará no programa que presente, segundo os anexos II, III e IV, a intervención social que vai realizar e as súas accións complementarias especificando a súa natureza e demais datos relevantes para a resolución que lle sexan exixidos.</p>
    <p>3.2.1. Programas dirixidos á inclusión social da comunidade xitana.</p>
    <p>De acordo cos obxectivos establecidos pola Consellería de Traballo e Benestar no ámbito da inclusión social da comunidade xitana, e tendo en conta as directrices marcadas pola Unión Europea no marco de apoio ás políticas destinadas á mellora do emprego e da promoción da inclusión social, esta orde subvencionará programas dirixidos á inclusión da comunidade xitana que incluirán as seguintes actuacións comprendidas nas seguintes áreas:</p>
    <p>1) Área de inserción e emprego: deseño e posta en marcha de proxectos individualizados de intervención social realizados a través de itinerarios de inclusión sociolaboral enfocados a mellorar a empregabilidade e a inserción laboral da poboación xitana da seguinte tipoloxía de accións. </p>
    <p>a) Intervención social realizada a través de itinerarios de inclusión sociolaboral personalizados. </p>
    <p>b) Accións formativas dirixidas ao o desempeño dun posto de traballo, tendo en consideración, de ser o caso, o emprego de metodoloxías adaptadas e con horarios flexibles que permitan a conciliación. </p>
    <p>c) Accións formativas de alfabetización dixital.</p>
    <p>d) Accións formativas no contorno laboral, tales como prácticas en empresas.</p>
    <p>e) Accións formativas dirixidas á obtención de títulos e certificados de profesionalidade. Preparación de exames de competencias clave.</p>
    <p>f) Accións formativas dirixidas á creación de emprego autónomo e asesoramento para o cumprimento dos requisitos legais e/ou fiscais, con especial atención á venda ambulante e recollida de residuos sólidos.</p>
    <p>g) Accións formativas dirixidas á adquisición e desenvolvemento de habilidades sociais e hábitos prelaborais.</p>
    <p>h) Accións formativas específicas para a adquisición do permiso de condución.</p>
    <p>i) Accións informativas dirixidas á obtención dos requisitos mínimos para o exercicio dunha profesión ou oficio.</p>
    <p>Considerarase requisito indispensable para a concesión da subvención que a totalidade dos participantes teña deseñada unha intervención social realizada a través de itinerarios de inclusión sociolaboral personalizados, independentemente de que sexan ou non considerados financiables con cargo á presente orde de convocatoria.</p>
    <p>A execución dos ditos itinerarios polos participantes implicará necesariamente a asistencia dos participantes a actividades formativo-laborais, as cales poderán ser realizadas ben directamente pola corporación local beneficiaria ou ben mediante outros dispositivos existentes no mercado. Neste último caso, a corporación local beneficiaria poderá subcontratar a dita formación ou ben dirixir os participantes a outros recursos existentes cos que non teña vinculación contractual. Tanto neste último caso como se a acción fose obxecto de contratación deberá solicitar a información precisa sobre a asistencia e aproveitamento da formación recibida, segundo se estableza en modelo normalizado.</p>
    <p>2) Área de vivenda: deseño e posta en marcha de accións de carácter residencial enfocadas a facilitar os procesos de erradicación do chabolismo e acceso á vivenda normalizada, da seguinte tipoloxía de accións:</p>
    <p>a) Accións formativas e/ou informativas de educación para a convivencia das persoas e familias incorporadas aos procesos de realoxamento ou residentes en vivendas que non reúnen condicións de habitabilidade.</p>
    <p>b) Accións formativas e/ou informativas de mantemento e coidado da vivenda cara á convivencia das persoas e familias que xa residen nunha vivenda normalizada.</p>
    <p>c) Accións informativas dirixidas á incorporación das familias xitanas na bolsa de alugueiro, campañas de información, intermediación no acceso a vivenda usada etc.</p>
    <p>3) Área de educación: deseño de accións de carácter educacional enfocadas a favorecer, desde o ámbito sociofamiliar, a plena normalización do alumnado xitano da seguinte tipoloxía de accións:</p>
    <p>a) Accións formativas e/ou informativas coas familias para reducir o absentismo escolar dos/as menores e aumentar a participación das familias na escola.</p>
    <p>b) Accións formativas e/ou informativas de reforzo, orientación e apoio ao alumnado xitano, e, dun xeito especial, ás alumnas, para evitar o abandono prematuro da etapa de escolarización obrigatoria.</p>
    <p>c) Accións formativas e/ou informativas das persoas e familias para a transición entre a educación primaria e a secundaria.</p>
    <p>d) Accións formativas e/ou informativas de creación de espazos de compensación socioeducativa extraescolar e en medio aberto.</p>
    <p>e) Accións formativas de realización de cursos de alfabetización dirixidos a reducir o analfabetismo da poboación maior de 16 anos.</p>
    <p>4) Área de saúde: deseño e posta en marcha de accións enfocadas á promoción integral da saúde da seguinte tipoloxía de accións:</p>
    <p>a) Accións formativas e/ou informativas dirixidas ás persoas e familias de sensibilización sobre problemáticas sociosanitarias.</p>
    <p>b) Accións informativas dirixidas ás persoas e familias que supoñan campañas específicas de educación para a saúde.</p>
    <p>c) Accións formativas e/ou informativas de promoción integral da saúde que inclúa accións de fomento da saúde reprodutiva nas mulleres xitanas, controis médicos e pediátricos e adquisición de hábitos dirixidos á prevención da saúde. </p>
    <p>3.2.2. Programas dirixidos á inclusión social da poboación inmigrante.</p>
    <p>De acordo co tema prioritario 70 do eixe 2 do programa operativo FSE Galicia 2007-2013, a través desta orde subvencionaranse os seguintes programas:</p>
    <p>1. Área de asesoramento técnico especializado ás persoas inmigrantes. Accións de asesoramento xurídico e apoio nos trámites de autorizacións e renovacións de residencia e traballo, homologación de títulos, reagrupamentos familiares, emisión de informes de arraigamento e de vivenda axeitada e calquera outra necesaria exixida pola lexislación en materia de estranxeiría.</p>
    <p>2. Area de educación: accións que traten de compensar as carencias e necesidades do alumnado inmigrante que se incorpora ao sistema educativo, e apoio na aprendizaxe das linguas da sociedade de acollida.</p>
    <p>a) Accións formativas de reforzo educativo para o alumnado inmigrante en Galicia.</p>
    <p>b) Accións formativas de aprendizaxe das linguas da sociedade de acollida para adultos.</p>
    <p>3. Área de inserción e emprego.</p>
    <p>a) Intervención social realizada a través de itinerarios de inclusión sociolaboral personalizados.</p>
    <p>b) Accións formativas para o desempeño dun posto de traballo, tendo en consideración, de ser o caso, o emprego de metodoloxías adaptadas e con horarios flexibles que permitan a conciliación. </p>
    <p>c) Accións formativas de introdución á sociedade de acollida.</p>
    <p>d) Accións formativas de alfabetización dixital.</p>
    <p>e) Accións formativas no contorno laboral, tales como prácticas en empresas.</p>
    <p>f) Accións formativas para a adquisición de competencias clave.</p>
    <p>g) Accións formativas dirixidas á obtención de títulos e certificados de profesionalidade. </p>
    <p>h) Accións formativas para a creación de emprego autónomo.</p>
    <p>Cando os programas que se presenten conteñan accións comprendidas nesta área e teñan como destinatarios a inmigrantes perceptores da Risga será requisito imprescindible que a intervención social se realice a través de itinerarios de inclusión sociolaboral personalizados, que incluirán as accións necesarias para o deseño, acompañamento e a mellora de aptitudes básicas, desenvolvemento persoal, técnicas de busca de emprego etc, independentemente de que sexan ou non considerados financiables con cargo á presente orde de convocatoria.</p>
    <p>3.2.3. Programas dirixidos á inclusión social de persoas beneficiarias da renda de integración social de Galicia (Risga).</p>
    <p>Considérase programa dirixido a inclusión social de persoas beneficiarias da Risga aquela intervención social individual que conteña actuacións dirixidas a facilitar a inserción sociolaboral dos participantes nas accións deseñadas nun itinerario de inclusión sociolaboral. Estes itinerarios incluirán as accións necesarias para o deseño, acompañamento e a mellora de aptitudes básicas, desenvolvemento persoal, técnicas de busca de emprego etc. </p>
    <p>A execución dos ditos itinerarios implicará necesariamente que os participantes asistan a actividades formativo-laborais, as cales poderán ser realizadas ben directamente pola corporación local beneficiaria ou mediante outros dispositivos existentes no mercado. Neste último caso, a corporación local beneficiaria poderá subcontratar a dita formación ou ben dirixir os participantes a outros recursos existentes cos que non teña vinculación contractual. Tanto neste último caso como se a acción fose obxecto de contratación deberá solicitar a información precisa sobre a asistencia e aproveitamento da formación recibida, segundo se estableza en modelo normalizado.</p>
    <p>Así mesmo, poderanse incluír accións de carácter residencial, educacional, de adquisición de pautas hixiénico-sanitarias ou outras que se consideren necesarias sempre que favorezan a inclusión social, e poderán adoptar a forma de acción formativa ou informativa, segundo a natureza e contido da tarefa que se vai desenvolver. </p>
    <p>Para os efectos da presente orde terán a consideración de persoas beneficiarias destes programas os beneficiarios directos e indirectos da Risga.</p>
    <p>A realización dun itinerario de inclusión sociolaboral por parte dun beneficiario con cargo a esta orde de convocatoria considerarase incompatible coa realización do mesmo itinerario a través doutra entidade ou doutro programa dos subvencionados mediante esta orde. Para estes efectos contarase coa información contida no ficheiro de protección de datos de carácter persoal Xestión de servizos sociais da Consellería de Traballo e Benestar, a cal, como responsable deste ficheiro, facilitará a dita información a través do departamento administrativo correspondente da Dirección Xeral de Familia e Inclusión. Así mesmo, poderanse utilizar datos cedidos doutros ficheiros distintos do anterior. </p>
    <p>Poderase presentar máis dun programa dirixido á inclusión social de persoas beneficiarias da renda de integración social de Galicia (Risga) sempre que conteñan un contido claramente diferenciado de tipo formativo ou metodolóxico baseado en variables que afecten o colectivo atendido no seu conxunto, aspecto que se fará constar na solicitude e será apreciado pola comisión de valoración.</p>
    <p>3.3. Criterios de formulación dos proxectos.</p>
    <p>Na formulación dos proxectos teranse en conta os seguintes criterios:</p>
    <p>a) Aplicación do principio de normalización.</p>
    <p>b) Adopción do enfoque intercultural: accións que procuren o desenvolvemento das persoas nunha perspectiva de fomento da convivencia, a comprensión mutua e a mellora das relacións entre os colectivos destinatarios e o conxunto da sociedade maioritaria.</p>
    <p>c) Implicación dos propios colectivos destinatarios no proceso de cambio, de ser o caso.</p>
    <p>d) Coordinación efectiva no territorio entre recursos públicos e de entidades de iniciativa social para os efectos de acreditación da posible duplicidade na realización dos itinerarios de inclusión sociolaboral. Coordinación interdepartamental das corporacións locais.</p>
    <p>e) Incorporación da perspectiva de xénero.</p>
    <p>Artigo 4. Financiamento</p>
    <p>Na concesión das subvenciones reguladas nesta orde destínanse os importes sinalados a continuación que figuran na Lei de orzamentos da Comunidade Autónoma para o ano 2013.</p>
    <p>• 11.05.313C.460.1 cun importe de 961.046,08 euros, cofinanciada nunha porcentaxe dun 80% polo FSE.</p>
    <p>• 11.05.312C.460.0 cun importe de 373.260,45 euros, cofinanciada nunha porcentaxe dun 80% polo FSE.</p>
    <p>As contías citadas no presente artigo poderán incrementarse de acordo coas dispoñibilidades orzamentarias e sempre que o incremento derive dos supostos contidos no artigo 31.2 da Lei 9/2007, do 13 de xuño, de subvencións de Galicia.</p>
    <p>A distribución dos créditos dispoñibles entre os diferentes tipos de subvención farase do seguinte xeito:</p>
    <p>Programas dirixidos á inclusión social da comunidade xitana: 600.000 euros.</p>
    <p>Programas dirixidos á inclusión social da poboación inmigrante: 373.260,45 euros.</p>
    <p>Programas dirixidos á inclusión social de persoas beneficiarias da renda de integración social de Galicia (Risga): 361.046,10 euros.</p>
    <p>De non esgotarse todo o crédito destinado a unha tipoloxía de subvención poderá ser utilizado no resto das tipoloxías, sempre que se respecten os principios de elixibilidade que establezan os fondos financiadores das ditas axudas.</p>
    <p>Artigo 5. Gastos subvencionables</p>
    <p>1. Serán gastos subvencionables en relación co artigo 3 desta orde os que de seguir se relacionan e axustaranse á orde TIN/2965/2008, do 14 de outubro, de gastos subvencionables polo FSE e á orde TIN/788/2009, do 25 de marzo, que a modifica:</p>
    <p>a) Gastos do persoal necesarios para a execución das actividades.</p>
    <p>Serán subvencionables as retribucións totais correspondentes, incluída a cotización empresarial á Seguridade Social, segundo a contía establecida na normativa aplicable por xornada real de traballo para os correspondentes grupos profesionais nos seus respectivos convenios colectivos. </p>
    <p>Para estes efectos, considerarase gasto realizado o que foi efectivamente pagado con anterioridade á finalización do referido prazo de xustificación. Exceptúanse aqueles gastos cuxos pagamentos deban efectuarse nun momento posterior por axustarse aos calendarios de recadación, como os ingresos a conta do IRPF ou cotas por seguros sociais liquidables con posterioridade á data de xustificación. O importe destes ingresos ou cotas considerarase xustificado coa presentación do documento de gasto (factura ou documento equivalente) en que se reflicta o importe de retención ou cotizacións devindicadas na data de xustificación. A entidade subvencionada quedará obrigada a presentar os documentos acreditativos da súa liquidez nos dez días seguintes ao remate dos prazos legalmente establecidos para o seu ingreso no período voluntario; en todo caso, esta presentación terá como data límite o derradeiro día do mes seguinte ao último trimestre do exercicio da convocatoria.</p>
    <p>– As retribucións de persoal contratado en réxime de arrendamento de servizos, modalidade que terá sempre carácter excepcional, nos casos en que polas especiais características da actividade non resulte adecuada a realización por persoal propio e suxeito á normativa laboral vixente. Estas retribucións quedarán afectadas polas limitacións sinaladas no parágrafo anterior.</p>
    <p>– As axudas de custo e gastos de viaxe tamén se rexerán na súa contía pola normativa establecida nos convenios colectivos, sempre que non superen no seu conxunto o 4 por 100 do importe total do programa subvencionado.</p>
    <p>b) Gastos correntes consumibles non amortizables necesarios para a realización da actividade.</p>
    <p>c) Os gastos xerais serán subvencionados a condición de que correspondan a custos reais de execución da actividade financiada por esta orde e se asignen de forma rateada á operación, de acordo cun método equitativo debidamente xustificado.</p>
    <p>d) O alugueiro debidamente xustificado. No caso de que este equipamento sexa destinado tamén a outras actividades, procederse como no parágrafo anterior, asignando unha pro rata de acordo cun método equitativo debidamente xustificado.</p>
    <p>e) Os gastos dos usuarios participantes nas accións incluirán axudas de custo de desprazamento, remuneracións ou asignacións de participantes. Estas bolsas terán unha contía máxima subvencionable de 7 euros día/lectivo, sempre que non superen no seu conxunto o 20 por 100 do importe total do programa subvencionado, e que os participantes non perciban un complemento de inserción na prestación da Risga.</p>
    <p>f) Así mesmo, consideraranse subvencionables os gastos derivados dos seguros de accidentes dos alumnos, así como aqueloutros destinados a cubrir continxencias de risco derivadas da actividade subvencionada.</p>
    <p>g) Aqueloutros gastos correntes necesarios para a execución da operación, sempre que cumpran os requisitos establecidos na orde TIN/2965/2008, do 14 de outubro, de gastos subvencionables polo FSE e na Orde TIN/788/2009, do 25 de marzo, que a modifica.</p>
    <p>2. Os gastos subvencionados por esta orde deberán cumprir os seguintes requisitos:</p>
    <p>a) Que se adecuen aos obxectivos e contidos do programa de traballo subvencionado.</p>
    <p>b) Que exista constancia documental da súa realización de xeito que se poidan verificar.</p>
    <p>3. As dúbidas ou controversias en relación coa subvencionalidade dos gastos serán resoltas pola Consellería de Traballo e Benestar por propia iniciativa ou por petición de calquera das entidades beneficiarias.</p>
    <p>4. Para os efectos previstos nesta convocatoria, está permitida a subcontratación, entendendo por esta a concertación con terceiros da execución parcial da actividade que constitúe o obxecto da subvención. O beneficiario poderá subcontratar ata un límite máximo do 80 % do orzamento total do proxecto subvencionado e deberá xustificar adecuadamente a súa necesidade. Queda fóra deste concepto a contratación daqueles gastos en que teña que incorrer o beneficiario para a realización por si mesmo da actividade subvencionada. O previsto neste artigo será aplicable a aquelas accións concertadas con terceiros a través de convenios de colaboración.</p>
    <p>5. Todo procedemento de contratación deberá respectar os principios de transparencia, publicidade e libre concorrencia, e os subcontratistas estarán obrigados a facilitar aos organismos de auditoría e control toda a información necesaria relativa ás actuacións subcontratadas. En especial, e segundo o artigo 29.3 da Lei 9/2007, do 13 de xuño, Cando o importe do gasto subvencionable supere as contías establecidas no Texto refundido da Lei de contratos do sector público, aprobado polo Real decreto lexislativo 3/2011, do 14 de novembro, para o contrato menor, o beneficiario deberá solicitar, como mínimo, tres ofertas de diferentes provedores, con carácter previo á contratación do compromiso para a obra, a prestación do servizo ou a entrega do ben, salvo que polas súas especiais características non exista no mercado suficiente número de entidades que as realicen, presten ou subministren, ou salvo que o gasto se realizase con anterioridade á solicitude da subvención. A elección entre as ofertas presentadas achegarase na xustificación ou, de ser o caso, na solicitude da subvención e realizarase de conformidade cos criterios de eficiencia e economía. Este especto deberá xustificarse expresamente nunha memoria se a elección non recae na proposta económica máis vantaxosa.</p>
    <p>Artigo 6. Solicitudes</p>
    <p>1. As solicitudes deberán presentarse preferiblemente por vía electrónica a través do formulario normalizado dispoñible na sede electrónica da xunta de Galicia, https://sede.xunta.es, de acordo co establecido nos artigos 27 da Lei 11/2007, do 22 de xuño, de acceso dos cidadáns aos servizos públicos, e 24 do Decreto 198/2010 polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede da Xunta de Galicia. </p>
    <p>Alternativamente, tamén se poderán presentar as solicitudes en soporte papel por calquera dos medios establecidos no artigo 38.4 da Lei 30/1992, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>En caso de enviarse por correo, o envío deberá ser certificado, co selo de Correos na primeira folla do formulario para garantir que a data de remisión é anterior á de peche da convocatoria.</p>
    <p>2. O prazo de presentación das solicitudes será dun mes contado a partir do día seguinte ao da publicación da orde no DOG.</p>
    <p>Entenderase como último día do prazo o correspondente ao mesmo ordinal do día da publicación. Se o último día do prazo fose inhábil, entenderase prorrogado ao primeiro día hábil seguinte, e se no mes de vencemento non houbese día equivalente ao inicial do cómputo, entenderase que o prazo expira o último día do mes.</p>
    <p>3. A solicitude (anexo I) deberá ir acompañada, ademais, pola seguinte documentación:</p>
    <p>a) Certificación da entidade en que conste o acordo ou resolución da entidade local de solicitar a subvención. </p>
    <p>b) Para o caso de xestión compartida de servizos, deberán achegar o convenio onde se fagan constar expresamente os compromisos de execución asumidos por cada concello membro da agrupación. Tamén debe constar o representante ou apoderado único con poderes suficientes para cumprir as obrigas que, como beneficiaria, corresponden á agrupación.</p>
    <p>b) Para os efectos establecidos no artigo 2 da presente orde, as mancomunidades, consorcios ou áreas metropolitanas, para os efectos de acreditar a realización conxunta do programa, deberán presentar unha memoria de actuación en que conste unha relación de posibles destinatarios na cal figure o seu empadroamento actual e a sede do servizo onde se lles vai dispensar atención.</p>
    <p>d) Memoria de aforro de custos presentada por calquera tipo de agrupación de concellos respecto da presentación individual.</p>
    <p>e) Capacidade de representación legal do asinante da solicitude naqueles supostos en que o asinante sexa persoa distinta daquela que teña o cargo de alcalde/sa, presidente/a da entidade local ou representante da agrupación de concellos.</p>
    <p>f) De ser o caso, aprobación do plan local de integración da poboación inmigrante.</p>
    <p>g) Memoria, asinada por técnico do departamento de servizos sociais da corporación, xustificativa das intervencións incluídas dentro do programa para o que se solicita a subvención, que deberán adecuarse ao establecido no artigo 3 desta orde, a cal detallará, individualizadamente, o número de intervencións, o calendario de realización, os resultados esperados e demais información contida nos anexos específicos segundo a tipoloxía de programa que se presenta (anexo II, anexo III ou anexo IV). Neste anexo inclúese un orzamento desagregado por partidas dos gastos previstos que deberá comprender todos os gastos necesarios para o desenvolvemento e viabilidade do programa.</p>
    <p>h) Declaración da corporación local peticionaria da subvención en que figure o conxunto das subvencións e axudas solicitadas, tanto as efectivamente percibidas como as aprobadas ou concedidas, así como as pendentes de resolución, para un mesmo proxecto, procedentes das administracións públicas competentes ou calquera dos seus organismos, entes ou sociedades, así como calquera outro ingreso ou recurso previsto que teña como finalidade cofinanciar as actuacións obxecto da subvención. Nesta incluirase unha declaración responsable de atoparse ao día nas obrigas tributarias e fronte á Seguridade Social (segundo o modelo do anexo V).</p>
    <p>i) Compromiso, asinado polo interventor da corporación local, do mantemento separado na contabilidade dos gastos financiados e de conservar toda a documentación relativa á subvención durante un período de tres anos contado desde o peche do programa operativo FSE Galicia 2007/2013 (anexo VI).</p>
    <p>j) Compromiso, por parte do tesoureiro da corporación local, de xustificación dos pagamentos correspondentes aos gastos financiados superiores a 1.000 € mediante extractos ou certificacións bancarias asinadas polo beneficiario e seladas polo banco, para os efectos de cumprir os requisitos establecidos na normativa comunitaria e o artigo 42.2 do Decreto 11/2009, do 8 de xaneiro, polo que se aproba o regulamento da Lei 9/2007, do 13 de xuño, de subvencións de Galicia (anexo VII).</p>
    <p>4. Emenda da solicitude. A Subdirección de Inclusión, Inmigración e Acción Social comprobará que as solicitudes cumpren o establecido na presente orde e, se é o caso, requirirán os interesados para que no prazo de dez días hábiles emenden as faltas ou acheguen os documentos preceptivos con indicación de que, se así non o fixesen, se terán por desistidos da súa petición, logo de resolución que deberá ser ditada nos termos previstos no artigo 42 da Lei 30/1992, do 26 de novembro, de réxime xurídico das administracións públicas e do procedemento administrativo común, segundo redacción dada pola Lei 4/1999, do 13 de xaneiro. Segundo o artigo 59.6 da Lei 30/1992, a realización dos requirimentos que procedan poderanse efectuar por medio de publicación no portal de Benestar da Consellería de traballo e Benestar no enderezo http://benestar.xunta.es ou no Diario Oficial de Galicia.</p>
    <p>5. O requirimento terá eficacia desde a publicación, e, sen prexuízo do anterior, a Subdirección Xeral de Inclusión, Inmigración e Acción Social poderá comunicar os requirimentos ao enderezo de correo electrónico, sempre que se indique na solicitude, e entenderase cumprido este trámite coa realización da comunicación nun só intento. Así mesmo, débese significar que os prazos de dez días computaranse desde a publicación na páxina web dos requirimentos e non desde a súa comunicación. </p>
    <p>6. Os expedientes que non cumpran as exixencias contidas nestas bases ou na normativa de aplicación, ou que non conteñan a documentación necesaria, quedarán á disposición do órgano instrutor para que formule a proposta de resolución de inadmisión, na cal se indicarán as súas causas.</p>
    <p>7. A documentación complementaria poderase presentar electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante. A Administración poderá requirir a exhibición do documento orixinal para o cotexo da copia electrónica presentada segundo o disposto no artigo 35.2 da Lei 11/2007, do 22 de xuño, de acceso dos cidadáns aos servizos públicos, e 22.3 do Decreto 198/2010 polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>8. Sempre que se realice a presentación de documentos separadamente do formulario principal, a persoa interesada deberá mencionar o código e o órgano responsable do procedemento, o número de expediente e o número ou código único de rexistro.</p>
    <p>No caso de que algún dos documentos que se van presentar por parte da persoa solicitante, de forma electrónica, supere os tamaños límites establecidos pola sede electrónica, permitirase a presentación deste de forma presencial dentro dos prazos previstos. Para iso, e xunto co documento que se presenta, a persoa interesada deberá mencionar o código e o órgano responsable do procedemento, o número de expediente e o número ou código único de rexistro. Na sede electrónica da Xunta de Galicia publicarase a relación de formatos, protocolos e tamaño máximo admitido na documentación complementaria para cada procedemento.</p>
    <p>Na sede electrónica encóntranse publicados os formatos admitidos para a presentación de documentación. Se o solicitante desexa presentar calquera documentación en formatos non admitidos, poderá realizalo de forma presencial a través de calquera dos rexistros habilitados. A persoa interesada deberá mencionar o código e o órgano responsable do procedemento, o número de expediente e o número ou código único de rexistro.</p>
    <p>9. Autorizarase a través do modelo de solicitude a realización das comprobacións oportunas que acrediten a veracidade dos datos de identidade da persoa solicitante. No caso de que esta non o autorice, estará obrigada a achegar copia do documento nacional de identidade.</p>
    <p>10. Ás solicitudes das persoas interesadas xuntarnase os documentos e as informacións determinados no punto 3 deste artigo, salvo que os documentos exixidos xa estean en poder de calquera órgano da Administración actuante; neste caso, a persoa solicitante poderá acollerse ao establecido da letra f) do artigo 35 da Lei 30/1992, do 26 de novembro, de réxime xurídico das administracións públicas e do procedemento administrativo común, sempre que se faga constar a data e o órgano ou a dependencia nas que foron presentados ou, se é o caso, emitidos, e cando non transcorresen máis de 5 anos desde a finalización do procedemento a que correspondan. </p>
    <p>Nos supostos de imposibilidade material de obter o documento, o órgano competente poderá requirirlle á persoa solicitante a súa presentación, ou, no seu defecto, a acreditación por outros medios dos requisitos a que se refire o documento, con anterioridade á formulación da proposta de resolución.</p>
    <p>11. De conformidade co artigo 13.4º da Lei de 4/2006, do 30 de xuño, de transparencia e boas prácticas na Administración pública galega, e no previsto no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para 2006, e no artigo 15.1 da Lei 9/2007, do 13 de xuño, de subvencións de Galicia, a Consellería de Traballo e Benestar comunicará ao Rexistro Público de Axudas, Subvencións e Convenios e publicará na súa páxina web oficial e no Diario Oficial de Galicia a relación das entidades beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, puidesen impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos dos beneficiarios e a referida publicidade. Así mesmo, e en aplicación dos artigos 6 e 7.2.d) do Regulamento (CE) nº 1828/2006, a dita relación será comunicada á autoridade de xestión do programa operativo FSE Galicia 2007-2013, con expresión da operación financiada e os fondos públicos asignados para os efectos de ser publicada. </p>
    <p>Artigo 7. Tramitación dos expedientes</p>
    <p>1. Os expedientes, unha vez revisados e, se é o caso, completados, remitiranse á comisión de valoración de subvencións, que terá a función de propoñer a aprobación ou denegación das subvencións, segundo os criterios obxectivos recollidos nesta orde.</p>
    <p>2. A composición da comisión de valoración de subvencións será a seguinte:</p>
    <p>a) Presidente/a: o/a subdirector/a xeral de Inclusión, Inmigración e Acción Social.</p>
    <p>b) Vogais: o/a xefe/a de Servizo de Inclusión Social e Acción Social e un/unha funcionario/a adscrito á Subdirección Xeral de Inclusión, Inmigración e Acción Social. Ademais, actuando como secretario/a, con voz pero sen voto, un/unha funcionario/a por proposta do presidente.</p>
    <p>3. Para o exercicio das súas funcións, esta comisión poderá solicitar informes dos servizos técnicos pertinentes, que non terán carácter preceptivo nin vinculante, con excepción dos informes a que se refire o penúltimo parágrafo do artigo 8.1 da presente orde.</p>
    <p>4. Se, por calquera causa, no momento en que a comisión de valoración teña que examinar as solicitudes algún dos seus compoñentes non pode asistir, será substituído pola persoa que para o efecto designe o/a presidente/a da comisión de valoración de subvencións e, sempre que sexa posible, dito nomeamento deberá recaer noutra persoa da mesma subdirección ou servizo que o substituído.</p>
    <p>Artigo 8. Criterios de valoración das subvencións</p>
    <p>8.1. Criterios de valoración de programas dirixidos a inclusión social da comunidade xitana.</p>
    <p>A comisión de valoración aplicará os seguintes criterios, segundo a súa importancia, sinalada en termos de porcentaxe:</p>
    <p>a) xustificación da necesidade e o impacto social das medidas que se van implantar e a adecuación dos proxectos ás actuacións prioritarias as que se refire o artigo 3.2.1 da presente orde: 30 puntos.</p>
    <p>b) A presentación conxunta de solicitude por calquera tipo de fórmula de agrupación de concellos, agás fusión municipal: 10 puntos.</p>
    <p>c) Número de destinatarios potenciais do proxecto residentes dentro do termo municipal ou agrupación de concellos: 10 puntos.</p>
    <p>d) A continuidade dos proxectos desenvolvidos en anos anteriores e os resultados da súa avaliación: 10 puntos.</p>
    <p>e) Carácter integral dos proxectos de maneira que se aborden conxuntamente actuacións en máis dunha das áreas sinaladas no artigo 3.2.1 da presente orde: 20 puntos.</p>
    <p>f) Memoria de aforro de custos presentada por calquera tipo de fórmula de agrupación de concellos, agás fusión municipal respecto da presentación individual: 10 puntos.</p>
    <p>g) A coordinación dos proxectos das corporacións locais cos desenvolvidos por outras entidades, evitando crear redes paralelas de atención e duplicación de recursos: 10 puntos.</p>
    <p>Amais do anterior, outorgarase 30 puntos pola presentación de solicitudes por parte dunha fusión de concellos. Neste caso, non serán de aplicación os criterios establecidos nas letras b), c) e f) do presente artigo.</p>
    <p>Para a apreciación dos criterios establecidos na letra a) deste artigo a comisión de valoración, amais dos datos que se acheguen na solicitude, poderá ter en conta outros, sempre que sexan extraídos de informes dos organismos oficiais competentes na elaboración e difusión dos citados datos, logo de audiencia ao interesado.</p>
    <p>A puntuación máxima será de 100 puntos.</p>
    <p>8.2. Criterios de valoración de programas dirixidos á inclusión social da poboación inmigrante.</p>
    <p>As solicitudes presentadas para desenvolver os proxectos subvencionables serán obxecto de valoración, de acordo cos seguintes criterios: </p>
    <p>a) Eficiencia e calidade técnica do proxecto: 30 puntos, desagregados nas epígrafes apartados seguintes:</p>
    <p>• Calidade técnica do proxecto referida ás actividades, ao calendario de realización e á proporcionalidade dos medios técnicos, materiais e persoais previstos para a consecución dos obxectivos do proxecto: 15 puntos </p>
    <p>• Eficiencia do proxecto tendo en conta a adecuación dos recursos ás actividades e aos resultados e o custo medio do proxecto en relación co número de persoas inmigrantes beneficiarias: 10 puntos.</p>
    <p>• Continuidade dos proxectos que tivesen unha valoración satisfactoria dos seus resultados en anteriores convocatorias ou convenios de colaboración co departamento da Xunta de Galicia competente en materia de inmigración: 5 puntos. </p>
    <p>b) Necesidade social do proxecto e adecuación ás actuacións subvencionables referidas no artigo 3.2.2.: 20 puntos. </p>
    <p>c) Poboación total e poboación inmigrante extracomunitaria empadroada no ano anterior ao da correspondente resolución de convocatoria: ata 10 puntos.</p>
    <p>• Do 2,5 % ao 3 % de poboación inmigrante extracomunitaria, ou número de inmigrantes extracomunitarios superior a 1000: 1 punto </p>
    <p>• Do 3 % ao 3,5 % de poboación inmigrante extracomunitaria: 2 puntos. </p>
    <p>• De máis do 3,5 % de poboación inmigrante extracomunitaria: 3 puntos. </p>
    <p>Adicionalmente, incrementarase a puntuación nos seguintes casos: </p>
    <p>• Superar as 1.500 persoas inmigrantes extracomunitarias: 3 puntos. </p>
    <p>• Superar as 3.000 persoas inmigrantes extracomunitarias: 5 puntos. </p>
    <p>• Superar as 8.000 persoas inmigrantes extracomunitarias ou superar o 10 % da poboación inmigrante extracomunitaria: 7 puntos.</p>
    <p>d) Proxectos compartidos: ata 30 puntos. </p>
    <p>i) Pola presentación de solicitude conxunta por máis dunha entidade local baixo calquera fórmula (agrupación, asociación, mancomunidade, ou calquera outra similar, agás a fusión de concellos): 10 puntos.</p>
    <p>ii) Memoria de aforro de custos respecto da prestación de modo individual: 10 puntos.</p>
    <p>iii) Carácter integral dos proxectos, cando se aborden máis dunha das áreas previstas no artigo 3.2.2: 10 puntos.</p>
    <p>Ademais, outorgaranse 30 puntos pola presentación de solicitudes por parte dunha fusión de concellos. Neste caso, non serán de aplicación os criterios establecidos nas epígrafes i), ii) e iii) do presente artigo.</p>
    <p>e) Entidades locais con plans locais de integración da poboación inmigrante aprobado polo pleno do concello ou pola xunta de goberno local ou órganos equivalentes no caso de consorcios ou mancomunidades: 10 puntos.</p>
    <p>A puntuación máxima será de 100 puntos.</p>
    <p>8.3. Criterios de valoración de programas dirixidos á inclusión social de persoas beneficiarias da renda de integración social de Galicia (Risga).</p>
    <p>a) A xustificación da necesidade e o impacto social das medidas que se vai implantar: 25 puntos. </p>
    <p>b) Contido técnico do programa, incidindo, entre outras variables, na oportunidade e viabilidade das medidas comprendidas nas intervencións sociais deseñadas: 35 puntos.</p>
    <p>c) A presentación conxunta de solicitude por calquera tipo de fórmula de agrupación de concellos, agás fusión municipal: 10 puntos.</p>
    <p>d) O número de destinatarios potenciais do proxecto residentes dentro do termo municipal ou agrupación de concellos: 10 puntos.</p>
    <p>e) Memoria de aforro de custos presentada por calquera tipo de fórmula de agrupación de concellos, agás fusión municipal respecto da presentación individual: 10 puntos.</p>
    <p>f) A coordinación dos proxectos das corporacións locais cos desenvolvidos por outras entidades, evitando crear redes paralelas de atención e duplicación de recursos: 10 puntos.</p>
    <p>Amais do anterior outorgaranse 30 puntos pola presentación de solicitudes por parte dunha fusión de concellos. Neste caso, non serán de aplicación os criterios establecidos nas letras c), d) e e) do presente artigo.</p>
    <p>Para a apreciación dos criterios establecidos na letra a) deste artigo, a Comisión de Valoración, amais dos datos que se achegan na solicitude, poderá ter en conta outros, sempre que sexan extraídos de informes dos organismos oficiais competentes na elaboración e difusión dos citados datos, logo de audiencia ao interesado.</p>
    <p>A puntuación máxima será de 100 puntos.</p>
    <p>Artigo 9. Criterios de repartición económica do crédito</p>
    <p>Unha vez valoradas as solicitudes por tipoloxías conforme os criterios establecidos no artigo anterior, obterase unha relación ordenada delas, a cal se empregará como listaxe para a asignación do crédito dispoñible na convocatoria, o cal se distribuirá segundo o establecido no parágrafo seguinte. No caso de que a corporación local presente máis dun programa por tipoloxía e estes resulten concedidos, o programa considerado non prioritario ocupará o lugar que lle corresponda segundo a puntuación acadada, pero sempre a continuación dos outros programas concedidos aos restantes solicitantes. A cualificación sobre a prioridade do programa presentado deberá constar expresamente na solicitude.</p>
    <p>• Módulo de intervención social realizada a través de itinerarios de inclusión sociolaboral a persoas de elevada vulnerabilidade á exclusión social e laboral: 1.250 € por participante. Este módulo unicamente será aplicable para o cálculo do importe da axuda se inclúe as accións formativas de carácter prelaboral impartidas pola propia corporación local beneficiaria.</p>
    <p>• Módulo de accións formativas teóricas: 40 €/hora, incluíndo todos os gastos que comporte a realización do programa. </p>
    <p>• Módulo de accións formativas prácticas: 1,5 € por hora e participante.</p>
    <p>• Módulo formativo de permiso de conducir: 20 € ou 46 € por hora de formación, cando o dito itinerario conteña formación dirixida á adquisición do permiso de condución tipo B ou C, respectivamente.</p>
    <p>• Módulo de accións informativas: 5 € por unidade obxecto de atención.</p>
    <p>• Módulo de asesoramento técnico especializado en materia de inmigración: 100 € por persoa e ano.</p>
    <p>En ningún caso o importe máximo da axuda que se vai conceder superará o importe resultante das operacións anteriores e como límite máximo de axuda concedida o importe de 50.000 € por cada programa subvencionado nos artigos 3.2.1 e 3.2.3, agás no caso de solicitude conxunta, no que a dita contía se elevará a un importe máximo de 57.500 €.</p>
    <p>No caso dos programas recollidos no número 3.2.2 dirixidos á inclusión social da poboación inmigrante, o importe máximo da axuda que se vai conceder non superará o importe resultante das operacións anteriores e como límite máximo de axuda establécese o importe de 25.000 €, agás no caso de solicitude conxunta, no cal a dita contía se elevará a un importe máximo de 28.750 €.</p>
    <p>Artigo 10. Resolución</p>
    <p>1. A concesión das subvencións obxecto desta orde será resolta pola Dirección Xeral de Familia e Inclusión actuando por delegación da conselleira de Traballo e Benestar, unha vez que avalíe as solicitudes a comisión de valoración e emite o informe a Subdirección Xeral de Inclusión, Inmigración e Acción Social, o cal será fiscalizado pola Intervención Delegada. En todo caso, a tramitación da disposición do gasto a favor de cada corporación local exixirá o rexistro previo na aplicación informática dos participantes deseñada e implantada para o II Plan galego de inclusión social.</p>
    <p>2. As resolucións de concesión de subvencións serán motivadas e notificaránselles ás corporacións locais no prazo máximo de 4 meses, contados a partir do día seguinte ao da publicación desta orde no Diario Oficial de Galicia. Transcorrido o dito prazo sen que se ditase resolución expresa, os interesados poderán entender desestimadas as súas solicitudes, de acordo co establecido no artigo 23.5 da Lei 9/2007, do 13 de xuño, de subvencións de Galicia, e no artigo 2 da Lei 6/2001, do 29 de xuño, de adecuación da normativa da Comunidade Autónoma de Galicia á Lei 4/1999, do 13 de xaneiro, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>3. As resolucións expresas ou presuntas que se diten ao abeiro da presente orde poñerán fin á vía administrativa e contra elas poderá interpoñerse, sé é o caso, recurso potestativo de reposición, no prazo dun mes contado a partir da notificación da resolución expresa ou de tres meses a partir do día seguinte da que se produza o acto presunto, ante o mesmo órgano que as ditou, de acordo co previsto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, segundo redacción dada pola Lei 4/1999, do 13 de xaneiro, ou ben directamente recurso contencioso-administrativo ante a orde xurisdicional competente, de conformidade co establecido no artigo 46 da Lei 29/1998, do 13 de xullo, reguladora da xurisdición contencioso-administrativo, no prazo de dous meses contados desde a súa notificación, se o acto é expreso, ou seis meses a partir do día seguinte a que se produza o acto presunto, e sen prexuízo de que os interesados poidan executar calquera outro que consideren oportuno.</p>
    <p>4. En aplicación do artigo 25 da Lei 9/2007, do 13 de xuño, de subvencións de Galicia, cando o importe da axuda da proposta de resolución provisional sexa inferior ao que figura na solicitude, poderase instar nun prazo de dez días a reformulación da solicitude para axustar os compromisos e as condicións á subvención concedida e/ou formular as alegacións que se consideren pertinentes.En calquera caso, a reformulación de solicitudes deberá respectar o obxecto, as condicións e a finalidade da subvención, así como os criterios de valoración establecidos e que deron lugar ao seu outorgamento. Así mesmo, a dita reformulación non poderá comprometer o desenvolvemento e viabilidade do programa, polo que se deberán manter aqueles gastos necesarios para o seu correcto desenvolvemento.</p>
    <p>5. Todos estes aspectos serán apreciados pola Comisión de Valoración, quen dará a súa conformidade e remitirá o actuado á Dirección Xeral de Familia e Inclusión, quen ditará resolución, a cal terá carácter definitivo.</p>
    <p>6. A proposta de resolución definitiva notificaráselles ás corporación locais solicitantes. Unha vez notificada a resolución definitiva, as corporacións locais beneficiarias dispoñerán dun prazo de dez días para a aceptación da subvención. Se transcorrido o dito prazo non se produce manifestación expresa, entenderase tacitamente aceptada.</p>
    <p>Artigo 11. Modificación da resolución de concesión</p>
    <p>1. Toda alteración das condicións tidas en conta para a concesión da subvención e, en todo caso, a obtención concorrente de axudas ou subvencións outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión. Non obstante o anterior, como regra xeral, permítese a acumulación de axudas, sempre que o importe total destas non supere o custo total do programa. Este aspecto farase constar na resolución de concesión. O sistema de selaxe de orixinais a que se refire o artigo 13.1 da presente orde servirá para estes fins como mecanismo de control da concorrencia de subvencións.</p>
    <p>2. Así mesmo, poderá acordarse a modificación da resolución da subvención, por instancia do beneficiario, sempre que se cumpran os requisitos previstos no artigo 35 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia. </p>
    <p>3. Sen prexuízo do establecido no artigo anterior e con carácter excepciona poderanse efectuar resolucións complementarias fóra do prazo establecido cando non fose posible efectualas dentro del, por existiren fondos procedentes de renuncias de subvencións inicialmente concedidas ou doutro tipo de remanentes, ou debido a un incremento dos créditos dispoñibles, nos termos establecidos polo artigo 31.2 da Lei 9/2007, do 13 de xuño, de subvencións de Galicia. Neste caso, salvo que se acuda a unha convocatoria complementaria, non poderán terse en conta outras solicitudes distintas ás consideradas para a resolución inicial. </p>
    <p>4. Serán de aplicación aos beneficiarios das subvencións recollidas na presente orde o réxime de infraccións e sancións previsto na Lei 9/2007, do 13 de xuño, de subvencións de Galicia, así como no Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>Artigo 12. Obrigas das corporacións locais subvencionadas</p>
    <p>As corporacións locais que sexan subvencionadas deberán:</p>
    <p>a) Acreditar a realización do programa ou acción que fundamenta a concesión da subvención, o cumprimento dos requisitos e das condicións desta ante o órgano concedente, mantendo de forma separada na contabilidade os gastos financiados. Para tal efecto, coa xustificación do gasto a corporación local deberá achegar una explicación razoada do sistema de contabilización elixido. Así mesmo, deberá conservar toda a documentación relativa á subvención durante un período de tres anos contados desde o peche do programa operativo FSE Galicia 2007/2013.</p>
    <p>b) Facer constar, en todo tipo de publicidade e información relativas aos programas e actuacións concedidos, a condición de subvencionada, de ser o caso, polo Ministerio de Sanidade, Servizos Sociais e Igualdade, pola Consellería de Traballo e Benestar e polo Fondo Social Europeo 2007/2013, conforme a normativa comunitaria.</p>
    <p>c) Informar que as actuacións obxecto desta orde están financiadas, de ser o caso, polo Ministerio de Sanidade, Servizos Sociais e Igualdade, a Xunta de Galicia (Consellería de Traballo e Benestar) e polo FSE, así como dos obxectivos dos ditos fondos.</p>
    <p>d) O importe das subvencións en ningún caso poderá ser de tal contía que, illadamente ou en concorrencia con outras subvencións, axudas, ingresos ou recursos, supere o custo da actividade subvencionada. Para estes efectos, comunicará a obtención de axudas ou subvencións para a mesma finalidade procedentes de calquera Administración pública, de calquera dos seus organismos autónomos, entes ou sociedade tanto públicos como privados, así como calquera circunstancia que poida afectar substancialmente a execución dos programas. A comunicación deberá efectuarse tan axiña como se coñeza e, en todo caso, con anterioridade á xustificación da aplicación dada aos fondos percibidos.</p>
    <p>e) Adecuar a metodoloxía das actuacións, así como a de recollida e proceso de datos de seguimento de beneficiarios ás fórmulas que, de ser o caso, propoña a Consellería de Traballo e Benestar e, se así é requirido, incorporaranse como usuarios da aplicación informática deseñada e implantada para o II Plan galego de inclusión social. Amais do anterior e para os efectos de xustificación da realización das accións obxecto de axuda, formalizarase obrigatoriamente a información establecida no número 13.1 en relación co cumprimento da acreditación de unidades físicas de atención consideradas como módulo para cada un dos participantes das accións. En particular e coa periodicidade con que sexa requirido, deberá comunicalle á Dirección Xeral de Familia e Inclusión o cumprimento por parte dos usuarios beneficiados das accións subvencionadas, comunicación na cal se farán constar, como mínimo, os datos de identificación destes e o seu grao de cumprimento.</p>
    <p>f) As corporacións locais estarán obrigadas ao cumprimento da normativa en materia de protección de datos de carácter persoal e, en concreto, a Lei orgánica 15/1999, do 13 de decembro, de protección de datos de carácter persoal, e o Real decreto 1720/2007, do 21 de decembro, polo que se aproba o regulamento de desenvolvemento da dita lei. Así mesmo, os datos de carácter persoal dos beneficiarios atendidos incorporaranse ao ficheiro de datos de carácter persoal de Xestión de Servizos Sociais, creado pola Orde do 15 de decembro de 2011 de creación do ficheiro de datos de carácter persoal.</p>
    <p>g) Remitir no prazo de dez días os informes e demais documentación que reclamen os órganos competentes da Consellería de Traballo e Benestar. </p>
    <p>h) Facilitar toda a información requirida pola Dirección Xeral de Familia e Inclusión, así como pola Intervención Xeral da Comunidade Autónoma, o Consello de Contas, o Tribunal de Contas e outros órganos de control impostos pola normativa comunitaria no exercicio das súas funcións de fiscalización e control.</p>
    <p>i) Acreditar, mediante declaración responsable, encontrarse ao día nas obrigas tributarias e fronte á Seguridade Social, en virtude dos artigos 10 e 11 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>j) Todas aquelas obrigas e requisitos que se desprendan dos artigos desta orde e dos artigos 10 e 11 da Lei 9/2007, do 13 de xuño, de subvencións de Galicia, e da súa normativa de desenvolvemento.</p>
    <p>Artigo 13. Pagamento e forma de xustificación das subvencións</p>
    <p>Respecto á forma de pagamento observarase ao disposto na Lei de orzamentos xerais da Comunidade Autónoma de Galicia para o ano 2013, o establecido na Lei 9/2007, do 13 de xuño, de subvencións de Galicia, no Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, e na normativa comunitaria de aplicación. </p>
    <p>A xustificación da subvención realizarase pola modalidade de conta xustificativa, segundo se establece a continuación:</p>
    <p>1. A corporación local deberá xustificar tanto as accións como os gastos realizados conforme o establecido a continuación:</p>
    <p>Memoria económica xustificativa, que conterá:</p>
    <p>• Acreditación do número de unidades de atención realizadas.</p>
    <p>• Contía total de subvención xustificada, calculada sobre o número de unidades de atención xustificadas segundo o anterior.</p>
    <p>Para os efectos do cumprimento da acreditación de unidades físicas de atención consideradas como módulo deberá xuntarse documentación xustificativa do número de participantes nas accións subvencionadas, así como a identificación veraz dos participantes, a que se xuntarán intervencións sociais realizadas, horas de formación realmente impartidas ou de realización da acción informativa e partes de asistencia/participación asinados pola persoa participante e responsable/técnico da realización da actuación, que se engadirán como addenda a el e cuxo modelo será facilitado con posterioridade pola Dirección Xeral de Familia e Inclusión. Así mesmo, como complemento de xustificación das intervencións sociais, engadirase un parte de asistencia/participación de cada unha das sesións/accións realizadas. Para estes efectos utilizaranse como modelo os formularios de rexistro de accións do sistema de información do II Plan galego de inclusión social. No caso de subcontratación, os partes de asistencia arriba mencionados deberán conter ademais a sinatura do responsable executor desta. A documentación xustificativa da intervención social, no caso de que esta non sexa financiable por esta orde de convocatoria, será substituída por unha declaración do técnico responsable do programa onde se especifique que a dita actuación se desenvolve no marco dunha intervención social. En todo caso, esta acreditación implicará necesariamente a autorización expresa da persoa usuaria para o tratamento e comunicación dos seus datos de carácter persoal, e será entidade a responsable de recadar e custodiar a dita documentación. No caso de asesoramento técnico especializado a inmigrantes, deberá achegarse a relación das persoas atendidas así como a indicación do tipo de actuación que motivou a intervención. </p>
    <p>• Certificación do órgano que teña atribuída na corporación local as correspondentes facultades de control, xunto cunha relación dos gastos comprendidos na dita certificación. Para estes documentos xuntarse:</p>
    <p>1. Relación de gastos de persoal xunto con de copia das nóminas, boletíns de cotización á Seguridade Social, documentos de retención do imposto da renda sobre as persoas físicas, así como dos documentos xustificativos dos pagos.</p>
    <p>2. Relación numerada de facturas con expresión do seu número, acredor, data de emisión, concepto e importe e data de pagamento, xunto coas das facturas seladas pola propia corporación local que soporten o gasto, ou documento contable de valor probatorio equivalente no tráfico xurídico mercantil ou con eficacia administrativa. As facturas deberán cumprir o disposto no Real decreto 1619/2012, do 30 de novembro. Polo que respecta aos gastos realizados con medios ou recursos propios, xuntaranse os documentos acreditativos dos gastos e a indicación dos criterios de repartición dos custos xerais e/ou indirectos incorporados na relación. </p>
    <p>En todo caso, calquera gasto imputado, tanto as retribucións de persoal como as facturas ou calquera documento acreditativo que figure e se achegue nas relacións, deberá vir acompañado dos documentos acreditativos de ter realizados os pagamentos do correspondente gasto mediante extractos ou certificacións bancarias asinados polo beneficiario e selados polo banco, para os efectos de cumprir os requisitos establecidos no artigo 42.2 do Decreto 11/2009, do 8 de xaneiro, polo que se aproba o regulamento da Lei 9/2007, do 13 de xuño, de subvencións de Galicia. Aceptarase a xustificación do pagamento mediante recibo do provedor ou beneficiario, sempre que o importe non exceda os 1.000,00 €.</p>
    <p>No caso de que se efectuasen gastos subcontratados en aplicación do Real decreto lexislativo 3/2011, do 14 de novembro, polo que se aproba o texto refundido da Lei de contratos do sector público, deberanse achegar os seguintes documentos: proposicións económicas presentadas, informe ou documento equivalente en que se baseou a proposta de adxudicación e a adxudicación. Esta documentación poderá ser substituída unicamente polo documento de adxudicación definitiva cando, en aplicación do citado texto refundido, non sexa exixible outra documentación.</p>
    <p>2. O pagamento das subvencións realizarase segundo se establece a continuación:</p>
    <p>Ata o 80 % da contía total concedida, o pagamento poderá facerse efectivo mediante pagamentos á conta da liquidación definitiva a medida que a corporación local xustifique os gastos realizados na forma prevista anteriormente.</p>
    <p>Antes de facer efectivo o 20 % restante, a corporación local, amais da documentación establecida no punto anterior, deberá presentar: </p>
    <p>1) Memoria da actuación xustificativa do cumprimento das condicións impostas na concesión da subvención (anexo VIII), con indicación das unidades de atención realizadas e dos resultados obtidos. Incluiranse, tamén, aquelas accións que, non sendo subvencionadas, supoñen un reforzo ás accións do programa (campañas de sensibilización, accións de participación social). Para estes efectos, a corporación local beneficiaria deberá achegar todos aqueles documentos que lle sexan requiridos cara á xustificación perante os órganos cofinanciadores, para o cal o órgano xestor proporcinará os modelos oportunos.</p>
    <p>2) A declaración das subvencións e axudas solicitadas, tanto as efectivamente percibidas como as aprobadas ou concedidas, así como as pendentes de resolución, para a mesma finalidade, procedentes das administracións públicas competentes ou calquera dos seus organismos, entes ou sociedades, así como calquera outro ingreso ou recurso financeiro que teña como finalidade cofinanciar as actuacións obxecto da subvención (segundo o modelo do anexo V).</p>
    <p>3) Declaración responsable de que a corporación local se encontra ao día nas obrigas tributarias e fronte á seguridade social.</p>
    <p>O importe de axuda que se percibirá, tanto no caso dos pagamentos á conta da liquidación definitiva como no pagamento final, será o resultado obtido de multiplicar o importe de cada unidade de atención realizada segundo o establecido no artigo 9 polo número delas efectivamente xustificadas. Non obstante, no pagamento final o importe resultante das ditas operacións aritméticas minorarase cando do contido do balance de ingresos e gastos se deduza que o importe que se debe pagar foi superior ao gasto realizado.</p>
    <p>Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
    <p>3. As actuacións que se subvencionan deberán efectuarse entre o 1 de xaneiro e o 31 de decembro de 2013. En todo caso e en aplicación do artigo 45.1 do Decreto 11/2009, do 8 de xaneiro, polo que se aproba o Regulamento da Lei de subvencións de Galicia, a resolución de concesión fixará o prazo de xustificación da subvención, o cal determinará finalmente o período máximo fixado de realización da actividade. O disposto neste parágrafo aplicarase sempre que non se opoña ao que se estableza na orde da Consellería de Facenda que regula as operacións de peche do exercicio 2013.</p>
    <p>Artigo 14. Reintegro das subvencións concedidas</p>
    <p>Para os efectos de reintegro das subvencións observarase ao disposto no título 2 da Lei 9/2007, do 13 de xuño, de subvencións de Galicia, e no seu regulamento de desenvolvemento.</p>
    <p>1. Non se poderá exixir o pagamento da subvención concedida e procederá o reintegro total ou parcial da contía percibida xunto cos xuros de demora devindicados desde o momento do seu pagamento ata a data en que se acorde a procedencia do reintegro nos seguintes casos:</p>
    <p>a) Incumprimento da obriga de xustificar a realización da actividade.</p>
    <p>b) Obtención da subvención sen reunir os requisitos exixidos para a súa concesión.</p>
    <p>c) Incumprimento total ou parcial da finalidade para a cal foi concedida a subvención.</p>
    <p>d) Incumprimento das obrigas sinaladas na presente orde.</p>
    <p>2. Igualmente procederá o reintegro do exceso percibido nos supostos en que o importe da subvención, illadamente ou en concorrencia con axudas ou subvencións doutras administracións públicas ou doutros entes públicos ou privados, nacionais ou internacionais, supere o custo da actividade que vai desenvolver o beneficiario.</p>
    <p>3. A tramitación do correspondente expediente de reintegro realizarase de acordo co procedemento establecido no título II da Lei 9/2007, do 13 de xuño, de subvencións de Galicia, e no título V do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>4. As cantidades que teñan que reintegrar os beneficiarios terán a consideración de ingresos de dereito público e será de aplicación para a súa cobranza o previsto no artigo 14.4 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, na Lei 9/2007, do 13 de xuño, de subvencións de Galicia, e no Decreto 11/2009, de 8 de xaneiro, de desenvolvemento da anterior, amais do disposto na normativa comunitaria de aplicación.</p>
    <p>Artigo 15. Control</p>
    <p>1. Os beneficiarios someteranse ás actuacións de control que efectúe a Consellería de Traballo e Benestar e ás de control financeiro que correspondan á Intervención Xeral da Comunidade Autónoma de Galicia, ás previstas na lexislación do Consello de Contas e aqueloutras que determine á súa condición de actividade subvencionada polo FSE 2007/2013.</p>
    <p>2. Neste sentido, os beneficiarios teñen a obriga de facilitar toda a información que lles sexa requirida pola Intervención Xeral da Comunidade Autónoma, Consello de Contas ou Tribunal de Contas, e demais órganos implicados no exercicio das súas funcións de fiscalización e control do destino das subvencións.</p>
    <p>3. Así mesmo, autorizarán a verificación polos órganos competentes da Consellería de Traballo e Benestar. </p>
    <p>Para verificar o cumprimento do disposto na presente orde, a Consellería de Traballo e Benestar aplicará un sistema de seguimento e control, que poderá incluir visitas ás corporacións locais subvencionadas para comprobar o grao de cumprimento do destino para o cal foi concedida a subvención, e emitirá o correspondente informe </p>
    <p>Disposición derradeira primeira</p>
    <p>Apróbase a delegación de atribucións da conselleira de Traballo e Benestar na directora xeral de Familia e Inclusión para resolver a concesión, denegación, modificación ou outras incidencias das subvencións previstas nesta orde.</p>
    <p>Disposición derradeira segunda</p>
    <p>Autorízase a directora xeral de Familia e Inclusión para ditar as normas necesarias para o desenvolvemento desta orde.</p>
    <p>Disposición derradeira terceira</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 6 de agosto de 2013</p>
    <footer><p>Beatriz Mato Otero<br>Conselleira de Traballo e Benestar</p></footer>
    <h2>ANEXO VIII<br>Guión para a elaboración da memoria das accións realizadas<br>e resultados obtidos</h2>
    <p>1. Datos relativos á acción.</p>
    <p>• Denominación da acción con indicación do marco físico en que se desenvolve.</p>
    <p>2. Xustificación da acción.</p>
    <p>3. Obxectivos.</p>
    <p>• Obxectivo xeral.</p>
    <p>• Obxectivos específicos.</p>
    <p>4. Metodoloxía e recursos empregados.</p>
    <p>• Recursos propios, tanto humanos como materiais empregados.</p>
    <p>• Cooperación con outras entidades.</p>
    <p>5. Accións desenvolvidas.</p>
    <p>• Fases da acción.</p>
    <p>• Datas de inicio e remate.</p>
    <p>• Número de horas para cada fase da acción.</p>
    <p>• Relación de participantes con expresión do DNI ou equivalente.</p>
    <p>• Lugar onde se realiza.</p>
    <p>6. Datos relativos aos usuarios de cada acción.</p>
    <p>– Perfil das persoas participantes:</p>
    <p>• Clasificación segundo o sexo (número de homes, número de mulleres).</p>
    <p>• Clasificación segundo idade (por sexo).</p>
    <p>• Clasificación por nivel de estudos etc. (por sexo).</p>
    <p>• Clasificación segundo problemáticas dos participantes (inmigrantes, minorías étnicas, sen teito etc.) por sexo.</p>
    <p>• Clasificación por situación laboral por sexo.</p>
    <p>– Outros datos de interese (asistencia, número de baixas, motivación, dificultades etc.).</p>
    <p>– Perfil das persoas con inserción laboral:</p>
    <p>• Número total de insercións laborais.</p>
    <p>• Clasificación segundo o sexo (número de homes, número de mulleres).</p>
    <p>• Clasificación segundo idade (por sexo).</p>
    <p>• Clasificación segundo problemáticas dos participantes por sexo (inmigrantes, minorías étnicas, sen teito etc.).</p>
    <p>• Clasificación por nivel de estudos por sexo etc.</p>
    <p>• Datos relativos ao tipo de contrato, xornada e sector de actividade por sexo.</p>
    <p>7. Avaliación e seguimento.</p>
    <p>• Obxectivos acadados.</p>
    <p>• Protocolo de seguimento de actuacións e participantes.</p>
    <p>• Valoración dos alumnos/participantes/usuarios.</p>
    <p>• Resultado de indicadores de avaliación.</p>
    <p>• Conclusións.</p>
    <p>(Este guión é orientativo, as corporacións locais poderán engadir nas súas memorias os aspectos que consideren significativos para a valoración das accións desenvolvidas).</p>
    <p>A corporación local deberá presentar unha memoria para cada unha das accións subvencionadas.</p>

