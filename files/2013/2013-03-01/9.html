---
date: '2013-03-01'
id: O150-210213-0002
page: 6072
number: 43
agency: Escola Galega de Administración Pública
section: III. Outras disposicións.
title: >-
  RESOLUCIÓN do 20 de febreiro de 2013 pola que se convocan as Xornadas sobre a
  problemática actual do urbanismo en Galicia. A disciplina urbanística.
range: Resolución
url: >-
  https://www.xunta.gal/dog/Publicados/2013/20130301/AnuncioO150-210213-0002_gl.html
---
<p>Dentro do plan de actividades da Escola Galega de Administración Pública para o ano 2013 e de acordo coas funcións atribuídas pola Lei 4/1987, do 27 de maio, de creación da escola, modificada pola Lei 10/1989, do 10 de xullo, convócanse, en colaboración co Colexio Territorial de Secretarios, Interventores e Tesoureiros de Administración Local de Pontevedra (Cosital Pontevedra) e coa Axencia de Protección da Legalidade Urbanística (APLU), as Xornadas sobre a problemática actual do urbanismo en Galicia. A disciplina urbanística, conforme as seguintes bases:</p>
    <p>1. Obxectivos.</p>
    <p>A finalidade destas xornadas é, principalmente, afondar naqueles aspectos prácticos e controvertidos que suscita a aplicación da normativa urbanística vixente no eido da disciplina urbanística, aplicación que implica unha extraordinaria transcendencia social, económica e ambiental, especialmente na nosa Comunidade Autónoma. </p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>– A licenza urbanística.</p>
    <p>– A inspección urbanística.</p>
    <p>– A normativa aplicable e os principios inspiradores da acción administrativa en materia de disciplina.</p>
    <p>– A reposición da legalidade.</p>
    <p>– As normas de aplicación directa; en especial, o artigo 104 da LOUGA.</p>
    <p>– A execución das sentenzas en materia de reposición da legalidade urbanística.</p>
    <p>– Os expedientes sancionadores.</p>
    <p>– A disciplina urbanística e o Rexistro da Propiedade.</p>
    <p>– A acción pública.</p>
    <p>– As competencias en disciplina urbanística da Comunidade Autónoma.</p>
    <p>– A Axencia de Protección da Legalidade Urbanística (APLU).</p>
    <p>3. Destinatarios.</p>
    <p>Funcionarios das diferentes administracións públicas que asuman funcións no eido da disciplina urbanística; preferentemente, funcionarios da Administración local con habilitación de carácter estatal; empregados públicos da Axencia de Protección da Legalidade Urbanística e funcionarios das subescalas técnica e de xestión de Administración xeral dos concellos; xuíces, fiscais, avogados e docentes ou investigadores universitarios nesta materia; funcionarios con competencias técnicas neste campo: arquitectos, arquitectos técnicos e enxeñeiros; interesados en xeral.</p>
    <p>4. Desenvolvemento.</p>
    <p>Lugar: Edificio Administrativo da Xunta de Galicia, r/ Fernández Ladreda, 43, Pontevedra.</p>
    <p>Datas: 14 e 15 de marzo de 2013.</p>
    <p>Horario: 14 de marzo: tarde; 15 de marzo: mañá e tarde.</p>
    <p>Duración: 12 horas lectivas.</p>
    <p>5. Número de prazas.</p>
    <p>Limitado pola capacidade do local.</p>
    <p>6. Solicitudes.</p>
    <p>As solicitudes irán dirixidas á directora da Escola Galega de Administración Pública (polígono das Fontiñas, rúa Madrid, 2-4, 15707 Santiago de Compostela), segundo o modelo que figura como anexo a esta convocatoria, e serán presentadas no Rexistro Xeral da EGAP, ou ben de calquera das formas previstas no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común. Serán admitidas inscricións por medio de fax enviado ao número 981 54 63 30 ou por correo electrónico dirixido a novas.egap@xunta.es</p>
    <p>Os solicitantes deberán ingresar, como cota de inscrición, vinte euros (20 €) na conta bancaria do Colexio Territorial de Secretarios, Interventores e Tesoureiros de Administración Local de Pontevedra núm. 0182.6246.36.0201500211 e deberán achegar o xustificante de pagamento xunto coa instancia. As solicitudes que non xunten este xustificante de pagamento serán excluídas.</p>
    <p>Estarán exentos de pagamento, non obstante, os solicitantes colexiados do Colexio Territorial de Secretarios, Interventores e Tesoureiros de Administración Local de Pontevedra e os empregados públicos da Axencia de Protección da Legalidade Urbanística.</p>
    <p>Inscricións fóra de prazo: só serán admitidas, de quedar prazas libres, coa condición de que cumpran os requisitos xerais antes indicados.</p>
    <p>As persoas solicitantes poderán obter a confirmación da súa admisión se chaman por teléfono, das 8.30 ás 14.30 horas, aos seguintes números: 981 54 62 41-881 99 72 51.</p>
    <p>7. Prazo.</p>
    <p>O prazo de presentación de solicitudes finalizará o 12 de marzo de 2013.</p>
    <p>8. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento destas xornadas, así como a facultade de cancelalas se o escaso número de solicitudes non xustificase a súa realización.</p>
    <p>9. Certificado de asistencia.</p>
    <p>Entregarase un certificado de asistencia, ao final das xornadas, a aquelas persoas inscritas que participasen asiduamente, e sempre que a súa asistencia sexa igual ou superior ao 85 % das horas lectivas programadas. Neste documento aparecerán de forma expresa a natureza da actividade e a data de realización.</p>
    <p>Santiago de Compostela, 20 de febreiro de 2013</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

