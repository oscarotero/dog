---
date: '2013-06-26'
id: CA02-180613-0002
page: 24814
number: 120
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 96/2013, do 13 de xuño, polo que se aproba o cambio de titularidade da
  estrada provincial EP-8704 Catoira-Estación a prol do Concello de Catoira.
range: Decreto
url: >-
  https://www.xunta.gal/dog/Publicados/2013/20130626/AnuncioCA02-180613-0002_gl.html
---
<p>A teor do previsto no artigo 5 da Lei 4/1994, do 14 de setembro, de estradas de Galicia, os cambios de titularidade das estradas incluídas nas redes dependentes da Comunidade Autónoma e das entidades locais deberán ser aprobados por decreto da Xunta de Galicia, por proposta da consellería competente en materia de estradas e logo de acordo entre as administracións afectadas.</p>
    <p>Por outra parte, a citada lei de estradas dispón, no artigo 54, que as estradas autonómicas ou provinciais ou os treitos determinados delas nos que a circulación adquira características urbanas, se lles entregarán aos respectivos concellos. O expediente promoverase por proposta do concello ou da Administración titular da estrada e será resolto polo Consello da Xunta de Galicia, por proposta da consellería competente en materia de estradas, logo de informe de ambos os organismos.</p>
    <p>O Concello de Catoira solicita á Deputación Provincial de Pontevedra o cambio de titularidade da estrada provincial EP-8704 Catoira-Estación de 675 metros, xa que adquiriu características netamente urbanas.</p>
    <p>O Pleno da Deputación Provincial de Pontevedra acordou, na sesión ordinaria do día 24.2.2012, o cambio de titularidade da estrada provincial EP-8704 Catoira-Estación a prol do Concello de Catoira.</p>
    <p>De conformidade co anteriormente exposto, por proposta do conselleiro de Medio Ambiente, Territorio e Infraestruturas, logo de deliberación do Consello da Xunta de Galicia, na súa reunión do día trece de xuño de dous mil trece,</p>
    <footer><p>DISPÓN:</p></footer>
    <p>Artigo 1</p>
    <p>Apróbase o cambio de titularidade a prol do Concello de Catoira da estrada provincial EP-8704 Catoira-Estación de 675 metros de lonxitude.</p>
    <p>Artigo 2</p>
    <p>En aplicación do artigo 4 da Lei 4/1994, do 14 de setembro, de estradas de Galicia, as entidades locais no marco das súas competencias e de acordo cos correspondentes plans de estradas, o Concello de Catoira deberá incorporar ao seu plan de estradas a vía ao que se refire este decreto.</p>
    <p>Artigo 3</p>
    <p>A entrega da vía formalizarase, no prazo de dous meses seguintes á publicación deste decreto no <em>Diario Oficial de Galicia</em>, mediante a sinatura da correspondente acta de entrega.</p>
    <p>Artigo 4</p>
    <p>Corresponderanlle ao Concello de Catoira, a partir da formalización da entrega, todas as actividades de xestión, mantemento, conservación e explotación da vía, así como o exercicio das funcións de disciplina viaria e calquera outra que puidese corresponderlle como nova Administración titular da estrada.</p>
    <p>Disposición derradeira</p>
    <p>O presente decreto producirá efectos desde o día seguinte á súa publicación no <em>Diario Oficial de Galicia</em>.</p>
    <p>Santiago de Compostela, trece de xuño de dous mil trece</p>
    <footer><p>Alberto Núñez Feijóo<br>Presidente</p><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

