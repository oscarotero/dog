---
date: '2013-11-19'
id: G0244-181113-0002
page: 44685
number: 221
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 15 de novembro de 2013 pola que se designa novo vogal da Comisión
  Xestora do Municipio de Oza-Cesuras.
range: Orde
url: >-
  https://www.xunta.gal/dog/Publicados/2013/20131119/AnuncioG0244-181113-0002_gl.html
---
<p>Os municipios de Cesuras e Oza dos Ríos culminaron un pioneiro procedemento de fusión para constituírense nun único municipio, que deu lugar á aprobación do Decreto 83/2013, do 6 de xuño, polo que se aproba a fusión voluntaria dos municipios de Cesuras e Oza dos Ríos e se constitúe o municipio de Oza-Cesuras.</p>
    <p>O citado Decreto 83/2013, do 6 de xuño, polo que se aproba a fusión voluntaria dos municipios de Cesuras e Oza dos Ríos e se constitúe o municipio de Oza-Cesuras, na súa disposición adicional establece que, mediante orde da Vicepresidencia e Consellería de Presidencia, Administracións Públicas e Xustiza, se procederá ao nomeamento dunha Comisión Xestora, que se ocupará de rexer e administrar o novo municipio ata as vindeiras eleccións municipais e cuxo número de membros será igual ao de concelleiros segundo a poboación resultante do novo concello.</p>
    <p>Mediante a Orde do 7 de xuño de 2013 da Vicepresidencia e Consellería de Presidencia, Administracións Públicas e Xustiza, publicada no Diario Oficial de Galicia nº 109, do 10 de xuño, procedeuse á designación dos membros da Comisión Xestora do municipio fusionado de Oza-Cesuras.</p>
    <p>Esta comisión constituíuse con data do 14 de xuño de 2013 ás 12.00 horas, como dispón o propio artigo 3 da Orde do 7 de xuño de 2013.</p>
    <p>A Comisión Xestora, en sesión extraordinaria do 25 de xuño de 2013 tomou coñecemento da renuncia presentada por dous dos vogais designados, Xoán Manuel Vázquez García e Eva María Rodríguez Rodríguez, e remitiu certificación do acordo á Vicepresidencia e Consellería de Presidencia, Administracións Públicas e Xustiza, para os efectos oportunos.</p>
    <p>A Orde do 4 de novembro de 2013 da Vicepresidencia e Consellería de Presidencia, Administracións Públicas e Xustiza, publicada no DOG nº 218, do 14 de novembro, procede a designar novos vogais da Comisión Xestora do Municipio de Oza-Cesuras como consecuencia da renuncia presentada por Xoán Manuel Vázquez García e Eva María Rodríguez Rodríguez. Os novos membros da Comisión Xestora, aplicando os mesmos criterios de repartición utilizados para as eleccións municipais e segundo os resultados producidos nestas, foron Víctor Manuel Sánchez Vázquez e María del Carmen Lesta Rodríguez.</p>
    <p>Con posterioridade a este nomeamento constatouse que Víctor Manuel Sánchez Vázquez tiña presentada a renuncia con anterioridade a constitución da Corporación Municipal de Oza dos Ríos, polo que nunca chegou a ser concelleiro e non reunía, polo tanto, os requisitos necesarios para ser nomeado vogal da Comisión Xestora. Aínda que encabezaba a lista do BNG ás eleccións municipais celebradas no ano 2011, non era concelleiro no momento de entrada en vigor do decreto de fusión.</p>
    <p>A seguinte persoa na lista do BNG con dereito a acceder a ser vogal sería Edita Míjez Fraga, pero atópase nunha situación idéntica ao anterior, xa que tamén presentou a súa renuncia antes da constitución da Corporación de Oza dos Ríos e, polo tanto, non chegou a ser nomeada concelleira e non reúne os requisitos para ser vogal da Comisión Xestora.</p>
    <p>O número 3 na lista do BNG de Oza dos Ríos, Estefanía Busto Dopazo, sería a seguinte candidata para ser nomeada vogal da Comisión Xestora do Municipio de Oza-Cesuras ao asignárselle o cociente pertencente ao número 1 do BNG de Oza dos Ríos, xa que é a seguinte da lista que cumpre os requisitos por ser efectivamente concelleira na data de entrada en vigor do Decreto 83/2013, do 6 de xuño, polo que se aproba a fusión voluntaria dos municipios de Cesuras e Oza dos Ríos.</p>
    <p>A designación do novo vogal faise seguindo os mesmos criterios de repartición utilizados para as eleccións municipais e segundo os resultados producidos nestas no conxunto dos municipios afectados.</p>
    <p>Para esta designación débense tomar os cocientes de cada formación e cada concelleiro efectivamente no desempeño do seu cargo no momento de entrada en vigor do Decreto 83/2013, do 6 de xuño, polo que se aproba a fusión voluntaria dos municipios de Cesuras e Oza dos Ríos e se constitúe o municipio de Oza-Cesuras e repártense de maior a menor, asignándolles un número na lista ata chegar ao número total de vogais.</p>
    <p>En consecuencia, no exercicio das facultades outorgadas polo Decreto 72/2013, do 25 de abril, polo que se establece a estrutura orgánica da Vicepresidencia e da Consellería de Presidencia, Administracións Públicas e Xustiza, de conformidade co disposto polo artigo 39 da Lei 5/1997, do 22 de xullo, reguladora da Administración Local de Galicia, e dándolle cumprimento ao establecido na disposición adicional do Decreto 83/2013, do 6 de xuño, polo que se aproba a fusión voluntaria dos municipios de Cesuras e Oza dos Ríos e se constitúe o municipio de Oza-Cesuras,</p>
    <h2>DISPÓN:</h2>
    <p>Artigo 1. Obxecto</p>
    <p>Constitúe o obxecto desta orde a designación dun novo membro da Comisión Xestora do Municipio de Oza-Cesuras en substitución de Víctor Manuel Sánchez Vázquez, que presentou a súa renuncia con anterioridade á constitución da corporación municipal de Oza e, polo tanto, non chegou a ser concelleiro.</p>
    <p>Artigo 2. Designación dun novo membro da Comisión Xestora</p>
    <p>O novo membro da Comisión Xestora do municipio de Oza-Cesuras en substitución do designado Víctor Manuel Sánchez Vázquez será:</p>
    <p>– Estefanía Busto Dopazo</p>
    <p>Disposición derradeira. Entrada en vigor</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 15 de novembro de 2013</p>
    <footer><p>Alfonso Rueda Valenzuela<br>Vicepresidente e conselleiro de Presidencia,<br>Administracións Públicas e Xustiza</p></footer>

