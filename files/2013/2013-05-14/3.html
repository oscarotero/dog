---
date: '2013-05-14'
id: CA04-030513-0006
page: 15886
number: 91
agency: Consellería de Economía e Industria
section: III. Outras disposicións.
title: >-
  ORDE do 24 abril de 2013 sobre delegación de competencias da Dirección Xeral
  de Industria, Enerxía e Minas nas xefaturas territoriais da Consellería de
  Economía e Industria.
range: Orde
url: >-
  https://www.xunta.gal/dog/Publicados/2013/20130514/AnuncioCA04-030513-0006_gl.html
---
<p>Mediante o Decreto 324/2009, do 11 de xuño, establécese a estrutura orgánica da Consellería de Economía e Industria e intégrase nela a Dirección Xeral de Industria, Enerxía e Minas.</p>
    <p>A actividade administrativa da Dirección Xeral de Industria, Enerxía e Minas supón unha concentración de funcións arredor do seu titular, que exerce as relativas á planificación e ordenación mineira, ao fomento mineiro e á inspección e seguridade mineira a través da Subdirección Xeral de Recursos Minerais, segundo o artigo 37 do Decreto 324/2009.</p>
    <p>Dado o volume desta actividade administrativa concorrente, así mesmo, con outras funcións concentradas arredor do titular da dirección xeral, faise aconsellable recorrer á delegación dalgunhas das súas funcións nas xefaturas territoriais, sen esquecer o debido respecto aos principios que informan a actividade administrativa e que a nosa Constitución recolle no seu artigo 103.1.</p>
    <p>A delegación de competencias permite a axilización administrativa necesaria e redunda en beneficio tanto da Administración coma dos administrados, dentro do máis rigoroso respecto ás garantías xurídicas que a tutela dos intereses públicos exixe. Por isto, facendo uso das facultades que me confire o artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e o artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, e demais disposicións de xeral aplicación,</p>
    <h2>Dispoño:</h2>
    <p>Artigo 1</p>
    <p>Delégase nas xefaturas territoriais, no seu ámbito provincial, as funcións da Dirección Xeral de Industria, Enerxía e Minas en materia de planificación e ordenación mineira relativas ao estudo, instrución e elaboración da proposta de resolución, nos procedementos de outorgamento dos dereitos mineiros, autorización das súas modificacións, transmisións, renovacións ou prórrogas e declaración da súa caducidade. </p>
    <p>Artigo 2</p>
    <p>As propostas de resolucións administrativas que se adopten facendo uso da delegación de competencias conferida por esta orde farán constar expresamente esta circunstancia, con referencia ao número e data da súa publicación no DOG, e consideraranse ditadas polo órgano que delega.</p>
    <p>Artigo 3</p>
    <p>As xefaturas territoriais darán conta trimestralmente á Dirección Xeral de Industria, Enerxía e Minas e, en calquera caso, cando esta así o requira, dos expedientes tramitados conforme a presente orde de delegación de competencias.</p>
    <p>Artigo 4</p>
    <p>O titular da Dirección Xeral de Industria, Enerxía e Minas poderá avocar, en calquera momento, o exercicio das competencias delegadas nesta orde e non poderán ser obxecto de delegación as materias reguladas no artigo 13.2 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
    <p>Disposición adicional única</p>
    <p>A Dirección Xeral de Industria, Enerxía e Minas ditará cantas instrucións se consideren necesarias para homoxeneizar criterios de tramitación, no ámbito da presente delegación de competencias, para as catro xefaturas territoriais.</p>
    <p>Disposición transitoria</p>
    <p>Os expedientes administrativos iniciados e non resoltos na data de entrada en vigor desta delegación de competencias terán que ser remitidos, xunto cunha relación detallada destes, no prazo máximo dun mes contado desde esa data, á correspondente xefatura territorial (en función da provincia afectada) para continuar a súa tramitación conforme o disposto na presente orde.</p>
    <p>Disposición derradeira</p>
    <p>Esta orde entrará en vigor ao día seguinte da súa publicación no DOG.</p>
    <p>Santiago de Compostela, 24 de abril de 2013</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

