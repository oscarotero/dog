---
date: '2013-12-16'
id: CA02-051213-0007
page: 48159
number: 239
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 181/2013, do 28 de novembro, polo que se deixa sen efecto a
  declaración de utilidade pública e urxente ocupación dos bens e dereitos
  afectados polo proxecto de construción de mellora da seguridade viaria na
  PO-504 Sanxenxo (PO-308)-Vilalonga (PO-550). Gondar, p.q. 0+500 ao 3+600
  (clave PO/06/026.06).
range: Decreto
url: >-
  https://www.xunta.gal/dog/Publicados/2013/20131216/AnuncioCA02-051213-0007_gl.html
---
<p>Con data do 21 de novembro de 2006, o entón director xeral de Obras Públicas, por delegación da entón conselleira de Política Territorial, Obras Públicas e Transportes, aprobou o proxecto de construción de mellora da seguridade viaria na PO-504 Sanxenxo (PO-308)-Vilalonga (PO-550). Gondar, p.q. 0+500 ao 3+600 (clave PO/06/026.06).</p>
    <p>Esta aprobación serviu de base para que o Consello da Xunta de Galicia, no seu Decreto 250/2006, do 14 de decembro (DOG nº 2, do 3 de xaneiro de 2007), acordase a declaración de utilidade pública e a urxente ocupación dos bens e dereitos afectados.</p>
    <p>As circunstancias que xustificaron no seu día a declaración de urxencia dos bens e dereitos necesarios para a realización do proxecto de construción de mellora da seguridade viaria na PO-504 Sanxenxo (PO-308)-Vilalonga (PO-550). Gondar, p.q. 0+500 ao 3+600, experimentaron cambios, xa que non se rexistraron treitos de concentración de accidentes (TCAs) no ano 2012 na referenciada estrada PO-504 Sanxenxo-Vilalonga.</p>
    <p>En virtude de todo o exposto e en aplicación do artigo 28.2º do Estatuto de autonomía de Galicia e dos artigos 10 e 52 da Lei de expropiación forzosa, en relación co previsto no artigo 22 da Lei 8/2013, do 28 de xuño, de estradas de Galicia, por proposta do conselleiro de Medio Ambiente, Territorio e Infraestruturas e logo de deliberación do Consello da Xunta de Galicia na súa reunión do día vinte e oito de novembro de dous mil trece,</p>
    <h2>DISPOÑO:</h2>
    <p>Artigo único. Deixar sen efecto a declaración de utilidade pública e a urxente ocupación dos bens e dereitos afectados polo proxecto de construción de mellora da seguridade viaria na PO-504 Sanxenxo (PO-308)-Vilalonga (PO-550). Gondar p.q. 0+500 ao 3+600 (clave PO/06/026.06).</p>
    <p>Santiago de Compostela, vinte e oito de novembro de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p>

