---
date: '2013-12-16'
id: CA01-121213-0002
page: 48294
number: 239
agency: Consellería de Facenda
section: VI. Anuncios. a) Administración autonómica.
title: >-
  RESOLUCIÓN do 10 de decembro de 2013, da Secretaría Xeral Técnica e do
  Patrimonio, pola que se somete a información pública o proxecto de orde pola
  que se desenvolve o medio de comprobación de valores de prezos medios de
  mercado aplicable a determinados inmobles rústicos e urbanos situados na
  Comunidade Autónoma de Galicia, e se aproban os prezos medios no mercado
  aplicables no exercicio 2014.
range: Resolución
url: >-
  https://www.xunta.gal/dog/Publicados/2013/20131216/AnuncioCA01-121213-0002_gl.html
---
<p>O artigo 57 da Lei 58/2003, do 17 de decembro, xeral tributaria, sinala os medios que a Administración tributaria pode utilizar para calcular o valor das rendas, produtos, bens e demais elementos determinantes da obriga tributaria, entre os que cita, na sua letra c), o de prezos medios no mercado. En idéntico sentido se pronuncia o artigo 27.un do texto refundido das disposicións legais da Comunidade Autónoma de Galicia en materia de tributos cedidos polo Estado, aprobado polo Decreto lexislativo 1/2011, do 28 de xullo. Esta mesma lei detalla no seu artigo 27.tres cal debe de ser a forma e o contido da norma que desenvolva este medio de valoración.</p>
    <p>A Orde do 28 de xullo de 2011 estableceu por primeira vez este medio de valoración e fixou os valores para 2010 e 2011. A Orde do 28 de decembro de 2011 fixo o mesmo para 2012 e a Orde do 27 de decembro de 2012, o propio para 2013.</p>
    <p>O obxectivo desta nova orde é establecer os citados prezos medios no mercado para o exercicio 2014.</p>
    <p>De conformidade co disposto no artigo 42.3 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, cando o contido e a repercusión da disposición o aconsellen, será sometida a información pública. Neste caso, o prazo para presentar alegacións será de sete días hábiles, tal e como prevé o número 5 do citado artigo cando razóns debidamente motivadas así o xustifiquen. En efecto, debido á necesidade de analizar un mercado inmobiliario moi volátil e inestable, no que aparecen novos actores non tradicionais como o Sareb ou os investidores internacionais, e coa intención de que queden reflectidas as tendencias máis recentes na evolución dos valores, faise aconsellable tecnicamente dispor dos datos do mercado máis próximos ao exercicio 2014, de xeito que a análise que contén se aproxime o máximo posible á data da súa entrada en vigor, prevista para o vindeiro 1 de xaneiro. Non foi posible, polo tanto, comezar antes a tramitación do proxecto de orde.</p>
    <p>Na súa virtude,</p>
    <h2>RESOLVO:</h2>
    <p>Someter a información pública, por un prazo de sete días hábiles, contados desde o seguinte ao da publicación desta resolución, o proxecto de orde pola que se desenvolve o medio de comprobación de valores de prezos medios de mercado aplicable a determinados inmobles rústicos e urbanos situados na Comunidade Autónoma de Galicia, e se aproban os prezos medios no mercado aplicables no exercicio 2014.</p>
    <p>O proxecto de orde poderase consultar na páxina web da Consellería de Facenda: http://www.conselleriadefacenda.es/web/portal/disposicions.</p>
    <p>As posibles alegacións presentaranse durante o prazo sinalado, dirixidas á Secretaría Xeral Técnica e do Patrimonio, en calquera das oficinas previstas no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 10 de decembro de 2013</p>
    <footer><p>María del Socorro Martín Hierro<br>Secretaria xeral técnica e do Patrimonio</p></footer>

