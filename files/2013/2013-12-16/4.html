---
date: '2013-12-16'
id: CA02-051213-0008
page: 48161
number: 239
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 27 de novembro de 2013 de aprobación definitiva da modificación
  puntual das normas subsidiarias de planeamento do concello de Sarria
  (expediente PTU-LU-13/089).
range: Orde
url: >-
  https://www.xunta.gal/dog/Publicados/2013/20131216/AnuncioCA02-051213-0008_gl.html
---
<p>O Concello de Sarria remite documentación correspondente ao expediente de referencia para os efectos da súa aprobación definitiva conforme o previsto no artigo 85.7 da Lei 9/2002, de ordenación urbanística e protección do medio rural de Galicia.</p>
    <p>O proxecto técnico, datado en maio de 2013, está integrado por memoria, normativa e anexos (informe de alegacións e análise dos informes sectoriais), subscritos polos arquitectos Juan A. Caridad Graña e Isidro López Yáñez, da empresa consultora OAU (Oficina de Arquitectura, Urbanismo y Planificación, S.L.P.).</p>
    <p>Examinada a documentación achegada e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Sarria dispón dunhas normas subsidiarias de planeamento aprobadas definitivamente con data do 28.7.1981, modificadas con data do 30.7.1986 e posteriores modificacións sen afección neste expediente.</p>
    <p>2. Consta Decisión do 11.10.2012, da Secretaría Xeral de Calidade e Avaliación Ambiental, pola que se declara a non necesidade de someter a modificación ao procedemento de avaliación ambiental estratéxica.</p>
    <p>3. Por Acordo municipal plenario do 30.11.2012 deuse a aprobación inicial á modificación puntual.</p>
    <p>4. Cumpriuse co trámite de exposición pública do proxecto de modificación, con publicación do acordo de aprobación inicial no DOG do 2.1.2013 e xornais do 20.12.2012. Simultaneamente, notificóuselles aprobación inicial aos concellos limítrofes e someteuse o documento ás consultas indicadas no documento de referencia do 10.1.2003.</p>
    <p>5. Consta a emisión dos seguintes informes sectoriais: administrador de infraestruturas ferroviarias (ADIF) (17.1.2013); Secretaría de Estado de Telecomunicacións e para a Sociedade da Información (Min. de Industria); Axencia Galega de Infraestruturas (15.2.2013); Confederación Hidrográfica do Miño-Sil (12.4.2013), e Dirección Xeral do Patrimonio Cultural (3.5.2013).</p>
    <p>6. Por Acordo municipal plenario do 31.5.2013 aprobouse provisionalmente a modificación.</p>
    <p>7. Esta modificación puntual non precisou informe previo á aprobación inicial por atoparse no suposto do artigo 93.4 da LOUG, dado que non implica a reclasificación de solo, nin incremento da intensidade de uso, nin altera os sistemas xerais previstos no PXOM.</p>
    <p>II. Obxecto e alcance da modificación.</p>
    <p>O proxecto de modificación puntual propón unha nova redacción dos artigos 3.5.3, 3.5.4, 4.1.4.3 e 4.2.4.3 da normativa das NSP, aumentando a altura máxima da planta baixa das ordenanzas de solo urbano en 80 cm, desde os 5,30 m actuais ata 6,10 m, modificando a altura xeral máxima de cornixa das edificacións na mesma medida.</p>
    <p>III. Análise e consideracións.</p>
    <p>1. A modificación puntual xustifica o seu interese público na distribución típica de usos das plantas baixas do núcleo de Sarria, xeradas polas vixentes NSP: «As entreplantas dedícanse habitualmente a usos como os de oficinas, despachos profesionais e outros servizos profesionais, e as plantas baixas dedícanse habitualmente a locais comerciais ou salas de reunión como bares, cafetarías, restaurantes etc.» (artigo 1.3.1 da memoria do proxecto de modificación). Para estes efectos, e en relación con estes últimos usos, arguméntase que o Real decreto 2816/1982, do 27 de agosto, polo que se aproba o Regulamento de policía de espectáculos públicos e actividades recreativas, establece no seu artigo 10 que «A altura mínima libre que terán os locais destinados a espectáculos públicos non será inferior a 3,20 metros, medidos desde o chan da sala ata o teito».</p>
    <p>A regulamentación das alturas para actividades recreativas, locais comerciais e oficinas vén dada polo Real decreto 486/1997, do 14 de abril, polo que se establecen as disposicións mínimas de seguridade e saúde nos lugares de traballo, como correctamente se establece na nova redacción do artigo 3.5.4 que introducirá o proxecto de modificación puntual. O dito real decreto establece no seu anexo I que a altura mínima será de «3 metros de altura desde o piso ata o teito. Non obstante, en locais comerciais, de servizos, oficinas e despachos, a altura poderá reducirse a 2,5 metros», entendendo restaurantes, bares e cafetarías como locais de prestación de servizos de restauración ou hostalaría.</p>
    <p>Daquela, as razóns argumentadas na modificación poden entenderse como base de interese xeral nos termos exixidos no artigo 94.1 da LOUG, considerando as alturas predominantes nos locais de Sarria, a necesidade de lles outorgar aos locais con acceso ao público das plantas baixas unha maior altura e que estas modificación non se traducen nun incremento da edificabilidade.</p>
    <p>2. A Dirección Xeral de Patrimonio Cultural emite informe favorable sobre a modificación no tocante aos artigos 3.5.3 e 3.5.4 da normativa e desfavorable sobre modificación dos artigos 4.1.4.3 e 4.2.4.3 da normativa, no ámbito BIC do Camiño Francés, aspecto que se emenda correctamente nas novas redaccións destes artigos introducidas polo proxecto de modificación puntual.</p>
    <p>De conformidade co artigo 89 da LOUG e co artigo 3 do Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos plans xerais de ordenación municipal correspóndelle ao conselleiro de Medio Ambiente, Territorio e Infraestruturas.</p>
    <p>IV. Resolución.</p>
    <p>Con base en todo o anteriormente exposto,</p>
    <h2>RESOLVO:</h2>
    <p>1º. Outorgar a aprobación definitiva á modificación puntual das normas subsidiarias de planeamento do Concello de Sarria de acordo co número 7.a) do artigo 85, en relación co 93.4, da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>2º. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases do réxime local, o concello deberá publicar no BOP a normativa e ordenanzas do plan xeral aprobado definitivamente.</p>
    <p>3º. Notifíquese esta orde ao concello e publíquese no Diario Oficial de Galicia.</p>
    <p>Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 27 de novembro de 2013</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

