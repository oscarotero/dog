---
date: '2013-03-06'
id: G0164-040313-0002
page: 6662
number: 46
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 1 de marzo de 2013 pola que se convocan prazas destinadas ao
  profesorado para a realización de itinerarios formativos para a mellora da súa
  competencia lingüística e comunicativa, relativos ao Programa integral de
  aprendizaxe de linguas estranxeiras (PIALE) para o ano 2013.
range: Orde
url: >-
  https://www.xunta.gal/dog/Publicados/2013/20130306/AnuncioG0164-040313-0002_gl.html
---
<p>A Lei orgánica 2/2006, do 3 de maio, de educación, establece como un dos seus fins a capacitación para a comunicación na lingua oficial, na lingua cooficial e nunha ou máis linguas estranxeiras. No seu artigo 157 establece que corresponde ás administracións educativas fornecer os recursos necesarios para garantir a creación de programas de reforzo da aprendizaxe de linguas estranxeiras.</p>
    <p>Dentro da cooperación interterritorial da Consellería de Cultura, Educación e Ordenación Universitaria e o Ministerio de Educación, Cultura y Deporte, a Consellería de Cultura, Educación e Ordenación Universitaria está a convocar, nos últimos anos, actividades formativas tanto dentro do Estado español como no estranxeiro para o profesorado, co obxecto de fomentar a actualización metodolóxica e a mellora do seu nivel de competencia en comunicación lingüística en linguas estranxeiras a través do contacto directo con persoas dos países de fala inglesa, francesa, alemá e portuguesa. </p>
    <p>Esta consellería, consciente da importancia da aprendizaxe destas linguas para os cidadáns e cidadás da nosa comunidade autónoma e da preocupación que, neste sentido, se manifesta desde todos os ámbitos sociais, puxo en marcha o Plan de potenciación de linguas estranxeiras ao abeiro do Decreto 79/2010, que pretende dar continuidade a propostas anteriores como a anticipación da primeira lingua estranxeira no segundo ciclo da educación infantil e no primeiro ciclo da educación primaria, o programa Cuale e os programas de seccións bilingües, así como implantar novas propostas como a creación dos centros plurilingües. Todas estas accións requiren para a súa óptima implantación dun profesorado actualizado e cun alto nivel de competencia comunicativa, polo que tamén se deseñaron os programas CALC (cursos de actualización lingüística e comunicativa) para o profesorado, que se desenvolven nas escolas oficiais de idiomas de Galicia.</p>
    <p>Do mesmo xeito, levaranse a cabo diferentes actividades formativas dentro do marco do programa PALE e PIALE.</p>
    <p>Con esta convocatoria trátase de mellorar a competencia idiomática do profesorado así como afondar na didáctica do ensino de idiomas estranxeiros. Con este fin, ofértanse itinerarios intensivos que revitalicen e potencien contidos e aspectos lingüísticos xa adquiridos, que potencien que se avance na consolidación e adquisición de niveis de competencia lingüística superior e se teña a ocasión de aplicar no propio contexto todo o adquirido, fomentando o carácter cooperativo entre os participantes. </p>
    <p>Consonte o anteriormente exposto, e en virtude das competencias que lle son atribuídas pola normativa vixente, a Consellería de Cultura, Educación e Ordenación Universitaria,</p>
    <footer><p>DISPÓN:</p></footer>
    <p>Artigo 1. <em>Obxecto</em></p>
    <p>O obxecto desta orde é a convocatoria de prazas para a realización de itinerarios formativos para a mellora da competencia lingüística e comunicativa en lingua estranxeira do profesorado.</p>
    <p>Artigo 2. <em>Modalidades das prazas convocadas</em></p>
    <p>As modalidades en que se convocan prazas para o profesorado son as seguintes:</p>
    <p>1. Modalidade 1: inmersión. Itinerario formativo en tres fases.</p>
    <p>– Fase A (75 horas): curso de formación en inglés na Comunidade Autónoma de Galicia, que terá lugar en período lectivo con substitución. </p>
    <p>– Fase B (75 horas): inmersión no país falante da lingua estranxeira de ensino e aprendizaxe, cunha duración de tres semanas, que se realizará no mes de xullo de 2013 nun dos seguintes países: Reino Unido, Canadá ou Estados Unidos.</p>
    <p>– Fase C (25 horas): fase de elaboración de materiais para a sociedade da información, que se realizará no primeiro trimestre do curso 2013-2014.</p>
    <p>2. Modalidade 2: integración. Itinerario formativo en dúas fases.</p>
    <p>– Fase de integración (100 horas): programa de inmersión total en inglés, consistente na integración na vida escolar, sen obrigas lectivas, en centros escolares de Canadá. O profesorado seleccionado integrarase en centros escolares e estará acompañado no horario lectivo do centro por un/unha docente da súa mesma área ou materia durante catro semanas no primeiro trimestre do curso 2013-2014 e será substituído nos seus centros educativos.</p>
    <p>– Fase de elaboración de materiais (25 horas): elaboración de materiais para a sociedade da información, no primeiro trimestre do curso 2013-2014.</p>
    <p>3. Modalidade 3: cursos. Itinerario formativo en dúas fases.</p>
    <p>– Fase de formación (50 horas): convócanse os seguintes cursos de lingua estranxeira, que se desenvolverán nos meses de xullo e agosto de 2013:</p>
    <p>3.1. Curso de dúas semanas para profesorado especialista de inglés de ensino primario e secundario no Reino Unido. </p>
    <p>3.2. Curso de dúas semanas para profesorado especialista de francés de ensino secundario e primario en Francia.</p>
    <p>3.3. Curso de francés en Francia de dúas semanas de duración para profesorado non especialista de ensino secundario e primario. Para poder participar o profesorado deberá acreditar un nivel B2 en lingua francesa do Marco común europeo de referencia para as linguas.</p>
    <p>3.4. Curso de portugués en Portugal de dúas semanas de duración para profesorado especialista e non especialista de ensino secundario e primario. Para poder participar o profesorado deberá acreditar un nivel B2 de lingua portuguesa do Marco común europeo de referencia para as linguas.</p>
    <p>3.5. Curso de alemán en Alemaña de dúas semanas de duración para profesorado especialista e non especialista de ensino secundario e primario. Para poder participar o profesorado deberá acreditar un nivel B2 de lingua alemá do Marco común europeo de referencia para as linguas.</p>
    <p>– Fase de elaboración de materiais (25 horas): elaboración de materiais para a sociedade da información, no primeiro trimestre do curso 2013-2014.</p>
    <p>Artigo 3. <em>Profesorado destinatario e requisitos de participación</em></p>
    <p>1. As persoas solicitantes, con carácter xeral, deben ser funcionarias de carreira dos corpos docentes detallados neste artigo.</p>
    <p>2. Na modalidade 1, de inmersión, poderán participar, segundo as actividades relacionadas no anexo V, os seguintes docentes:</p>
    <p>a) Na actividade 1.1. Profesorado especialista en inglés que estea a impartir a lingua estranxeira en educación infantil.</p>
    <p>b) Na actividade 1.2. Profesorado especialista en inglés que estea a impartir a lingua estranxeira en educación primaria.</p>
    <p>c) Na actividade 1.3. Profesorado AICLE/CLIL (de áreas, materias ou módulos non lingüísticos impartidos en inglés) de educación secundaria obrigatoria, de bacharelato ou de formación profesional, que estea a participar nos programas de seccións bilingües e/ou <br>centros plurilingües. Terá prioridade o profesorado que acredite un nivel B1 en lingua inglesa do Marco común europeo de referencia para as linguas e que non teña acreditado o nivel B2.</p>
    <p>d) Na actividade 1.4. Profesorado AICLE/CLIL (de áreas, materias ou módulos non lingüísticos impartidos en inglés) de educación primaria, que estea a participar nos programas de seccións bilingües e/ou centros plurilingües. Terá prioridade o profesorado que acredite un nivel B1 en lingua inglesa do Marco común europeo de referencia para as linguas e que non teña acreditado o nivel B2.</p>
    <p>e) Tamén poderá optar ás prazas das actividades 1.3. e 1.4. o profesorado que teña previsto participar no programa de seccións bilingües ou no de centros plurilingües a partir do curso 2013-2014, presentando:</p>
    <p>i) Un compromiso individual e do seu centro educativo de participación nalgún dos ditos programas durante o próximo curso, mediante a certificación de aprobación do Consello Escolar, unha vez informado o Claustro; </p>
    <p>ii) A acreditación da competencia lingüística B2 na lingua estranxeira en que vaia impartir a súa materia. </p>
    <p>O profesorado referido neste punto poderá ser seleccionado sempre que queden prazas libres, xa que ten prioridade aquel profesorado que estea impartindo docencia CLIL.</p>
    <p>3. Na modalidade 2, de integración, poderá participar, segundo as actividades relacionadas no anexo V, o seguinte profesorado:</p>
    <p>a) Na actividade 2.1. Profesorado de inglés de ensino secundario que sexa coordinador de centros plurilingües ou do programa de seccións bilingües.</p>
    <p>b) Na actividade 2.2. Profesorado AICLE/CLIL (de áreas ou materias non lingüísticas impartidas en inglés) de educación secundaria obrigatoria e de bacharelato, que estea a participar nos programas de seccións bilingües e/ou centros plurilingües. Terá prioridade o profesorado que acredite un nivel B1 en lingua inglesa do Marco común europeo de referencia para as linguas e que non teña acreditado o nivel B2.</p>
    <p>c) Na actividade 2.3. Profesorado AICLE/CLIL (de áreas ou materias non lingüísticas impartidas en inglés) de educación primaria, que estea a participar nos programas de seccións bilingües e/ou centros plurilingües. Terá prioridade o profesorado que acredite un nivel B1 en lingua inglesa do Marco común europeo de referencia para as linguas e que non teña acreditado o nivel B2.</p>
    <p>4. Na modalidade 3, de cursos, poderá participar, segundo as actividades relacionadas no anexo V, o seguinte profesorado:</p>
    <p>a) Na actividade 3.1. Profesorado especialista de inglés. Para os efectos desta orde enténdese que son especialistas: os catedráticos/as e profesores/as de ensino secundario de inglés e os catedráticos/as e profesores/as de EOI de inglés. Así mesmo, poderán participar as/os inspectores/as que teñan como especialidade de orixe lingua estranxeira. Do mesmo xeito, poderán participar os mestres/as especialistas de inglés que non estean impartindo inglés en educación infantil ou educación primaria.</p>
    <p>b) Na actividade 3.2. Profesorado especialista de francés. Para os efectos desta orde enténdese que son especialistas: os catedráticos/as e profesores/as de ensino secundario de francés, os mestres/as de francés e os catedráticos/as e profesores/as de EOI de francés. Así mesmo, poderán participar as/os inspectores/as que teñan como especialidade de orixe lingua estranxeira.</p>
    <p>c) Nas actividades 3.3., 3.4., 3.5. Profesorado que imparte as ensinanzas establecidas na Lei orgánica de educación, en centros públicos dependentes da Consellería de Cultura, Educación e Ordenación Universitaria e a Inspección Educativa.</p>
    <p>d) O profesorado participante nesta modalidade deberá asinar o anexo VI, comprometéndose a promover a creación ou o mantemento de seccións bilingües ou do programa de centros plurilingües no seu centro de destino e a impartir a súa materia na lingua correspondente.</p>
    <p>5. As persoas que participaron nas actividades convocadas pola Orde do 23 de xaneiro de 2012 (DOG do 2 de febreiro) non terán preferencia para participar nas actividades ofertadas nesta orde, polo que só poderán ser seleccionadas se non se cubrisen todas as prazas.</p>
    <p>6. As persoas participantes en cada unha das modalidades que non sexan especialistas en lingua estranxeira deberán facer a proba que se determine ao finalizar a fase de inmersión ou integración, que poderá acreditar a competencia do nivel B2 segundo o Marco común europeo de referencia para as linguas. </p>
    <p>Artigo 4. <em>Criterios de exclusión</em></p>
    <p>Quedarán excluídas desta convocatoria as persoas solicitantes que estean gozando no curso 2012-2013, ou que teñan concedida para o curso 2013-2014, licenza por estudos outorgada pola Consellería de Cultura, Educación e Ordenación Universitaria.</p>
    <p>Artigo 5. <em>Organización das actividades</em></p>
    <p>A organización das actividades correspóndelle á Consellería de Cultura, Educación e Ordenación Universitaria, quen poderá concertar os servizos necesarios para o seu de-senvolvemento.</p>
    <p>Artigo 6. <em>Solicitudes de participación e prazo de presentación.</em></p>
    <p>1. As persoas solicitantes deberán completar, en liña, a solicitude que como formulario electrónico se atopará na páxina web http://www.edu.xunta.es/piale. As solicitudes unha vez validadas e impresas deberán estar asinadas polas persoas solicitantes. Posteriormente, estas solicitudes deberán dirixirse á Consellería de Cultura, Educación e Ordenación Universitaria, San Caetano s/n, 15781 Santiago de Compostela, xunto coa documentación expresada no artigo 7, e presentaranse a través do Rexistro Xeral da Xunta de Galicia, Consellería de Presidencia, Administracións Públicas e Xustiza, nas súas xefaturas territoriais ou mediante calquera dos procedementos establecidos no artigo 38.4 da Lei 30/1992, de réxime xurídico das administracións públicas e do procedemento administrativo común, sendo imprescindible que na solicitude apareza a data de recepción no organismo público correspondente.</p>
    <p>2. De acordo co establecido no Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades delas dependentes, e unha vez aprobada pola Orde do 15 de setembro de 2011 a posta en funcionamento da sede electrónica da Xunta de Galicia, os interesados poderán presentar electronicamente as solicitudes na sede electrónica da Xunta de Galicia, no enderezo electrónico https://sede.xunta.es. A documentación complementaria poderá presentarse electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante. A Administración poderá requirir a exhibición do documento orixinal para o cotexo da copia electrónica presentada segundo o disposto no artigo 35.2 da Lei 11/2007, do 22 de xuño, de acceso dos cidadáns aos servizos públicos, e no 22.3 do Decreto 198/2010 polo que se regula o desenvolvemento da Administración electrónica na Xunta de Galicia e nas entidades dela dependentes. A achega de tales copias implica a autorización á Administración para que acceda e trate a información persoal contida nos correspondentes documentos. As mencionadas imaxes electrónicas carecerán de carácter de copia auténtica.</p>
    <p>Neste caso, os solicitantes deberán anexar, ademais, unha declaración responsable de que os documentos escaneados son orixinais e auténticos, sen prexuízo de que se lles poida requirir a exhibición do documento orixinal en calquera momento da tramitación do procedemento, segundo o disposto no artigo 35.2 da Lei 11/2007, do 22 de xuño, de acceso dos cidadáns aos servizos públicos, e no 22.3 do Decreto 198/2010 polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>Se a solicitude é remitida por correo, é necesario que se presente en sobre aberto para que sexa datada e selada na oficina de Correos antes de que se realice a súa certificación.</p>
    <p>3. O prazo para a presentación de solicitudes será dun mes contado a partir do día seguinte ao da publicación desta orde no <em>Diario Oficial de Galicia</em>. Entenderase como último día do prazo o correspondente ao mesmo cardinal do día da publicación. Se o último día do prazo fose inhábil, entenderase prorrogado ao primeiro día hábil seguinte e, se no mes do vencemento non houbese día equivalente ao inicial do cómputo, entenderase que o prazo expira o último do mes.</p>
    <p>Artigo 7. <em>Documentación</em></p>
    <p>Á solicitude xuntaráselle a seguinte documentación:</p>
    <p>1. Relación numerada e asinada da documentación presentada, seguindo a orde que aparece no anexo III.</p>
    <p>2. Certificado, expedido polo secretario ou secretaria do centro, co visto e prace da persoa directora, en que conste a área, materia ou módulo que imparte a persoa solicitante durante o curso académico 2012/13.</p>
    <p>3. Compromiso de participación no programa segundo o anexo IV.</p>
    <p>4. Para o futuro profesorado AICLE/CLIL, a documentación referida no artigo 3, punto 2.e).</p>
    <p>5. Acreditación do nivel lingüístico exixido para cada praza, agás para aquelas persoas que xa teñan recollida esta información no expediente de datos persoais.</p>
    <p>6. Acreditación dos méritos académicos, profesionais ou de calquera índole que aleguen. Estes serán xustificados mediante os documentos que se especifican no baremo que se inclúe no anexo II desta orde. A compulsa de documentos xustificativos de méritos e calquera outro que a persoa solicitante incorpore á súa solicitude poderá efectuarse nos centros de traballo das persoas solicitantes, compulsa que asinará o/a director/a ou secretario/a do centro, sen prexuízo de que se poida realizar nos distintos órganos administrativos acreditados para tal fin.</p>
    <p>Non serán tidos en conta nin valorados os méritos alegados e non xustificados debidamente, nin os que se aleguen fóra do prazo a que se refire o artigo 6 desta convocatoria.</p>
    <p>Artigo 8. <em>Procedemento para a adxudicación das prazas</em></p>
    <p>1. A selección das persoas candidatas realizaraa unha comisión integrada polos seguintes membros:</p>
    <p>– Presidente/a: a persoa titular da Dirección Xeral de Educación, Formación Profesional e Innovación Educativa ou persoa en quen delegue.</p>
    <p>– Vogais: ata un máximo de catro vogais, con categoría de subdirector xeral, xefe de servizo ou membros da Inspección Educativa.</p>
    <p>– Unha persoa funcionaria da Consellería de Cultura, Educación e Ordenación Universitaria, que actuará como secretario/a, con voz e sen voto.</p>
    <p>– Os sindicatos integrantes da mesa sectorial de persoal docente non universitario poderán nomear un representante para asistir ás sesións da comisión.</p>
    <p>– A comisión poderá solicitar a incorporación de persoas asesoras especialistas, limitándose as devanditas persoas a prestaren a súa colaboración.</p>
    <p>A comisión poderá dispoñer a constitución dunha subcomisión técnica especializada só para os efectos de colaborar na valoración dos méritos previstos nos apartados 1 e 2 do baremo do anexo II. Ás reunións desta subcomisión poderán asistir representantes das organizacións sindicais con representación na mesa sectorial de persoal docente.</p>
    <p>Esta comisión rexerase polo previsto no Decreto 144/2001, do 7 de xuño.</p>
    <p>2. A comisión seleccionadora realizará unha preselección segundo a puntuación obtida conforme o baremo que figura como anexo II desta convocatoria. En caso de empate entre os funcionarios, este dirimirase atendendo sucesivamente aos seguintes criterios:</p>
    <p>a) Maior puntuación no punto 1 do baremo.</p>
    <p>b) Maior puntuación no punto 2.2 do baremo.</p>
    <p>De manterse o empate, terá preferencia a persoa de maior antigüidade no corpo.</p>
    <p>3. Finalizada a preselección, a comisión fará pública a resolución provisional, que se difundirá no portal educativo da Consellería de Cultura, Educación e Ordenación Universitaria da Xunta de Galicia (www.edu.xunta.es/piale) na internet.</p>
    <p>A exposición abrirá un prazo de dez días naturais para efectuar reclamacións ou renuncias á concesión das actividades perante a persoa que exerza a presidencia da comisión. Transcorrido este prazo, unha vez estudadas e, se é o caso, atendidas as mencionadas reclamacións e renuncias, a comisión seleccionadora elevaralle a proposta definitiva á persoa titular da Consellería de Cultura, Educación e Ordenación Universitaria, que resolverá a relación final dos seleccionados e de suplentes ordenados por puntuación.</p>
    <p>A resolución definitiva publicarase no <em>Diario Oficial de Galicia</em> e exporase no portal educativo da Consellería de Cultura, Educación e Ordenación Universitaria da Xunta de Galicia (www.edu.xunta.es/piale) na internet.</p>
    <p>4. Contra esta resolución, que esgota a vía administrativa, os interesados poderán interpor recurso potestativo de reposición perante a persoa titular da Consellería de Cultura, Educación e Ordenación Universitaria no prazo dun mes contado a partir do día seguinte ao da súa publicación no <em>Diario Oficial de Galicia</em>, segundo o disposto nos artigos 116 e 117 da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza de Galicia.</p>
    <p>5. No caso de non cubrirse o número de prazas nalgunha das actividades, por proposta motivada pola comisión de selección, a persoa titular da Dirección Xeral de Educación, Formación Profesional e Innovación Educativa poderá acordar a redistribución das prazas entre outras actividades. </p>
    <p>Artigo 9. <em>Renuncias e retirada de documentación</em></p>
    <p>1. Unha vez resolta esta convocatoria, soamente se admitirán renuncias ás actividades concedidas en casos de excepcional gravidade e libremente apreciadas pola persoa que exerza a presidencia da comisión de selección. </p>
    <p>As prazas vacantes seranlles ofertadas ás persoas suplentes por chamamento directo segundo a relación publicada.</p>
    <p>2. Unha vez transcorridos tres meses desde a data de publicación da resolución definitiva no <em>Diario Oficial de Galicia</em>, as persoas interesadas, ou os seus representantes legais, disporán dun prazo de seis meses para poder retirar a documentación ante a persoa que preside a comisión. Unha vez transcorrido o dito prazo, entenderase que renuncian á súa devolución.</p>
    <p>3. As solicitudes consideraranse desestimadas de non quedar resolta a convocatoria no prazo de cinco meses desde a data da súa publicación no <em>Diario Oficial de Galicia</em>.</p>
    <p>Artigo 10. <em>Comunicación</em></p>
    <p>Toda a información con respecto á organización e ao desenvolvemento dos cursos, das viaxes ao lugar de realización e das reunións informativas será anunciada no enderezo web http://www.edu.xunta.es/piale</p>
    <p>Artigo 11. <em>Condicións económicas</em></p>
    <p>Para as actividades realizadas fóra de Galicia, a Consellería encargarase, a través das empresas adxudicatarias, do desprazamento, da docencia, das actividades culturais, da manutención e do aloxamento. A Consellería determinará o medio de desprazamento ao país estranxeiro, así como o tipo de aloxamento e manutención, que será comunicado ao profesorado seleccionado unha vez adxudicadas as empresas.</p>
    <p>Artigo 12. <em>Retribucións</em></p>
    <p>Durante o tempo de duración das actividades de formación o profesorado seleccionado recibirá os emolumentos correspondentes ás súas retribucións básicas e complementarias.</p>
    <p>Artigo 13. <em>Certificación</em></p>
    <p>A Consellería de Cultura, Educación e Ordenación Universitaria expedirá as seguintes certificacións, segundo as modalidades:</p>
    <p>1. Modalidade 1: unha vez rematadas as tres fases, a Consellería de Cultura, Educación e Ordenación Universitaria emitirá tres certificados ás persoas participantes no programa: un certificado de 75 horas pola primeira fase, un certificado de 75 horas pola fase de formación no estranxeiro e un certificado de 25 horas pola terceira. En ningún caso se certificará a actividade de maneira parcial nin de xeito anticipado. Só recibirá a certificación de todas as partes o profesorado que remate todo o itinerario formativo, despois da entrega dos materiais elaborados na última fase.</p>
    <p>2. Modalidade 2: unha vez rematadas as dúas fases, o profesorado participante por esta modalidade recibirá dous certificados pola súa participación no programa: 100 horas de formación permanente pola fase de integración en centros canadenses e 25 horas pola fase de elaboración de materiais. En ningún caso se certificará a actividade de maneira parcial nin de xeito anticipado. Só recibirá a certificación de todas as partes o profesorado que remate todo o itinerario formativo, despois da entrega dos materiais elaborados na última fase.</p>
    <p>3. Modalidade 3: unha vez rematadas as dúas fases, o profesorado participante por esta modalidade recibirá dous certificados pola súa participación no programa: 50 horas de formación permanente pola primeira fase e 25 horas pola fase de elaboración de materiais. En ningún caso se certificará a actividade de maneira parcial nin de xeito anticipado. Só recibirá a certificación de todas as partes o profesorado que remate todo o itinerario formativo, despois da entrega dos materiais elaborados na última fase.</p>
    <p>Artigo 14. <em>Habilitación normativa</em></p>
    <p>Autorízase a Dirección Xeral de Educación, Formación Profesional e Innovación Educativa para adoptar as medidas necesarias para a aplicación e o desenvolvemento desta orde.</p>
    <p>Artigo 15. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 1 de marzo de 2013</p>
    <footer><p>Jesús Vázquez Abad<br>Conselleiro de Cultura, Educación e Ordenación Universitaria</p></footer>
    <footer><p>ANEXO II</p></footer>
    <h2>Baremo</h2>
    <table>
     <tbody>
      <tr>
       <td>Méritos</td>
       <td>Puntos por curso ou actividade</td>
       <td>Total puntos máximo</td>
       <td>Documentos</td>
      </tr>
      <tr>
       <td>1. Méritos docentes.
        – Por cada ano de servizo como funcionario/a de carreira.</td>
       <td>0,5 punto por ano completo.</td>
       <td>3 puntos</td>
       <td></td>
      </tr>
      <tr>
       <td>2. Outros méritos</td>
       <td></td>
       <td></td>
       <td rowspan="6">Fotocopias compulsadas das certificacións acreditativas</td>
      </tr>
      <tr>
       <td>2.1. Docencia en actividades de formación do profesorado, organizadas, homologadas ou recoñecidas polas administracións educativas.</td>
       <td>0,05 puntos por cada 10 horas de formación.</td>
       <td>1,5 puntos</td>
      </tr>
      <tr>
       <td>2.2. Asistencia e/ou coordinación de actividades de formación do profesorado relacionadas con linguas estranxeiras, organizadas, homologadas ou recoñecidas polas administracións educativas.</td>
       <td>0,05 puntos por cada 10 horas de formación</td>
       <td>3 puntos</td>
      </tr>
      <tr>
       <td>2.3. Asistencia e/ou coordinación de actividades de formación do profesorado, organizadas, homologadas ou recoñecidas polas administracións educativas.</td>
       <td>0,05 puntos por cada 10 horas de formación.</td>
       <td>1,5 puntos</td>
      </tr>
      <tr>
       <td>2.4. Participación en proxectos de anticipación da primeira lingua estranxeira no segundo ciclo da educación infantil e no primeiro ciclo da educación primaria, e participación no plan experimental de potenciación da aprendizaxe de linguas estranxeiras (modalidade 1 e 2) nos institutos de educación secundaria establecidos pola Consellería de Cultura, Educación e Ordenación Universitaria. Participación no programa de seccións europeas, seccións bilingües, aulas bilingües ou centros plurilingües da Consellería de Cultura, Educación e Ordenación Universitaria.</td>
       <td>0,5 puntos por ano.</td>
       <td>4 puntos</td>
      </tr>
      <tr>
       <td>2.5. Participación en intercambios ou estadías formativas, con alumnos, no estranxeiro. Participación no programa de inmersión lingüística con alumnado de 6º de educación primaria.</td>
       <td>0,25 puntos por actividade.</td>
       <td>2 puntos</td>
      </tr>
      <tr>
       <td>2.6. Non ter participado con anterioridade na convocatoria de estadías no estranxeiro ou na do programa PALE ou PIALE.</td>
       <td></td>
       <td>3 puntos</td>
       <td></td>
      </tr>
     </tbody>
    </table>
    <footer><p>ANEXO III</p></footer>
    <footer><p>Modelo de folla de autobaremación</p></footer>
    <p>(Relacionar e numerar na mesma orde que aparece no anexo II.<br>As fotocopias cotexadas presentaranse na mesma orde)</p>
    <table>
     <tbody>
      <tr>
       <td>Apartado</td>
       <td>Méritos alegados</td>
       <td>Puntuación</td>
      </tr>
      <tr>
       <td>1.</td>
       <td></td>
       <td></td>
      </tr>
      <tr>
       <td>2.
        2.1.
        2.2.
        2.3.
        2.4.
        2.5.
        2.6.</td>
       <td></td>
       <td></td>
      </tr>
     </tbody>
    </table>
    <p>ANEXO V</p>
    <p>Relación de actividades</p>
    <table>
     <tbody>
      <tr>
       <td>Actividades</td>
       <td>Prazas (*)</td>
       <td>Destinos</td>
      </tr>
      <tr>
       <td>1.1. PIALE. Inglés en infantil</td>
       <td>10</td>
       <td>Reino Unido (3 semanas)</td>
      </tr>
      <tr>
       <td>1.2. PIALE. Inglés en primaria</td>
       <td>10</td>
       <td>Reino Unido (3 semanas)</td>
      </tr>
      <tr>
       <td>1.3. PIALE. Inglés para profesorado CLIL de secundaria/FP</td>
       <td>20</td>
       <td>Canadá ou USA (3 semanas)</td>
      </tr>
      <tr>
       <td>1.4. PIALE. Inglés para profesorado CLIL de primaria</td>
       <td>5</td>
       <td>Reino Unido (3 semanas)</td>
      </tr>
      <tr>
       <td>2.1. PIALE. Integración para profesorado de inglés de secundaria</td>
       <td>10</td>
       <td>Canadá (4 semanas)</td>
      </tr>
      <tr>
       <td>2.2. PIALE. Integración inglés para profesorado CLIL de secundaria</td>
       <td>20</td>
       <td>Canadá (4 semanas)</td>
      </tr>
      <tr>
       <td>2.3. PIALE. Integración inglés para profesorado CLIL de primaria</td>
       <td>15</td>
       <td>Canadá (4 semanas)</td>
      </tr>
      <tr>
       <td>3.1. Inglés para profesorado especialista</td>
       <td>10</td>
       <td>Reino Unido (2 semanas)</td>
      </tr>
      <tr>
       <td>3.2. Francés para profesorado especialista</td>
       <td>15</td>
       <td>Francia (2 semanas)</td>
      </tr>
      <tr>
       <td>3.3. Francés para profesorado non especialista</td>
       <td>10</td>
       <td>Francia (2 semanas)</td>
      </tr>
      <tr>
       <td>3.4. Lingua portuguesa</td>
       <td>10</td>
       <td>Portugal (2 semanas)</td>
      </tr>
      <tr>
       <td>3.5. Lingua alemá</td>
       <td>5</td>
       <td>Alemaña (2 semanas)</td>
      </tr>
     </tbody>
    </table>
    <p>(*) As prazas ofertadas poderanse incrementar na medida en que se aumente o orzamento para a realización destas actividades.</p>

