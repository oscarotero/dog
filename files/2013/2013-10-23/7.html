---
date: '2013-10-23'
id: CA01-211013-0002
page: 41803
number: 203
agency: Consellería de Facenda
section: IV. Oposicións e concursos.
title: >-
  RESOLUCIÓN do 21 de outubro de 2013 pola que se regula o período de prácticas
  dos aspirantes que superaron a fase de oposición do proceso selectivo para o
  ingreso no corpo de xestión da Administración da Xunta de Galicia, subgrupo
  A2, escala técnica de finanzas, convocado pola Orde do 25 de maio de 2012.
range: Resolución
url: >-
  https://www.xunta.gal/dog/Publicados/2013/20131023/AnuncioCA01-211013-0002_gl.html
---
<p>Dando cumprimento ao ordenado na base III.2 da Orde do 25 de maio de 2012 (DOG núm. 103, do 31 de maio) pola que se convoca proceso selectivo para o ingreso no corpo de xestión da Administración da Xunta de Galicia, subgrupo A2, escala técnica de finanzas, esta consellería</p>
    <h2>RESOLVE:</h2>
    <p>Primeiro. <em>Obxecto e finalidade</em></p>
    <p>O período de prácticas integrado no proceso selectivo para o ingreso no corpo de xestión da Administración da Xunta de Galicia, subgrupo A2, escala técnica de finanzas, convocado pola Orde do 25 de maio de 2012 (DOG núm. 103, do 31 de maio) consistirá na aplicación á realidade cotiá do traballo administrativo e ao funcionamento da organización dos coñecementos previamente adquiridos polos aspirantes. </p>
    <p>As prácticas terán como finalidade a súa preparación para o exercicio das funcións específicas tanto da especialidade de inspección e xestión financeira tributaria como da especialidade de intervención.</p>
    <p>Segundo. <em>Organización e dirección</em></p>
    <p>Encoméndaselle á Secretaría Xeral Técnica e do Patrimonio da Consellería de Facenda a organización e dirección do período de prácticas.</p>
    <p>Terceiro. <em>Destinos en prácticas</em></p>
    <p>A conselleira de Facenda, por proposta da Secretaría Xeral Técnica e do Patrimonio da Consellería de Facenda, disporá as unidades administrativas en que os/as funcionarios/as en prácticas deberán realizar esta fase do proceso selectivo. </p>
    <p>Os/as funcionarios/as en prácticas estarán baixo a dependencia do subdirector xeral de Fiscalización e Control Interno da Intervención Xeral da Comunidade Autónoma e da xefa da Área de Colaboración Social, Información e Asistencia da Axencia Tributaria de Galicia.</p>
    <p>Cuarto. <em>Duración e xornada de traballo</em></p>
    <p>O período de prácticas comezará o día 28 de outubro de 2013 e rematará o día 27 de decembro de 2013.</p>
    <p>Desenvolveranse de luns a venres co horario laboral ordinario para o persoal da Administración da Xunta de Galicia (7.45 a 15.15).</p>
    <p>Quinto. <em>Sistema de cualificación</em></p>
    <p>Unha vez rematado o período de prácticas, os funcionarios baixo cuxa dependencia prestaron servizo remitiranlle á Secretaría Xeral Técnica e do Patrimonio un informe en que manifesten expresamente se os/as funcionarios/as en prácticas cumpriron ou non satisfactoriamente coas tarefas encomendadas.</p>
    <p>A declaración definitiva de apto ou non apto competerá ao tribunal cualificador da oposición, logo do informe-proposta da Secretaría Xeral Técnica e do Patrimonio.</p>
    <p>Para a avaliación dos/as funcionarios/as en prácticas é preciso que estes presten servizo polo menos o 90 % da duración total das prácticas. No caso de que non sexa posible por causa de forza maior debidamente xustificada, quedarán dispensados/as de facelo, logo de solicitude do/a interesado/a, mediante resolución da Secretaría Xeral Técnica e do Patrimonio. Quedarán obrigados a realizar o período de prácticas coa promoción inmediatamente posterior ao momento de desaparición da causa impeditiva, coa prelación que lle corresponda atendendo á puntuación obtida na fase de oposición.</p>
    <p>Sexto. <em>Non superación do período de prácticas</em></p>
    <p>Os/as aspirantes que non superen o período de prácticas perderán todos os seus dereitos para o nomeamento como funcionarios de carreira, por resolución motivada da Consellería de Facenda por proposta da Secretaría Xeral Técnica e do Patrimonio da Consellería de Facenda e logo do informe favorable da comisión de persoal.</p>
    <p>Sétimo. <em>Situación durante o período de prácticas</em></p>
    <p>Durante o período de prácticas os aspirantes serán nomeados/as funcionarios/as en prácticas coa situación xurídica prevista nos artigos 16 e 17 do Decreto 95/1991, do 20 de marzo, polo que se aproba o Regulamento de selección de persoal da Administración da Comunidade Autónoma de Galicia e demais disposicións de aplicación.</p>
    <p>Oitavo. <em>Réxime disciplinario</em></p>
    <p>Os funcionarios en prácticas estarán sometidos ao disposto no Regulamento do réxime disciplinario dos funcionarios da Administración da Comunidade Autónoma de Galicia aprobado polo Decreto 94/1991, do 20 de marzo, nos termos establecidos no seu artigo 1.1º.</p>
    <p>Noveno</p>
    <p>Contra esta orde, que pon fin á vía administrativa, poderase interpoñer, con carácter potestativo, recurso de reposición ante a conselleira de Facenda no prazo dun mes contado desde o día seguinte ao da súa publicación, ou directamente recurso contencioso-administrativo, no prazo de dous meses contados desde esa mesma data, ante a Sala do Contencioso-Administrativo do Tribunal Superior de Xustiza de Galicia, conforme o disposto na Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 21 de outubro de 2013</p>
    <footer><p>Elena Muñoz Fonteriz<br>Conselleira de Facenda</p></footer>

