---
date: '2013-06-27'
id: G0244-200613-0001
page: 24992
number: 121
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 98/2013, do 13 de xuño, polo que se declara a urxente ocupación, para
  os efectos de expropiación forzosa, dos bens e dereitos necesarios para a
  realización das obras de traslado da pista deportiva e ampliación das
  instalacións do CPI Conde de Fenosa (concello de Ares).
range: Decreto
url: >-
  https://www.xunta.gal/dog/Publicados/2013/20130627/AnuncioG0244-200613-0001_gl.html
---
<p>O Concello de Ares, en sesión celebrada o día vinte e oito de xuño de dous mil doce, aprobou o proxecto das obras de traslado da pista deportiva e ampliación das instalcións do CPI Conde de Fenosa (concello de Ares) e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada na Vicepresidencia e Consellería de Presidencia, Administracións Públicas e Xustiza, e contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala o Concello e o informe do técnico municipal, o colexio Conde de Fenosa necesita ser ampliado para cumprir coas necesidades mínimas de aulas do segundo ciclo de educación infantil. Para poder levar a cabo a dita ampliación, precísase a expropiación dos terreos necesarios.</p>
    <p>A urxencia da súa ocupación vén motivada pola necesidade da disposición dos terreos para a execución das obras, por seren estas de vital importancia para o conxunto do Concello, dado o grave prexuízo que se produciría aos intereses públicos en materia educativa se se demorasen máis as obras.</p>
    <p>A competencia para a declaración da urxente ocupación correspóndelle ao Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día trece de xuño de dous mil trece,</p>
    <h2>DISPOÑO:</h2>
    <p>Artigo único. De conformidade co disposto no artigo 52 da Lei de expropiación forzosa, declárase a urxente ocupación, para os efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras de traslado da pista deportiva e ampliación das instalacións do CPI Conde de Fenosa (concello de Ares), e deben, se for o caso, unha vez ocupados os terreos necesarios, obter as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, trece de xuño de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

