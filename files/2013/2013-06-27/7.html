---
date: '2013-06-27'
id: G0165-210613-0001
page: 25060
number: 121
agency: Consellería do Medio Rural e do Mar
section: III. Outras disposicións.
title: >-
  ORDE do 18 de xuño de 2013 pola que se establecen as bases reguladoras das
  axudas ás entidades recoñecidas como agrupacións de defensa sanitaria
  gandeiras (ADSG) de Galicia e se convocan para os anos 2013 e 2014.
range: Orde
url: >-
  https://www.xunta.gal/dog/Publicados/2013/20130627/AnuncioG0165-210613-0001_gl.html
---
<p>O desenvolvemento das actuacións encamiñadas á prevención e á loita contra diversas enfermidades animais redunda nunha mellora cuantitativa e cualitativa das producións gandeiras e nunha maior rendibilidade aos titulares das explotacións.</p>
    <p>Os programas de planificación zoosanitaria levados a cabo polas agrupacións de defensa sanitaria gandeiras (ADSG) están dirixidos a mellorar o estado sanitario das explotacións incluídas nelas e permiten incrementar paulatinamente a rendibilidade desas explotacións, diminuíndo as perdas ocasionadas por motivos sanitarios, ademais de que facilitan o cumprimento da normativa vixente referente á identificación, benestar e sanidade animal.</p>
    <p>A Consellería do Medio Rural e do Mar, mediante a presente orde de axudas pretende estimular a integración de gandeiros nas ADSG establecendo axudas proporcionais ao sobre esforzo económico que realizan coa execución de programas facultativos para a prevención e control de enfermidades animais que melloran as condicións hixiénicas das explotacións e de benestar animal, elevan o nivel produtivo e sanitario das explotacións e contribúen a acadar un mellor status sanitario para o gando.</p>
    <p>A convocatoria e as bases destas axudas fanse no marco da regulación estatal do Real decreto 784/2009, do 30 de abril, polo que se estableceu as bases reguladoras das subvencións estatais destinadas ás agrupacións de defensa sanitaria gandeiras.</p>
    <p>En consecuencia, de acordo co disposto no artigo 30.1º.3 do Estatuto de autonomía de Galicia e en uso das facultades que me confiren o artigo 14 da Lei 9/2007, do 13 de xuño, de subvencións de Galicia, así como en uso das competencias que me confire a Lei 1/1983, reguladora da Xunta e do seu presidente,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>A presente orde ten por obxecto establecer as bases reguladoras das subvencións para as agrupacións de defensa sanitaria gandeiras (no sucesivo ADSG) recoñecidas no ámbito territorial da Comunidade Autónoma de Galicia, para a execución de programas de planificación sanitarios, en réxime de concorrencia competitiva e efectuar a convocatoria para os anos 2013 e 2014, de conformidade co establecido no Real decreto 784/2009. </p>
    <p>Artigo 2. <em>Finalidade das axudas</em></p>
    <p>1. A finalidade destas axudas é a mellora do status sanitario das explotacións gandeiras galegas mediante a execución de programas zoosanitarios comúns e obrigatorios para a prevención e control de enfermidades dos animais.</p>
    <p>2. Os programas de planificación zoosanitaria comezarán o 1 de marzo de 2013 e rematarán o 28 de febreiro de 2014, e deberán incluír, como mínimo, os programas sanitarios marco obrigatorios establecidos no anexo VI.</p>
    <p>3. De conformidade coa normativa reguladora, as axudas que se establecen son compatibles co mercado común e están exentas da obriga de notificación.</p>
    <p>Artigo 3. <em>Gastos subvencionables</em></p>
    <p>Subvenciónase a contratación de servizos técnicos veterinarios ou a remuneración dun veterinario responsable por ADSG. Poderá subvencionarse a contratación ou remuneración de máis dun veterinario responsable por ADSG.</p>
    <p>Artigo 4. <em>Ámbito de aplicación</em></p>
    <p>O ámbito de aplicación da presente orde será o territorio da Comunidade Autónoma de Galicia.</p>
    <p>Artigo 5. <em>Beneficiarios</em></p>
    <p>Poderán ser beneficiarios destas axudas as entidades asociativas agrarias que cumpran os seguintes requisitos:</p>
    <p>a) Estar oficialmente recoñecidas como ADSG e, por tanto, inscritas no rexistro de ADSG de Galicia antes da finalización do prazo de solicitude establecido na presente orde, e que manteñan as condicións do recoñecemento ao longo de todo o período de execución da axuda, coa excepción das ADSG formadas exclusivamente por cebadeiros de gando vacún, que non poderán ser beneficiarias destas axudas.</p>
    <p>b) Comprometerse na execución dun programa sanitario común que incluirá, como mínimo, o programa sanitario marco obrigatorio establecido no anexo VI da presente orde.</p>
    <p>c) Estar integradas por explotacións de produtores gandeiros en actividade, e que as ditas explotacións teñan a condición de pemes de acordo co establecido no anexo I do Regulamento (CE) nº 800/2008 da Comisión, do 6 de agosto, polo que se declaran determinadas categorías de axudas compatibles co mercado común na aplicación dos artigos 87 e 88 do Tratado (Regulamento xeral de exención por categorías).</p>
    <p>d) Estar ao día das obrigas tributarias e da Seguridade Social, así como cumprir o resto dos requisitos previstos no artigo 10 da Lei 9/2007, do 13 de xuño, de subvencións de Galicia.</p>
    <p>Artigo 6. <em>Procedemento de presentación de solicitudes e documentación</em></p>
    <p>1. A presentación das solicitudes realizarase unicamente por medios electrónicos a través do formulario electrónico normalizado accesible desde a sede electrónica da Xunta de Galicia (https://sede.xunta.es), de conformidade co establecido nos artigos 27.6 da Lei 11/2007, do 22 de xuño, de acceso dos cidadáns aos servizos públicos, e 24.2 do Decreto 198/2010, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>2. Ao formulario de solicitude soamente poderán acceder as ADSG recoñecidas na Comunidade Autónoma de Galicia mediante o uso dun nome de usuario e contrasinal previamente asignados. Para cubrir correctamente os formularios de solicitude no mencionado enderezo da internet, disporase de instrucións de axuda que deberán ser observadas en todo momento polos solicitantes.</p>
    <p>O anexo I desta convocatoria publícase no <em>Diario Oficial de Galicia </em>exclusivamente para efectos informativos, sendo necesario empregar a antedita aplicación informática para cubrilos, validalos e presentalos telematicamente.</p>
    <p>3. A documentación complementaria deberá presentarse electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante. A Administración poderá requirir a exhibición do documento orixinal para o cotexo da copia electrónica presentada segundo o disposto no artigo 35.2 da Lei 11/2007, do 22 de xuño, de acceso dos cidadáns aos servizos públicos, e 22.3 do Decreto 198/2010, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>4. O feito de non axustarse aos termos da convocatoria, así como a ocultación de datos, a súa alteración ou calquera outra manipulación da información será causa da desestimación da solicitude, sen prexuízo do disposto nos artigos 54 e 56 da Lei 9/2007, do 13 de xuño, de subvencións de Galicia.</p>
    <p>5. As solicitudes deberán ser asinadas mediante sinatura electrónica do representante legal da entidade solicitante. Unha vez completado o proceso de transferencia telemática, emitirase un recibo, que poderá ser impreso e gardado polo interesado, mediante o cal quedará constancia do feito da súa presentación. A obtención deste recibo é o que garante ao solicitante que a presentación tivo lugar e acredita fronte á Administración e fronte a terceiros a presentación da solicitude.</p>
    <p>Artigo 7. <em>Solicitude</em></p>
    <p>Os solicitantes deberán cubrir ou xuntar, segundo o caso, como documentos anexos á solicitude en soporte dixital, a seguinte documentación, empregando para isto a propia aplicación informática:</p>
    <p>a) Acreditación da personalidade xurídica da entidade solicitante, se é o caso.</p>
    <p>b) Acreditación da representatividade do solicitante mediante certificación do secretario. A representatividade deberá recaer sempre nun membro da xunta directiva da ADSG.</p>
    <p>c) Relación informatizada actualizada de explotacións da ADSG e os seus censos, segundo o anexo II.</p>
    <p>d) Copia da acta ou certificación do secretario da agrupación de defensa sanitaria gandeira, conforme se acordou en asemblea xeral solicitar a axuda e se asume o compromiso de execución do Programa sanitario marco que aproba a Consellería do Medio Rural e do Mar.</p>
    <p>e) Declaración do conxunto de todas as solicitudes efectuadas ou concedidas para o mesmo proxecto das distintas administracións públicas competentes ou calquera dos seus organismos, entes ou sociedades, así como doutros ingresos ou recursos que financien o proxecto ou, se é o caso, cubrir, debidamente asinada, a declaración que figura no anexo III.</p>
    <p>f) Acreditación segundo o anexo V, do cumprimento da condición de pemes da ADSG.</p>
    <p>g) Cronograma e planificación do desenvolvemento do Programa sanitario marco obrigatorio, adaptado á realidade da propia ADSG, en que se inclúa unha estimación das mostras que se remitirán ao longo do ano ao Laboratorio de Sanidade e Produción Animal de Galicia (Lasapaga) e, se é o caso, memoria do programa sanitario adicional de actuación que se pretende desenvolver, no cal se definirán obxectivos e o prazo de execución. A planificación presentada debe ser agrupada en prazos trimestrais. Os referidos documentos estarán asinados polo veterinario ou veterinarios responsables e polo presidente da entidade recoñecida como agrupación de defensa sanitaria gandeira.</p>
    <p>h) Orzamento, detallando as distintas partidas que constitúen as actuacións do programa sanitario, diferenciando os conceptos de gasto segundo as liñas:</p>
    <p>1) Gasto por remuneración de veterinario/s ou pola contratación de servizos técnicos veterinarios para a realización do programa sanitario da ADSG (punto 13.a). Se a ADSG contase con máis dun veterinario para a realización do programa sanitario, deberá especificarse o solicitado por cada un deles.</p>
    <p>2) Gasto non subvencionable.</p>
    <p>O orzamento deberá estar asinado electronicamente polo presidente da entidade, empregando para iso a sinatura dixital do DNI electrónico ou calquera sinatura electrónica avanzada.</p>
    <p>A súa presentación deberá ser conforme o anexo IV.</p>
    <p>i) Contrato dos técnicos responsables da súa execución e, se é o caso, con inclusión dunha cláusula no dito contrato que especifique a dedicación profesional exclusiva para o programa sanitario da agrupación de defensa sanitaria gandeira.</p>
    <p>j) Copia do título dos técnicos responsables da súa execución.</p>
    <p>k) Documento que indique para cada veterinario/a que participe no programa o nome e apelidos, NIF, número de colexiado, enderezo, teléfono e enderezo electrónico.</p>
    <p>l) Factura pro forma da prestación de servizos veterinarios (cando a contratación destes sexa a través dunha empresa), ou facturas, se é o caso.</p>
    <p>En relación cos documentos exixidos identificados na relación anterior coas letras a), i) e j), se foron presentados no trámite de recoñecemento ou validación anual da entidade, poderán ser substituídos por unha declaración do secretario da ADSG que indique que os ditos documentos xa se atopan en poder do órgano actuante e de que as condicións ao respecto deles non cambiaron, sempre que non transcorresen máis de cinco anos desde a finalización do procedemento en que se achegaron.</p>
    <p>Artigo 8. <em>Prazo de presentación</em></p>
    <p>O prazo de presentación de solicitudes será dun mes, contado a partir do día seguinte ao da publicación da presente orde no <em>Diario Oficial de Galicia.</em></p>
    <p>Entenderase como último día do prazo o correspondente ao mesmo ordinal do día da publicación. Se o último día do prazo for inhábil, entenderase prorrogado ao primeiro día hábil seguinte e se no mes de vencemento non houber día equivalente ao inicial do cómputo, entenderase que o prazo expira o ultimo día do mes.</p>
    <p>Poderanse cubrir e rexistrar os formularios a través da aplicación informática ata as 24.00 horas do día en que remate o prazo de presentación de solicitudes.</p>
    <p>Artigo 9. <em>Solicitude de ofertas para realizar o gasto subvencionable</em></p>
    <p>De acordo co artigo 29 da Lei 9/2007, do 13 de xuño, de subvencións de Galicia, cando o importe do gasto subvencionable supere as contías establecidas no texto refundido da Lei de contratos do sector público, aprobado polo Real decreto lexislativo 3/2011, do 14 de novembro, para o contrato menor (18.000 euros), o beneficiario deberá solicitar como mínimo tres ofertas de diferentes provedores, con carácter previo á contratación do compromiso para a obra, prestación do servizo ou a entrega de ben, agás que polas súas especiais características non exista no mercado suficiente número de entidades que as realicen, presten ou subministren ou agás que o gasto se realizase con anterioridade á solicitude da subvención.</p>
    <p>A elección entre as ofertas presentadas, que deberán achegarse na xustificación ou, se é o caso, na solicitude da subvención, realizarase conforme criterios de eficiencia e economía e debe xustificarse expresamente nunha memoria a elección cando non recaia na proposta económica máis vantaxosa.</p>
    <p>Artigo 10. <em>Emenda ou corrección</em></p>
    <p>1. Se a solicitude non reúne os requisitos sinalados nos puntos anteriores, requirirase o interesado na forma establecida na Lei 30/1992, do 26 de novembro, para que nun prazo de dez días emende a falta ou xunte os documentos preceptivos, coa indicación de que, se así non o fixer, se considerará que desistiu da súa petición, logo de resolución ditada para o efecto.</p>
    <p>2. A emenda e mellora da solicitude farase igualmente en formato electrónico empregando a mesma aplicación informática de presentación da solicitude. O envío en soporte dixital da documentación requirida para a emenda quedará rexistrado automaticamente no rexistro telemático da Xunta de Galicia.</p>
    <p>3. De acordo co artigo 20 da Lei 9/2007, do 13 de xuño, de subvencións de Galicia, a presentación da solicitude de axuda comportará a autorización ao órgano xestor para solicitar as certificacións que deban emitir a Axencia Estatal da Administración Tributaria, a Tesouraría Xeral da Seguridade Social e a Consellaría de Facenda da Xunta de Galicia.</p>
    <p>4. De acordo co establecido na disposición adicional primeira do Decreto 132/2006, do 27 de xullo, de creación dos rexistros de axudas, subvencións e convenios e de sancións da Xunta de Galicia, a persoa solicitante da axuda consentirá expresamente a inclusión e publicidade dos datos relevantes referidos ás axudas e subvencións recibidas, así como ás sancións impostas, de ser o caso.</p>
    <p>5. De acordo co establecido no artigo 2 do Decreto 255/2008, do 23 de outubro, polo que se simplifica a documentación para a tramitación dos procedementos administrativos e se fomenta a utilización de medios electrónicos, non será exixible a fotocopia do documento nacional de identidade nin do documento de identificación de estranxeiros/as sempre que o/a solicitante preste o seu consentimento para que o órgano xestor poida realizar a consulta por medio telemático ao servizo horizontal de acceso ao sistema de verificación de datos de identidade do Ministerio de Administracións Públicas que, para tal fin, estableza o departamento competente en materia de xestión da Administración electrónica.</p>
    <p>6. A Consellería do Medio Rural e do Mar poderá solicitar dos peticionarios toda a información e xustificacións técnicas e económicas que considere necesarias, co obxecto de comprobar a realización das actuacións subvencionables e os custos derivados.</p>
    <p>Artigo 11. <em>Tramitación e resolución</em></p>
    <p>1. O órgano competente para a instrución e tramitación do procedemento é a Dirección Xeral de Produción Agropecuaria. Para eses efectos constituirase un órgano colexiado formado polo subdirector xeral de Gandaría como presidente, o xefe do Servizo de Sanidade Animal como vogal e o xefe do Servizo de Dotación de Medios como secretario, que elevarán un informe técnico á directora xeral de Produción Agropecuaria para que formule a proposta de resolución das axudas.</p>
    <p>2. O expediente será resolto polo secretario xeral de Medio Rural e Montes, por delegación da conselleira do Medio Rural e do Mar, por proposta da directora xeral de Produción Agropecuaria, e poderase prescindir do trámite de audiencia cando non figuren no procedemento nin se teñan en conta outros feitos nin outras alegacións e probas que as aducidas polos interesados; neste caso, a proposta de resolución formulada terá carácter definitivo. A resolución de concesión da axuda notificarase nun prazo de cinco meses contados a partir do día seguinte ao da publicación da presente orde no <em>Diario Oficial de Galicia</em>. Transcorrido o dito prazo, os interesados poderán entender desestimadas as peticións de axuda. Esta resolución pon fin á vía administrativa e contra ela poderá presentarse recurso potestativo de reposición ante o mesmo órgano, no prazo dun mes a partir do día seguinte ao da súa notificación, ou ben, alternativamente, recurso contencioso-administrativo no prazo de dous meses contados a partir do día seguinte ao da notificación.</p>
    <p>Artigo 12. <em>Concorrencia e acumulación de subvencións, axudas, ingresos ou recursos que financien as actividades subvencionadas</em></p>
    <p>Xunto coa solicitude inicial, os peticionarios das axudas presentarán unha declaración de conxunto de todas as solicitudes efectuadas ou concedidas, para o mesmo proxecto, das distintas administracións ou entes públicos, así como doutros ingresos ou recursos que financien as actividades subvencionadas ou o anexo III debidamente cuberto.</p>
    <p>En calquera caso, coas xustificacións, e se houber modificación da declaración anterior, o peticionario presentará unha declaración complementaria do conxunto das axudas solicitadas, tanto das aprobadas ou concedidas como das pendentes de resolución, para un mesmo proxecto, das distintas administracións públicas competentes ou calquera dos seus organismos, entes ou sociedades, así como doutros ingresos ou recursos que financien as actividades subvencionadas.</p>
    <p>Artigo 13. <em>Contía das axudas</em></p>
    <p>Para a cuantificación da subvención para a contratación dos servizos técnicos veterinarios ou a remuneración do persoal facultativo veterinario responsable da supervisión e execución do programa sanitario, establécese:</p>
    <p>a) As porcentaxes estipuladas serán de ata o 30 % da remuneración de persoal facultativo veterinario responsable do programa sanitario sen exclusividade, que poderá acadar o 80 % se acredita dedicación exclusiva ao programa e de ata o 30 % no caso da contratación dos servizos técnicos veterinarios (empresa). Esas porcentaxes máximas de axudas acadaranse no caso de non superar as limitacións establecidas nos números 13.b e 13.c e se hai dispoñibilidade orzamentaria.</p>
    <p>b) En todo caso, establécese o límite máximo de 25.000,00 euros de gasto subvencionable por cada veterinario que traballe en programas sanitarios de ADSG.</p>
    <p>Para que unha contratación de veterinarios en réxime de exclusividade poida ser subvencionada esta terá que ser, como mínimo, de 22.000,00 euros.</p>
    <p>c) Ademais, o total do importe de subvención motivada por contratación de técnicos non poderá superar un importe máximo que resultará de multiplicar o número de unidade de gando maior (UGM) da ADSG polo seguinte valor en cada caso:</p>
    <p>1º. ADSG de vacún, ovino e cabrún: 7,8. </p>
    <p>2º. ADSG de porcino: 6,9.</p>
    <p>3º. ADSG de avicultura, cunicultura e troitas: 0,9.</p>
    <p>4º. ADSG de visóns e outras especies: 0,5.</p>
    <p>Os valores de UGM de cada especie animal tidos en conta para os cálculos nestas axudas serán os establecidos regulamentariamente, publicados oficialmente (Decreto 91/2001, do 19 de abril, polo que se regulan as agrupacións de defensa sanitaria gandeiras en Galicia publicado, no DOG do 8 de maio).</p>
    <p>d) Nas ADSG de gando bovino que alcancen o ámbito territorial da comarca en que están recoñecidas, cumprindo os requisitos mínimos de censos e explotacións establecidas na normativa, o importe calculado conforme o establecido no número 13.a verase incrementado nun 20 % na axuda a gastos de contratación de veterinarios, sen que poida superarse o 100 % do gasto. Este incremento aplicarase só para aquelas ADSG que alcancen o ámbito territorial de comarca, no período comprendido desde a entrada en vigor da anterior orde de axudas ás ADSG, ata a entrada en vigor da presente orde.</p>
    <p>e) Cando nunha comarca veterinaria se acade un proceso de fusión entre ADSG existentes da mesma especie, verase incrementado nun 10 % na axuda a gastos de contratación de veterinarios (número 13.a). Este incremento aplicarase só para aquelas ADSG que se fusionen no período comprendido desde a entrada en vigor da anterior orde de axudas ás ADSG ata a entrada en vigor da presente orde.</p>
    <p>f) Para os efectos do cálculo das axudas, no caso de procesos de fusión, terase en conta que os compromisos e dereitos correspondentes ás ADSG que se fusionan serán adquiridos pola ADSG resultante da fusión; así, o importe inicial da subvención obtense sumando o importe calculado para cada unha delas conforme o establecido no número 13.a. Para que as agrupacións resultantes poidan ser beneficiarias do incremento nas axudas previsto nos puntos anteriores, deberán obter o recoñecemento antes da data de publicación desta orde.</p>
    <p>No caso de que exista remanente orzamentario unha vez finalizada a repartición segundo os puntos anteriores, poderase incrementar a porcentaxe do 30 % estipulada para o persoal facultativo veterinario sen exclusividade nun 5 %. Unha vez rematado, se aínda queda remanente, aplicaríase o mesmo incremento á porcentaxe do 80 % estipulada para o persoal facultativo con dedicación exclusiva ata esgotar o dito remanente.</p>
    <p>Artigo 14. <em>Criterios de outorgamento da subvención</em></p>
    <p>As solicitudes serán ordenadas en función da súa puntuación de acordo cos seguintes obxectivos e cun máximo de 100 puntos:</p>
    <p>a) Terán prioridade as solicitudes daquelas ADSG que integren un maior número de explotacións e de gando. Obterase a puntuación unha vez baremadas as ADSG sumando os seguintes criterios:</p>
    <table>
     <tbody>
      <tr>
       <td>1) Nº de explotacións</td>
       <td>Nº de puntos</td>
      </tr>
      <tr>
       <td>0-50</td>
       <td>0</td>
      </tr>
      <tr>
       <td>51-100</td>
       <td>5</td>
      </tr>
      <tr>
       <td>101-300</td>
       <td>10</td>
      </tr>
      <tr>
       <td>301-500</td>
       <td>15</td>
      </tr>
      <tr>
       <td>&amp;gt; 500</td>
       <td>25</td>
      </tr>
     </tbody>
    </table>
    <table>
     <tbody>
      <tr>
       <td>2) Censo (nº de UGM)</td>
       <td>Nº de puntos</td>
      </tr>
      <tr>
       <td>&amp;lt; 1.500</td>
       <td>0</td>
      </tr>
      <tr>
       <td>1.501-3.000</td>
       <td>5</td>
      </tr>
      <tr>
       <td>3.001-5.000</td>
       <td>10</td>
      </tr>
      <tr>
       <td>5.001-8.000</td>
       <td>15</td>
      </tr>
      <tr>
       <td>&amp;gt; 8.000</td>
       <td>25</td>
      </tr>
     </tbody>
    </table>
    <p>Ponderarase este criterio cunha valoración máxima de 50 puntos.</p>
    <p>b) Número de técnicos veterinarios contratados pola ADSG con dedicación exclusiva para o desenvolvemento do programa sanitario. Aplicarase a seguinte puntuación:</p>
    <table>
     <tbody>
      <tr>
       <td>Nº de veterinarios con exclusividade</td>
       <td>Nº de puntos</td>
      </tr>
      <tr>
       <td>1</td>
       <td>10</td>
      </tr>
      <tr>
       <td>2-3</td>
       <td>15</td>
      </tr>
      <tr>
       <td>&amp;gt; 3</td>
       <td>20</td>
      </tr>
     </tbody>
    </table>
    <p>Ponderarase este criterio cunha valoración máxima de 20 puntos.</p>
    <p>c) Segundo a ADSG por especie:</p>
    <table>
     <tbody>
      <tr>
       <td>Especie</td>
       <td>Nº de puntos</td>
      </tr>
      <tr>
       <td>Bovino e porcino</td>
       <td>30</td>
      </tr>
      <tr>
       <td>Ovino e cabrún</td>
       <td>20</td>
      </tr>
      <tr>
       <td>Aves</td>
       <td>15</td>
      </tr>
      <tr>
       <td>Coellos</td>
       <td>10</td>
      </tr>
      <tr>
       <td>Troitas e visóns</td>
       <td>5</td>
      </tr>
     </tbody>
    </table>
    <p>Ponderarase este criterio cunha valoración máxima de 30 puntos.</p>
    <p>En todo caso, o importe da axuda non superará nunca o 100 % da remuneración ao persoal veterinario; ademais, o total do importe de axuda pública non superará o 50 % do gasto total do programa da ADSG.</p>
    <p>Artigo 15. <em>Modificación das axudas</em></p>
    <p>1. As subvencións a que se refire a presente orde consideraranse subvencións máximas e poderán ser reducidas, a proposta da Dirección Xeral de Produción Agropecuaria, cando exista concorrencia doutras axudas outorgadas por outras administracións ou entes públicos ou privados, nacionais ou internacionais, ou doutros ingresos ou recursos que financien as actividades subvencionadas.</p>
    <p>2. O pagamento da subvención realizarase con xustificación previa polo beneficiario da realización da actividade, proxecto, obxecto ou adopción do comportamento para o cal se concedeu, nos termos establecidos na presente orde.</p>
    <p>3. Producirase a perda do dereito ao cobramento total ou parcial da subvención, no suposto de falla de xustificación ou de concorrencia dalgunha das causas previstas no artigo 33 da Lei 9/2007, do 13 de xuño, de subvencións de Galicia.</p>
    <p>Artigo 16. <em>Xustificacións</em></p>
    <p>1. As xustificacións económicas (facturas e xustificantes bancarios do pagamento) da realización do programa deberán presentarse na oficina agraria comarcal correspondente. Antes do 1 de decembro de 2013 presentaranse as xustificacións económicas do traballo realizado no período transcorrido desde o inicio do período ata o 30 de novembro. Antes do 1 de marzo de 2014 presentaranse as xustificacións económicas do traballo realizado desde o 1 de decembro de 2013 ata o 28 de febreiro de 2014.</p>
    <p>Achegaranse os xustificantes do investimento total en copias compulsadas, unha relación en papel e outra informatizada destes e unha memoria explicativa sobre a realización do programa auxiliado, que acredite a prestación efectiva dos servizos.</p>
    <p>A relación informatizada debe incluír:</p>
    <p>a) Todos os gastos subvencionables que teña a ADSG dos cales poida presentar xustificante de pagamento (movemento bancario) anterior ao 1 de decembro de 2013 para a anualidade 2013, e entre o 1 de decembro de 2013 e o 28 de febreiro de 2014 para a anualidade 2014, e constará dos seguintes campos: número de factura ou nómina, emisor ou beneficiario, data de emisión e data de pagamento.</p>
    <p>b) Os gastos da ADSG non subvencionables, onde se relacionen os seguintes campos: número de factura ou nómina, emisor ou beneficiario e data de emisión.</p>
    <p>Para os efectos do establecido no artigo 49 parágrafo segundo do Decreto 11/2009, do 8 de xaneiro, polo que se aproba o regulamento da Lei 9/2007, do 13 de xuño, de subvencións de Galicia, o selaxe dos xustificantes orixinais de gasto para o control da concorrencia de subvencións farase cun selo que indique «subvencionado».</p>
    <p>Consideraranse gastos subvencionables, para os efectos previstos na presente orde, aqueles que de xeito indubidable respondan á natureza da actividade subvencionada e se realicen no prazo establecido entre o 1 de marzo de 2013 e o 28 de febreiro de 2014.</p>
    <p>Para subvencionar considérase gasto realizado o que foi efectivamente pagado.</p>
    <p>Os gastos realizados polo beneficiario final deberán xustificarse mediante facturas orixinais ou copias compulsadas. Nos casos en que isto non sexa posible e que non existan facturas, os gastos xustificaranse por medio de documentos contables de valor probatorio equivalente.</p>
    <p>Por regra xeral, presentarase a factura definitiva e o xustificante bancario do pagamento polo beneficiario (xustificante de transferencia bancaria, certificación bancaria etc.), en que conste o número da factura obxecto de pagamento, a identificación do beneficiario que paga e o destinatario do pagamento, que deberá coincidir coa persoa, empresa ou entidade que emitiu a factura. No caso de que o xustificante bancario sexa transferencia bancaria, deberá ser orixinal ou copia cotexada, e estará selada pola entidade bancaria.</p>
    <p>No caso de que un xustificante de pagamento inclúa varias facturas imputadas no gasto, deberanse identificar no documento do pagamento as facturas obxecto do pagamento.</p>
    <p>No caso dunha factura cuxo pagamento se xustifique mediante varios documentos de pagamento, cada un destes deberá facer referencia á factura á cal se imputa o pagamento, e acompañarase dunha relación de todos os documentos de pagamento e importes acreditativos do pagamento desa factura.</p>
    <p>2. Xustificacións técnicas: ademais das xustificacións económicas indicadas no parágrafo primeiro deste artigo, deberán presentar antes do 28 de febreiro de 2014 unha memoria do programa desenvolvido, asinada polo facultativo responsable da execución, que mostre a evolución das prevalencias recollidas no programa sanitario ao final do período subvencionable respecto aos anos anteriores.</p>
    <p>Artigo 17. <em>Prazos para xustificar</em></p>
    <p>1. O prazo de presentación dos xustificantes de pagamento (documento bancario) rematará o 1 de decembro de 2013 para as actuacións realizadas antes desta data, e antes do 28 de febreiro de 2014, para as actuacións realizadas antes desta segunda data. </p>
    <p>2. Poderá solicitarse antes do 1 de decembro de 2013 un anticipo do 40 % do total da subvención autorizada, suxeito ás dispoñibilidades orzamentarias vixentes. Para poder ser autorizado o dito anticipo, as entidades beneficiarias non poderán ter abertos expedientes de reintegro de axudas de anos anteriores.</p>
    <p>En virtude do artigo 67.4 do Decreto 11/2009, do 8 de xaneiro, os beneficiarios deste anticipo quedan exonerados da constitución das garantías establecidas no artigo 65 do mesmo decreto, polo que se aproba o regulamento da Lei 9/2007, do 13 de xuño, de subvencións de Galicia.</p>
    <p>3. De acordo co artigo 28.6 da Lei 9/2007, do 13 de xuño, de subvencións de Galicia, cando as actividades sexan financiadas, ademais de coa subvención, con fondos propios ou outras subvencións ou recursos, deberá acreditarse na xustificación o importe, procedencia e aplicación de tales fondos ás actividades subvencionadas.</p>
    <p>4. Conforme o disposto no artigo 18.1 do Regulamento (CE) nº 1857/2006 da Comisión, do 15 de decembro (DO L 358, do 16 de decembro), sobre a aplicación dos artigos 87 e 88 do Tratado ás axudas estatais para pequenas e medianas empresas dedicadas á produción de produtos agrícolas e polo que se modifica o Regulamento (CE) nº 70/2001, non poderán subvencionarse actividades levadas a cabo con anterioridade á aceptación expresa e vinculante para a autoridade competente da solicitude de axuda presentada.</p>
    <p>Artigo 18. <em>Control de execución dos programas</em></p>
    <p>1. Se como consecuencia dos controis se detectaren incumprimentos na execución do programa aprobado en aspectos relevantes para a efectividade deste, aplicaranse deducións sobre as axudas aprobadas ponderando a gravidade e frecuencia dos incumprimentos.</p>
    <p>Para estes efectos, considéranse incumprimentos relevantes:</p>
    <p>a) Non ter executado en 31 de decembro de 2013 a mostraxe obrigatoria recollida no programa sanitario marco no 80 % das explotacións da ADSG, e/ou non ter realizado a dita mostraxe no 100 % das explotacións en data do 28 de febreiro de 2014.</p>
    <p>b) A incorporación de animais que resulten positivos a anticorpos nas análisis feitas previas á súa incorporación fronte ao IBRgE, BVDax e paratuberculose.</p>
    <p>c) A permanencia prolongada nunha explotación dun animal confirmado como persistentemente infectado pola BVD sen tomar as medidas de bioseguridade axeitadas.</p>
    <p>d) Non cumprir os programas vacinais cando estes sexan obrigatorios segundo a normativa vixente.</p>
    <p>e) Utilizar vacinas fronte á IBR que non sexan marcadas, salvo nos casos de cebadeiros de gando vacún integrados en ADSG.</p>
    <p>f) Permitir a saída de animais bovinos confirmados como persistentemente infectados á BVD ou confirmados como positivos á paratuberculose con destinos diferentes do matadoiro.</p>
    <p>g) Permitir a saída de animais ovinos confirmados como positivos á paratuberculose con destinos diferentes do matadoiro.</p>
    <p>h) Non entregar aos titulares das explotacións en documento escrito as recomendacións derivadas da enquisa de bioseguridade incluída no programa, ou non realizar a mencionada enquisa, cando proceda.</p>
    <p>i) Non realizar a actuación de formación ou a reunión informativa previstas no programa.</p>
    <p>j) Non realizar os controis previstos nas incorporacións de animais ás explotacións.</p>
    <p>k) Non ter feita en prazo por parte dalgunha das explotacións integrantes da ADSG a declaración censual obrigatoria establecida pola normativa vixente conforme as obrigas exixidas no punto 1 do programa común do anexo desta orde. Non se aplicará este punto para o caso das ADSG de gando bovino e de gando ovino e cabrún.</p>
    <p>l) No caso de explotacións avícolas, non realizar os correspondentes autocontrois de salmonela cando estes sexan preceptivos, ou non telos a disposición dos servizos veterinarios oficiais cando estes os requiran.</p>
    <p>ll) Incumprir as instrucións de remisión de mostras ao Laboratorio de Sanidade e Produción Animal de Galicia.</p>
    <p>m) Non actualizar na aplicación informática as actuacións do programa sanitario realizadas no prazo de 15 días despois da súa execución.</p>
    <p>n) A realización do programa sanitario por parte de veterinario/a/s non recoñecidos para a correspondente ADSG.</p>
    <p>ñ) Non ter clasificadas as explotacións segundo se recolle no Programa sanitario marco para as ADSG de gando bovino, en 28 de febreiro de 2014.</p>
    <p>2. As deducións aplicables no caso de detectarse estes incumprimentos serán as seguintes:</p>
    <p>a) No caso de non ter executada en 31 de decembro de 2013 a mostraxe obrigatoria recollida no programa sanitario marco no 80 % das explotacións, reducirase o total da axuda na parte proporcional ás mostraxes non executadas respecto ao dito 80 % das explotacións.</p>
    <p>b) No caso de non ter executada en 28 de febreiro de 2014 a mostraxe obrigatoria recollida no programa sanitario marco no 100 % das explotacións, reducirase o total da axuda na parte proporcional ás mostraxes non executadas.</p>
    <p>c) No caso de non executar as mostraxes obrigatorias recollidas no programa sanitario marco en máis dun 35 % das explotacións da ADSG, perderase o dereito ao total da axuda.</p>
    <p>d) No caso da incorporación de animais que resulten positivos a anticorpos nas análisis feitas previas a súa incorporación fronte ao IBRgE, BVDax e paratuberculose, deducirase 100 euros por animal do total da axuda.</p>
    <p>e) No caso da permanencia prolongada nunha explotación dun animal confirmado como persistentemente infectado pola BVD sen tomar as medidas de bioseguridade axeitadas, deducirase 200 euros por animal do total da axuda.</p>
    <p>f) Por cada explotación bovina en que se detecte a utilización fronte á IBR de vacinas que non sexan marcadas, deducirase un importe de 500 euros do total da axuda.</p>
    <p>g) Por cada explotación en que se detecte a saída de animais bovinos confirmados como persistentemente infectados pola BVD ou confirmados como positivos á paratuberculose, ou de animais ovinos e cabrúns confirmados como positivos á paratuberculose, con destinos diferentes do matadoiro, deducirase un importe de 500 euros do total da axuda.</p>
    <p>h) Por cada explotación en que se detecte que non foi realizada a enquisa de bioseguridade recollida no programa marco, cando proceda, deducirase un importe de 200 euros do total da axuda.</p>
    <p>i) No caso de non realizarse a actividade formativa ou a reunión anual establecidas no programa marco, deducirase un 10 % do total da axuda.</p>
    <p>j) Por cada explotación en que se detecte que non foron realizados os controis previstos nas incorporacións de animais, cando proceda, deducirase un importe de 200 euros do total da axuda.</p>
    <p>k) Por cada explotación en que se detecte que non foi realizada en prazo a declaración censual obrigatoria establecida pola normativa vixente, deducirase un importe de 200 euros do total da axuda.</p>
    <p>l) Por cada explotación avícola en que se detecte que non foron realizados os correspondentes autocontrois de salmonela (incluíndo os autocontrois de eficacia da limpeza e desinfección en baleiros en explotacións avícolas de carne), cando estes sexan preceptivos, ou non estean á disposición dos servizos veterinarios oficiais cando estes os requiran, deducirase un importe de 500 euros do total da axuda.</p>
    <p>ll) Por cada explotación avícola en que se detecte que non foi realizada a correspondente vacinación fronte á salmonela, cando esta sexa preceptiva, deducirase un importe de 500 euros do total da axuda.</p>
    <p>m) Por cada explotación avícola en que se detecten, dentro dos programas de salmonela, incumprimentos referidos á inexistencia na explotación da documentación acreditativa de orixe das aves, pensos ou auga, deducirase un importe de 100 euros do total da axuda.</p>
    <p>n) Por cada explotación porcina en que se detecte que non foi realizada a correspondente vacinación fronte á enfermidade de Aujeszky, cando esta sexa preceptiva, ou os controis serolóxicos obrigatorios, deducirase un importe de 500 euros do total da axuda.</p>
    <p>ñ) No caso de detectarse incumprimentos de calquera tipo dos sinalados en máis do 35 % das explotacións da ADSG, perderase o dereito ao 100 % da axuda.</p>
    <p>o) No caso de que se supere o límite do número de mostras que se remiten ao laboratorio, enviándose durante un mes máis do 15 % do total de cada ADSG durante todo o ano, reducirase o importe da axuda nun 5 % por cada mes en que se superou o límite establecido.</p>
    <p>p) No caso de que o Laboratorio de Sanidade e Produción Animal de Galicia informe, ao final do período subvencionable, que unha ADSG non respectou os criterios de mostraxe e de envíos de mostras establecidos, reducirase nun 20 % a axuda.</p>
    <p>q) Por cada actuación do programa sanitario detectada como non actualizada en prazo na aplicación informática, deducirase un importe de 100 euros na axuda.</p>
    <p>r) Por non ter clasificadas as explotacións segundo se recolle no Programa sanitario marco para as ADSG de gando bovino en 28 de febreiro de 2014, aplicarase unha dedución de 200 euros da axuda. </p>
    <p>s) No caso de detectarse a non actualización da aplicación informática nun 30 % das actuacións do programa sanitario realizadas, perderase o dereito ao 100 % da axuda.</p>
    <p>t) No caso de detectarse que se realizou o programa sanitario en calquera explotación da entidade por parte dun veterinario non recoñecido na correspondente ADSG, perderase o dereito ao 100 % da axuda.</p>
    <p>u) No caso das ADSG de gando porcino, establécese unha dedución parcial de 500 euros na axuda que lle correspondera cobrar á agrupación por cada unha das explotacións de produción pertencentes a ela que non estean cualificadas fronte á enfermidade de Aujeszky ao final do período subvencionable. Para estes efectos, non serán tidas en conta as explotacións que presentasen positividade ao longo do dito período, e que estean executando correctamente un programa de erradicación e control da enfermidade, para a súa posterior cualificación.</p>
    <p>Artigo 19. <em>Reintegro da axuda e obriga de facilitar información</em></p>
    <p>O interesado ten a obriga do reintegro, total ou parcial, da subvención ou axuda pública percibida no suposto de incumprimento das condicións establecidas para a súa concesión e nos demais supostos previstos no artigo 33 da Lei 9/2007, do 13 de xuño, de subvencións de Galicia.</p>
    <p>Se se detectan incumprimentos en controis posteriores ao pagamento da axuda, nos procedementos de reintegro aplicaranse as reducións de axuda establecidas no artigo 9.</p>
    <p>Así mesmo, ten a obriga de facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino das axudas, así como as que lle solicite calquera órgano comunitario de inspección ou control.</p>
    <p>Artigo 20. <em>Réxime de incompatibilidades</em></p>
    <p>As axudas establecidas na presente orde son compatibles con outras subvencións, axudas, ingresos ou recursos para a mesma finalidade, procedentes de calquera Administración ou ente público ou privado, nacional, da Unión Europea ou de organismos internacionais, sempre que se cumpran os límites establecidos na normativa aplicable e que, en ningún caso, se supere o custo total da actividade financiada.</p>
    <p>Artigo 21. <em>Financiamento</em></p>
    <p>1. As axudas que deriven da aplicación da presente orde financiaranse con cargo ás seguintes aplicacións orzamentarias do proxecto de orzamentos xerais da Comunidade Autónoma de Galicia:</p>
    <p>a) Para o ano 2013: 12.22.713E.470.0 dotada para esta finalidade con 800.000 euros.</p>
    <p>b) Para o ano 2014: 12.22.713E.470.0 dotada para esta finalidade con 1.200.000 euros.</p>
    <p>2. Así mesmo, os importes dos orzamentos xerais da Comunidade Autónoma de Galicia con que se financiarán estas axudas poderanse incrementar con fondos estatais ou autonómicos achegados para o efecto.</p>
    <p>Disposición adicional primeira</p>
    <p>En todas aquelas cuestións non previstas na presente orde será de aplicación o disposto na Lei 9/2007, do 13 de xuño, de subvencións de Galicia, no Decreto 11/2009, do 8 de xaneiro, polo que se aproba o regulamento da Lei 9/2007, do 13 de xuño, de subvencións de Galicia, e nos preceptos básicos da normativa estatal.</p>
    <p>Disposición adicional segunda</p>
    <p>As axudas reguladas pola presente orde rexeranse polas normas comunitarias aplicables e, concretamente, polo Regulamento (CE) nº 1857/2006 da Comisión, do 15 de decembro, sobre a aplicación dos artigos 87 e 88 do Tratado ás axudas estatais para pequenas e medianas empresas dedicadas á produción de produtos agrícolas e polo que se modifica o Regulamento (CE) nº 70/2001.</p>
    <p>Disposición derradeira</p>
    <p>A Dirección Xeral de Produción Agropecuaria poderá modificar e desenvolver as pautas de mostraxe e actuación establecidas, os criterios e as probas para a consecución e mantemento das clasificacións de explotacións, así como os programas de manexo en función da clasificación de risco das enfermidades.</p>
    <p>Santiago de Compostela, 18 de xuño de 2013</p>
    <footer><p>Rosa María Quintana Carballo<br>Conselleira do Medio Rural e do Mar</p></footer>

