---
date: '2013-11-15'
id: G0244-141113-0007
page: 44421
number: 219
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 12 de novembro de 2013 sobre delegación de competencias na Secretaría
  Xeral da Presidencia.
range: Orde
url: >-
  https://www.xunta.gal/dog/Publicados/2013/20131115/AnuncioG0244-141113-0007_gl.html
---
<p>O Decreto 234/2012, do 5 de decembro, polo que se establecen os órganos superiores e de dirección dependentes da Presidencia da Xunta de Galicia, dispón os órganos superiores e de dirección que pola súa importancia e natureza procede que queden adscritos funcionalmente á Presidencia e que organicamente dependerán da Consellería de Presidencia, Administracións Públicas e Xustiza, así como a adscrición das axencias públicas autonómicas segundo o previsto nos seus estatutos.</p>
    <p>De acordo co establecido na disposición adicional primeira do Decreto 88/2013, do 30 de maio, de estrutura orgánica dos órganos superiores e de dirección dependentes da Presidencia da Xunta de Galicia, estes órganos estarán baixo a dependencia orgánica da Consellería de Presidencia, Administracións Públicas e Xustiza, que exercerá respecto deles todas as competencias en materia de persoal e que as xestionará a través da Secretaría Xeral da Presidencia. </p>
    <p>O artigo 1 do Decreto 88/2013, do 30 de maio, establece no seu parágrafo 1 os órganos que dependerán funcionalmente da Presidencia da Xunta de Galicia e organicamente da Consellería de Presidencia, Administracións Públicas e Xustiza, así como a adscrición da Axencia para a Modernización Tecnolóxica de Galicia, nos termos previstos no Decreto 252/2011, do 15 de decembro, polo que se crea esta e se aproban os seus estatutos e finalmente, a adscrición da Axencia de Turismo de Galicia, nos termos previstos no Decreto 196/2012, do 27 de setembro, polo que se crea esta e se aproban os seus estatutos.</p>
    <p>A delegación de competencias permite a axilización administrativa necesaria que beneficia tanto a Administración como a cidadanía, dentro do respecto aos principios informadores da actuación administrativa que se recollen no artigo 103.1 da nosa Constitución. </p>
    <p>O artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e o artigo 13 Lei 30/1992, do 26 de novembro, de réxime xurídico das administracións públicas e do procedemento administrativo común, establecen o réxime da delegación de competencias. </p>
    <p>Na súa virtude, facendo uso das facultades que me confiren os artigos 38, 43.3 e 44 da Lei 1/1983, reguladora da Xunta e da súa Presidencia, o artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e de conformidade co disposto no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico, e a prol dunha maior eficacia na xestión do persoal,</p>
    <h2>DISPOÑO:</h2>
    <p>Artigo 1. <em>Administración de persoal</em></p>
    <p>1. Deléganse na Secretaría Xeral da Presidencia as facultades que lle corresponden á persoa titular da Vicepresidencia e Consellería de Presidencia, Administracións Públicas e Xustiza en materia de persoal, en relación co persoal dependente dos distintos órganos superiores e de dirección dependentes da Presidencia da Xunta de Galicia, así como en relación co persoal dependente das axencias públicas autonómicas adscritas á Presidencia da Xunta de Galicia, nos termos previstos no Decreto lexislativo 1/2008, do 13 de marzo, polo que se aproba o texto refundido da Lei da función pública de Galicia, e demais disposicións en vigor. </p>
    <p>2. Enténdese comprendido na delegación na Secretaría Xeral da Presidencia o exercicio das seguintes facultades en materia de persoal cando sexan competencia da persoa titular da Vicepresidencia e Consellería de Presidencia, Administracións Públicas e Xustiza:</p>
    <p>a) Resolver os recursos administrativos de alzada e de revisión e, de ser o caso, suspender a execución dos actos impugnados.</p>
    <p>b) Resolver as solicitudes de revisión de oficio, a declaración de lesividade dos actos anulables e a revogación de actos de gravame ou desfavorables, agás os ditados polos órganos superiores de goberno das axencias, segundo o previsto no capítulo I do título VII da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>c) Resolver e formular as reclamacións previas á vía civil e laboral. </p>
    <p>d) Resolver e formular os requirimentos previos á vía xudicial contencioso-administrativa nos termos previstos no artigo 44 da Lei 29/1998, do 13 de xullo, reguladora da xurisdición contencioso-administrativa.</p>
    <p>Artigo 2. <em>Criterios complementarios na aplicación da delegación</em></p>
    <p>Na aplicación da delegación de competencias contidas nesta orde teranse en conta os seguintes criterios:</p>
    <p>a) O exercicio das competencias que se delegan nesta orde axustarase ao disposto nos artigos 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e na Lei 1/1983, do 22 de febreiro, reguladora da Xunta e da súa Presidencia.</p>
    <p>b) En calquera momento o vicepresidente e conselleiro poderá avocar para si o exercicio das competencias que se delegan nesta orde.</p>
    <p>c) Enténdese comprendido na delegación na Secretaría Xeral da Presidencia o exercicio da competencia para resolver os recursos de reposición que se interpoñan contra as resolucións que dite en virtude das facultades que se lle delegan nesta orde.</p>
    <p>d) As resolucións administrativas que se adopten facendo uso da delegación contida nesta orde farán constar expresamente esta circunstancia con referencia ao número e data da súa publicación no <em>Diario Oficial de Galicia</em>, e considéranse ditadas polo órgano delegante.</p>
    <p>Disposición derrogatoria</p>
    <p>Queda derrogada a Orde da Consellería de Presidencia, Administracións Públicas e Xustiza do 22 de setembro de 2011 sobre delegación de competencias no secretario xeral da Presidencia.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 12 de novembro de 2013</p>
    <footer><p>Alfonso Rueda Valenzuela<br>Vicepresidente e conselleiro de Presidencia,<br>Administracións Públicas e Xustiza</p></footer>

