---
date: '2013-09-05'
id: G0165-220813-0003
page: 35353
number: 169
agency: Consellería do Medio Rural e do Mar
section: VI. Anuncios. a) Administración autonómica.
title: >-
  EDICTO do 9 de agosto de 2013 polo que se dá publicidade ao Acordo do Xurado
  Provincial de Clasificación de Montes Veciñais en Man Común da Coruña sobre a
  avinza realizada  entre as comunidades veciñais de Carballeiras e Vilar de
  Razo e a CVMC de San Martiño de Cances do concello de Carballo respecto do
  linde común dos seus montes Carballeiras e Vilar e Neme e Longo,
  respectivamente.
range: Edicto
url: >-
  https://www.xunta.gal/dog/Publicados/2013/20130905/AnuncioG0165-220813-0003_gl.html
---
<p>Para os efectos previstos nos artigos 53, 54 e na disposición transitoria décimo cuarta da Lei 7/2013, do 28 de xuño, de montes de Galicia, dáse publicidade a que o Xurado Provincial de Clasificación de Montes Veciñais en Man Común da Coruña, en sesión que tivo lugar o día 10 de xullo de 2013, adoptou o seguinte acordo en relación coa avinza entre as comunidades veciñais de Carballeiras e Vilar de Razo e a CVMC de San Martiño de Cances do concello de Carballo respecto do linde común dos seus montes Carballeiras e Vilar e Neme e Longo, respectivamente.</p>
    <p>Antecedentes de feito.</p>
    <p>Primeiro. As comunidades veciñais de Carballeiras e Vilar da parroquia de Razo e a comunidade de San Martiño de Cances da parroquia de Cances efectúan unha acta de protocolización notarial o 14.9.2009 sobre o acordo de deslindamento entre os seus respectivos montes Carballeiras e Vilar e monte Neme e Longo de Oza, no seu linde común.</p>
    <p>Na acta notarial constan os acordos das asembleas xerais de ambas as dúas comunidades en que se aproba o deslinde topográfico realizado polo técnico competente o 20.11.2008, así como copia deste.</p>
    <p>Segundo. O Servizo de Montes da Xefatura Territorial da Consellería do Medio Rural e do Mar na Coruña e, en particular, o xefe da Área Técnica de Montes Veciñais en Man Común realiza un informe o 5.7.2013 sobre esta avinza e o levantamento topográfico do seu linde común, afirmando, en síntese, que este é compatible coa definición de lindeiros das súas resolucións de clasificación respectivas e coa información gráfica do monte Carballeiras que figura no seu expediente.</p>
    <p>Fundamentos de dereito.</p>
    <p>Primeiro. A Lei 7/2012, do 28 de xuño, de montes de Galicia, na súa disposición transitoria décimo cuarta, establece que para adecuar as avinzas realizadas con anterioridade á entrada en vigor desta lei ao procedemento de deslindamento entre montes veciñais en man común previsto nos artigos 53 e 54, deberán publicarase no <em>Diario Oficial de Galicia</em> as resolucións do Xurado. </p>
    <p>Segundo. Da documentación achegada coas avinzas presentadas e do informe do xefe da Área Técnica de Montes Veciñais en Man Común da Coruña sobre estas, conclúese que a avinza entre as CVMC de Carballeiras e Vilar de Cances e a CVMC de Neme e Longo de Razo son congruentes coas respectivas resolucións de clasificación e cos lindes nelas descritos.</p>
    <p>Vista a avinza presentada, a documentación achegada con esta e o informe do responsable da Área Técnica de Montes Veciñais en Man Común do Servizo de Montes da xefatura territorial da Consellería do Medio Rural e do Mar na Coruña, este xurado, en atención ao disposto nos artigos 53, 54 e na disposición transitoria décimo cuarta da Lei 7/2013, de montes de Galicia, por unanimidade,</p>
    <h2>ACORDA:</h2>
    <p>Primeiro. Aprobar a avinza realizada entre as CVMC de Carballeiras e Vilar de Cances e a CVMC de Neme e Longo de Razo do concello de Carballo respecto do seu linde común nos termos indicados e segundo os planos topográficos achegados con ela e protocolizados na acta notarial do 14.9.2009 e validados polo xefe de Area Técnica de Montes Veciñais en Man Común da Coruña no seu informe do 5.7.2013.</p>
    <p>Segundo. Notificar este acordo ás comunidades propietarias afectadas e publicalo no <em>Diario Oficial de Galicia</em> para dar cumprimento ao disposto na Lei 7/2012, do 28 de xuño, de montes de Galicia.</p>
    <p>A Coruña, 9 de agosto de 2013</p>
    <footer><p>Antonio Manuel Aguión Fernández<br>Presidente do Xurado Provincial de Clasificación de Montes Veciñais<br>en Man Común da Coruña</p></footer>

