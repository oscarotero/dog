---
date: '2013-02-26'
id: L154-070213-0003
page: 5760
number: 40
agency: Concello de Narón
section: VI. Anuncios. b) Administración local.
title: >-
  ANUNCIO da aprobación definitiva do Plan de sectorización do ámbito I
  establecido na modificación puntual do Plan xeral de ordenación municipal do
  solo rústico apto para urbanizar do contorno do polígono industrial Río do
  Pozo.
range: Anuncio
url: >-
  https://www.xunta.gal/dog/Publicados/2013/20130226/AnuncioL154-070213-0003_gl.html
---
<p>O Concello Pleno, en sesión que tivo lugar o 31 de xaneiro de 2013, acordou aprobar definitivamente o Plan de sectorización do ámbito I establecido na modificación puntual do Plan xeral de ordenación municipal do solo rústico apto para urbanizar do contorno do polígono industrial Río do Pozo, redactado polo arquitecto Alfredo Garrote Pazos e outros, e promovido polo Concello de Narón.</p>
    <p>De conformidade co establecido no artigo 92.3 da Lei 9/2002, do 30 de decembro, de ordenación urbanística e protección do medio rural de Galicia (en diante LOUGA), o acordo de aprobación definitiva foille comunicado á Consellería de Medio Ambiente, Territorio e Infraestruturas (CMATI) xunto con dúas copias debidamente dilixenciadas do documento aprobado definitivamente, con entrada no Rexistro da CMATI o 4 de febreiro de 2013. </p>
    <p>Tal e como determina o artigo 77.3 da LOUGA, co acto de aprobación definitiva levántase a suspensión de outorgamento de licenzas naquelas zonas do territorio obxecto do planeamento coas novas determinacións que supoñan modificación do réxime urbanístico vixente. </p>
    <p>A publicación deste edicto no <em>Diario Oficial de Galicia</em> servirá para a notificación a posibles interesados descoñecidos ou de ignorado domicilio, para os efectos previstos no artigo 59.5 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Contra este acordo non cabe recurso en vía administrativa. Non obstante, contra el poderase interpor recurso contencioso-administrativo, perante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da súa última publicación, no <em>Boletín Oficial</em> da provincia ou no <em>Diario Oficial de Galicia</em>, segundo o disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa, sen prexuízo de cualquera outro recurso ou acción consonte dereito.</p>
    <p>Narón, 5 de febreiro de 2013</p>
    <footer><p>José M. Blanco Suárez<br>Alcalde</p></footer>

