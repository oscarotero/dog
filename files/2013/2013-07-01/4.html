---
date: '2013-07-01'
id: C3K1-250613-0002
page: 25670
number: 123
agency: Consellería de Sanidade
section: III. Outras disposicións.
title: >-
  DECRETO 100/2013, do 13 de xuño, polo que se modifica o Decreto 221/2012, do
  31 de outubro, polo que se establecen as tarifas dos servizos sanitarios
  prestados nos centros dependentes do Servizo Galego de Saúde e nas fundacións
  públicas sanitarias.
range: Decreto
url: >-
  https://www.xunta.gal/dog/Publicados/2013/20130701/AnuncioC3K1-250613-0002_gl.html
---
<p>A Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, establece no seu capítulo II, do título II, o réxime xeral de xestión, recadación e recursos en materia de prezos públicos.</p>
    <p>O artigo 47 da mencionada lei sinala que os prezos públicos serán fixados por decreto, por proposta da consellería de que dependa o órgano ou entidade ofertante. Por outra banda, hai que ter en conta que mediante o Decreto 16/1991 foron asumidas pola Comunidade Autónoma de Galicia as funcións e os servizos do Instituto Nacional da Saúde.</p>
    <p>Así mesmo, o artigo 76 da Lei 8/2008, do 10 de xullo, de saúde de Galicia, establece que lle corresponde á Consellería de Sanidade aprobar os módulos económicos para a prestación dos servizos propios, conveniados ou contratados do Servizo Galego de Saúde, así como a súa modificación.</p>
    <p>En virtude do Decreto 276/2001, do 27 de setembro, de adaptación das fundacións sanitarias á disposición adicional sétima da Lei 5/2000, do 28 de decembro, de medidas fiscais e de réxime orzamentario e administrativo, os ingresos procedentes da prestación de servizos sanitarios por parte das fundacións teñen a consideración de ingresos de dereito público, polo que é necesario incluír os prezos dos servizos prestados polas fundacións sanitarias neste decreto.</p>
    <p>O 21 de marzo de 2013 entrou en vigor un novo Convenio marco para a atención de lesionados en accidente de tráfico, asinado entre a Unión Española de Entidades Aseguradoras y Reaseguradoras (Unespa), o Consorcio de Compensación de Seguros e a Fundación Pública Urxencias Sanitarias de Galicia 061.</p>
    <p>Así mesmo, o Convenio marco de asistencia sanitaria pública asinado no ano 2010 entre o Servizo Galego de Saúde, o Consorcio de Compensación de Seguros e a Unión Española de Entidades Aseguradoras y Reaseguradoras (Unespa) determina unhas novas tarifas para o ano 2013.</p>
    <p>Polo tanto, é necesario adaptar as tarifas ao custo real dos servizos prestados, o cal implica deixar sen contido o anexo II do Decreto 221/2012, do 21 de novembro, polo que se establecen as tarifas dos servizos sanitarios prestados nos centros dependentes do Servizo Galego de Saúde e nas fundacións públicas sanitarias, substituíndoo polo anexo deste decreto.</p>
    <p>Na súa virtude, de conformidade co establecido na Lei 1/1983, do 22 de febreiro, de normas reguladoras da Xunta e da súa Presidencia, por proposta da conselleira de Sanidade, cos informe previos correspondentes e logo de deliberación do Consello da Xunta de Galicia na súa reunión do día trece de xuño de dous mil trece,</p>
    <h2>DISPOÑO:</h2>
    <p>Artigo único. Modificación do Decreto 221/2012, do 31 de outubro, polo que se establecen as tarifas dos servizos sanitarios prestados nos centros dependentes do Servizo Galego de Saúde e nas fundacións públicas sanitarias.</p>
    <p>Un. Modificase o artigo 1, parágrafo 3, letra b), que queda redactado da seguinte forma:</p>
    <p>«b) Convenio marco para a atención de lesionados en accidentes de tráfico, asinado o 21 de marzo de 2013 entre a Unión Española de Entidades Aseguradoras y Reaseguradoras (Unespa), o Consorcio de Compensación de Seguros e a Fundación Pública Urxencias Sanitarias de Galicia-061 para o exercicio 2013».</p>
    <p>Dous. Queda sen contido o anexo II do Decreto 221/2012, do 31 de outubro, que será substituído polo anexo deste decreto.</p>
    <p>Disposición derradeira primeira. Desenvolvemento</p>
    <p>Facúltase a conselleira de Sanidade para ditar cantas disposicións sexan precisas para o desenvolvemento e a execución do establecido neste decreto.</p>
    <p>Disposición derradeira segunda. Entrada en vigor</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, trece de xuño de dous mil trece</p>
    <footer><p>Alberto Núñez Feijóo<br>Presidente</p><p>Rocío Mosquera Álvarez<br>Conselleira de Sanidade</p></footer>
    <h2>ANEXO</h2>
    <p>1. Tarifas de asistencia sanitaria a lesionados en accidentes de tráfico nos supostos recollidos no Convenio marco de asistencia sanitaria derivada de accidentes de tráfico para o ano 2013 con institucións sanitarias públicas con cobertura de responsabilidade civil derivada do uso e da circulación de vehículos de motor de subscrición obrigatoria, aplicables nas institucións propias ou nas alleas concertadas en réxime de administración e financiamento directo.</p>
    <p>A. Hospitalización.</p>
    <p>Hospitalización en planta, prezo por estadía e día, cada un dos 5 primeiros días: 558 €.</p>
    <p>Hospitalización en planta, prezo por estadía e día, cada un dos días seguintes a partir do 6º día: 500 €.</p>
    <p>Hospitalización en UVI, prezo por estadía e día: 1.036 €.</p>
    <p>Estes importes comprenden todos os gastos asistenciais, con excepción do transporte sanitario e a rehabilitación, que, de ser o caso, se facturarán á parte.</p>
    <p>Considérase día de estadía a permanencia na hora censual (as cero horas) dunha persoa lesionada ingresada no hospital para a atención dun proceso patolóxico.</p>
    <p>Só terán carácter de UVI as unidades consideradas tradicionalmente como tales, non será aplicable este prezo a unidades similares á UVI que puidesen implementar os servizos de saúde.</p>
    <p>B. Asistencia de urxencia sen ingreso ou primeira asistencia.</p>
    <p>Prezo por persoa lesionada atendida: 231 €.</p>
    <p>C. Rehabilitación.</p>
    <p>Prezo por día de rehabilitación: 22 €.</p>
    <p>A facturación farase por día de rehabilitación, independentemente do número de sesións que se practiquen no día que se factura.</p>
    <p>D. Unidades de lesionados medulares e queimados.</p>
    <p>Hospitalización en planta, prezo por estadía e día: 576 €.</p>
    <p>Hospitalización en UVI, prezo por estadía e día: 1.036 €.</p>
    <p>Estes prezos só serán de aplicación por aqueles hospitais que dispoñan respectivamente de unidades de lesionados medulares e de unidades de queimados.</p>
    <p>E. Límite para a persoa que conduza vehículo único.</p>
    <p>O importe da facturación das prestacións sanitarias no caso do condutor dun sinistro no que intervén un só vehículo non poderá ser superior a 7.281 €.</p>
    <p>F. Transporte sanitario.</p>
    <p>O traslado da persoa lesionada facturarase de conformidade cos prezos: </p>
    <table>
     <tbody>
      <tr>
       <td>1. Servizos programados:</td>
       <td>Fixo</td>
       <td>km</td>
      </tr>
      <tr>
       <td>1.1. Individual</td>
       <td>38 €</td>
       <td>0,59 €</td>
      </tr>
      <tr>
       <td>1.2. Colectivo (rehabilitación, probas, consultas etc.)</td>
       <td>29 €</td>
       <td>0,46 €</td>
      </tr>
      <tr>
       <td>1.3. Traslado de críticos en UVI móbil</td>
       <td>307 €</td>
       <td>1,06 €</td>
      </tr>
      <tr>
       <td>2. Servizos non programados:</td>
       <td></td>
       <td></td>
      </tr>
      <tr>
       <td>2.1. Individual convencional (altas hospitalarias)</td>
       <td>43 €</td>
       <td>0,59 €</td>
      </tr>
     </tbody>
    </table>
    <p>Nos casos en que se utilice transporte distinto ao propio da entidade xestora ou concertado por esta, será a entidade aseguradora a que se fará cargo do pagamento directo dos gastos de citado transporte, logo da conformidade da aseguradora.</p>
    <p>2. Tarifas de asistencia sanitaria a lesionados/as en accidentes de tráfico nos supostos recollidos no convenio subscrito entre a Fundación Pública Urxencias Sanitarias de Galicia-061, Unión Española de Entidades Aseguradoras y Reaseguradoras (Unespa) e o Consorcio de Compensación de Seguros, para a atención de lesionados/as en accidentes de tráfico mediante servizos de emerxencias sanitarias.</p>
    <p>A. Asistencia e traslado de urxencias no lugar do accidente.</p>
    <p>Medios terrestres: módulo único para servizos urbanos e interurbanos.</p>
    <p>284 € por persoa lesionada trasladada ou atendida, calquera que sexa o tipo de unidade utilizada.</p>
    <p>Medios aéreos: circunscritos ao ámbito da Comunidade Autónoma.</p>
    <p>3.090 € por saída e transporte (inclúe asistencia e transporte da primeira persoa lesionada).</p>
    <p>B. Traslado asistido interhospitalario de persoas lesionadas en estado crítico.</p>
    <p>Medios terrestres.</p>
    <p>Traslado medicalizado realizado entre centros hospitalarios situados dentro do mesmo termo municipal urbano:</p>
    <p>264 € por persoa lesionada trasladada.</p>
    <p>Traslado medicalizado realizado entre centros hospitalarios situados fóra do mesmo termo municipal urbano:</p>
    <p>264 € por persoa lesionada trasladada + 2,29 euros/km percorrido.</p>
    <p>Medios aéreos: circunscritos ao ámbito da Comunidade Autónoma.</p>
    <p>3.090 € por saída e transporte (inclúe asistencia da persoa lesionada).</p>

