---
date: '2013-12-02'
id: C3K1-221113-0006
page: 46508
number: 230
agency: Consellería de Sanidade
section: III. Outras disposicións.
title: >-
  ORDE do 21 de novembro de 2013 pola que se adscriben as unidades e postos de
  traballo ás xerencias de Xestión Integrada de Pontevedra e O Salnés e de Vigo,
  e se extingue a Dirección Provincial de Pontevedra do Servizo Galego de Saúde.
range: Orde
url: >-
  https://www.xunta.gal/dog/Publicados/2013/20131202/AnuncioC3K1-221113-0006_gl.html
---
<p>O Decreto 168/2010, do 7 de outubro, regula as estruturas de xestión integrada como instrumentos de organización, sen personalidade xurídica propia, no ámbito periférico do Servizo Galego de Saúde.</p>
    <p>Estas estruturas organizativas asumen con total autonomía funcional a xestión dos recursos, prestacións e programas de atención sanitaria a todos os niveis.</p>
    <p>A consecuencia da nova estrutura periférica do Servizo Galego de Saúde, que está baseada na racionalidade dos recursos e na creación dunha organización eficaz e próxima á cidadanía, é a desaparición da organización provincial existente ata o momento. </p>
    <p>A disposición transitoria primeira do decreto citado establece que as actuais direccións provinciais do Servizo Galego de Saúde se extinguirán no momento en que os seus órganos, unidades administrativas e postos de traballo queden adscritos na súa totalidade á xerencia ou xerencias de xestión integrada que correspondan, se dispoña o efectivo funcionamento da estrutura e se produza o nomeamento das persoas responsables das respectivas xerencias.</p>
    <p>No que respecta ás estruturas de Xestión Integrada de Vigo e de Pontevedra e O Salnés xa foron nomeadas as persoas titulares de cada xerencia e se acordou o inicio da súa actividade nas ordes da Consellería de Sanidade do 28 de setembro de 2011 e do 25 de marzo de 2013, respectivamente.</p>
    <p>Polo tanto, procede neste momento a adscrición das unidades administrativas e postos de traballo da dirección provincial e a súa integración nas estruturas de Xestión Integrada de Vigo e de Pontevedra e O Salnés unificando, deste xeito, a actividade administrativa e a actividade asistencial.</p>
    <p>Na súa virtude, por proposta da Xerencia do Servizo Galego de Saúde, e facendo uso das facultades que me confire o artigo 43.3 da Lei 1/1983, do 22 de febreiro, reguladora da Xunta e da súa Presidencia, e tendo en conta o establecido no Decreto 168/2010, do 7 de outubro,</p>
    <h2>DISPOÑO:</h2>
    <p>Artigo 1. <em>Adscrición de unidades e postos de traballo</em> </p>
    <p>Adscríbense as unidades e postos de traballo encadrados, ata o momento, na Dirección Provincial de Pontevedra do Servizo Galego de Saúde ás xerencias de Xestión Integrada de Pontevedra e O Salnés e de Vigo. </p>
    <p>Artigo 2. <em>Extinción da dirección provincial</em></p>
    <p>De conformidade co establecido na disposición transitoria primeira do Decreto 168/2010, do 7 de outubro, e unha vez realizados todos os trámites que se indican nela, a extinción da Dirección Provincial de Pontevedra do Servizo Galego de Saúde producirase o día da entrada en vigor desta orde.</p>
    <p>Disposición adicional única. <em>Modificación da relación de postos de traballo</em></p>
    <p>Elaborarase a modificación da relación de postos de traballo que resulte de aplicación desta orde, que se tramitará conforme a normativa vixente.</p>
    <p>Disposición derradeira primeira. <em>Habilitación de desenvolvemento</em></p>
    <p>Facúltase a persoa titular da Xerencia do Servizo Galego de Saúde para ditar, no seu ámbito de competencias, cantas instrucións sexan necesarias para o desenvolvemento e aplicación desta orde.</p>
    <p>Disposición derradeira segunda. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 21 de novembro de 2013</p>
    <footer><p>Rocío Mosquera Álvarez<br>Conselleira de Sanidade</p></footer>

