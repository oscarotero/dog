---
date: '2013-12-02'
id: G0244-251113-0003
page: 46499
number: 230
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 172/2013, do 21 de novembro, polo que se aproba o escudo do Concello
  de Portomarín.
range: Decreto
url: >-
  https://www.xunta.gal/dog/Publicados/2013/20131202/AnuncioG0244-251113-0003_gl.html
---
<p>O Concello de Portomarín considerou conveniente organizar correctamente o seu emblema municipal para perpetualo coa simboloxía adecuada e conforme as normas da heráldica. Para iso, e de acordo coas facultades que lle confiren as disposicións legais vixentes, elevou o informe histórico-heráldico, coa correspondente proposta de representación gráfica do escudo, para a súa aprobación definitiva.</p>
    <p>A competencia exclusiva en materia de adopción, modificación ou rehabilitación dos emblemas heráldicos dos concellos e doutras entidades locais correspóndelle á Comunidade Autónoma galega, segundo o disposto polo artigo 27.2 do Estatuto de autonomía de Galicia.</p>
    <p>O expediente tramitouse conforme as normas de procedemento establecidas na Lei 7/1985, do 2 de abril, reguladora das bases de réxime local, na Lei 5/1997, do 22 de xullo, de Administración local de Galicia, no Decreto 19/2010, do 11 de febreiro, polo que se aproba o Regulamento de símbolos das entidades locais de Galicia, e no Regulamento de organización, funcionamento e réxime xurídico das corporacións locais, aprobado polo Real decreto 2568/1986, do 10 de decembro.</p>
    <p>Na súa virtude, visto o informe emitido pola Comisión de Heráldica da Xunta de Galicia e por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día vinte e un de novembro de dous mil trece,</p>
    <h2>DISPÓN:</h2>
    <p>Artigo único. Aprobar o escudo do Concello de Portomarín, que figura como anexo, organizado do seguinte xeito:</p>
    <p>«De goles (vermello) e sobre ondas de prata (branco) e azur (azul), unha ponte de ouro (amarelo) surmontada da cruz sanxoanista de prata. Ao timbre, coroa real pechada».</p>
    <p>Santiago de Compostela, vinte e un de novembro de dous mil trece</p>
    <footer><p>Alberto Núñez Feijóo<br>Presidente </p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>
    <h2>ANEXO</h2>

