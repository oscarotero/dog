---
date: '2013-12-02'
id: CA02-221113-0002
page: 46505
number: 230
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 18 de novembro de 2013 de aprobación definitiva da modificación
  puntual do Plan xeral de ordenación municipal do concello de Vilagarcía de
  Arousa, no ámbito da UEI-16.
range: Orde
url: >-
  https://www.xunta.gal/dog/Publicados/2013/20131202/AnuncioCA02-221113-0002_gl.html
---
<p>O Concello de Vilagarcía de Arousa remite o proxecto da modificación puntual do Plan xeral de ordenación municipal, para a supresión da delimitación da UEI-16, en solicitude da súa aprobación definitiva, conforme o disposto no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>I. Antecedentes.</p>
    <p>I.1. O concello do Vilagarcía de Arousa conta, actualmente vixente, cun Plan xeral de ordenación municipal aprobado definitivamente o 4.2.2000.</p>
    <p>I.2. Consta Decisión do 17.6.2011, da Secretaría Xeral de Calidade e Avaliación Ambiental, de non someter a modificación puntual ao procedemento de avaliación ambiental estratéxica (DOG nº 137, do 18 de xullo).</p>
    <p>I.3. Constan informes municipais técnicos do 8.11.2010, 26.1.2011, 16.2.2011, 18.4.2011, 7.7.2011, 25.1.2012, 4.10.2012; e xurídico do 16.2.2011, 14.12.2012, 19.6.2013.</p>
    <p>I.4. A presente modificación puntual foi aprobada inicialmente polo Concello Pleno en sesión do 26.12.2012 e sometida a información pública con anuncios nos xornais <em>La Voz de Galicia</em> e <em>Diario de Arousa</em> do 21.2.2013; e no DOG nº 47, do 7.3.2013.</p>
    <p>I.5. Consta informe sectorial da Dirección Xeral de Telecomunicacións e Tecnoloxías da Información do Ministerio de Industria, Enerxía e Turismo do 20.3.2013.</p>
    <p>I.6. A modificación puntual foi aprobada provisionalmente polo Pleno do Concello de Vilagarcía de Arousa o 26.6.2013.</p>
    <p>II. Análise e consideracións.</p>
    <p>Unha vez analizada a documentación remitida polo Concello do Vilagarcía de Arousa e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>II.1. A modificación puntual ten por obxecto a supresión da delimitación da unidade de execución UEI-16, prevista para desenvolver a través dun plan de mellora do núcleo rural.</p>
    <p>II.2. As razóns de interese público exixidas no artigo 94.1 da LOUG veñen xustificadas nesta modificación puntual en canto que se formula para mellorar a ordenación urbanística existente, reducir a edificabilidade proposta, regularizar un viario existente, encaixar unha tipoloxía construtiva adaptada á realidade concreta do núcleo de Cornazo e protexer un muro tradicional nun rueiro do mesmo carácter.</p>
    <p>II.3. O ámbito desta modificación puntual abarca unha superficie de 14.077,57 m<sup>2</sup>. Comprende dúas parcelas íntegras e dúas partes doutras dúas parcelas, clasificadas todas elas como solo de núcleo rural. As previsións desta UEI-16 eran establecer aliñacións de 16 e 10 metros no perímetro do polígono, obter unha cesión de 3.607 m<sup>2</sup> entre zonas verdes, equipamentos e parcela de aproveitamento lucrativo, e asignaba un aproveitamento tipo de 0,50ua/m<sup>2</sup> para vivenda familiar.</p>
    <p>II.4. O transcurso do tempo desde a aprobación do PXOM, os cambios lexislativos e as singulares condicións concorrentes neste ámbito, amosaron a innecesariedade e a imposibilidade do desenvolvemento do citado polígono. En atención ao anterior esta modificación puntual propón o mantemento da clasificación como solo de núcleo rural, suprimindo o seu desenvolvemento como actuación integral, polo cal se reduce a edificabilidade ata 0,2 m<sup>2</sup>/m<sup>2</sup>, asígnase unha tipoloxía de vivenda unifamiliar illada en parcela de 1.000 m<sup>2</sup> e se impoñen cesións para regularización de viario, permitindo o mantemento do muro tradicional.</p>
    <p>II.5. Á vista do anterior, pode considerarse que concorren as razóns de interese público exixidas para fundamentar a modificación do planeamento.</p>
    <p>De conformidade cos artigos 89 e 93.4 da Lei 9/2002, do 30 de decembro, de ordenación urbanística e protección do medio rural de Galicia, e co artigo 1 do Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas, a competencia para resolver sobre a aprobación definitiva das modificacións puntuais dos plans xerais de ordenación municipal correspóndelle ao conselleiro de Medio Ambiente, Territorio e Infraestruturas.</p>
    <p>III. Resolución.</p>
    <p>Visto canto antecede,</p>
    <h2>RESOLVO:</h2>
    <p>1º. De acordo co punto 7.a) do artigo 85 da Lei 9/2002 , do 30 de decembro, de ordenación urbanística e protección do medio rural de Galicia, aprobar definitivamente a modificación puntual do PXOM do Concello de Vilagarcía de Arousa, no ámbito da UEI-16.</p>
    <p>2º. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>3º. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o concello deberá publicar no <em>Boletín Oficial</em> da provincia a normativa e ordenanzas da modificación aprobada definitivamente.</p>
    <p>4º. Notifíquese esta orde ao concello e publíquese no <em>Diario Oficial de Galicia</em>.</p>
    <p>Santiago de Compostela, 18 de novembro de 2013</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

