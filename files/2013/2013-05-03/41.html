---
date: '2013-05-03'
id: G0181-240413-0002
page: 14108
number: 85
agency: Axencia Galega de Infraestruturas
section: VI. Anuncios. a) Administración autonómica.
title: >-
  RESOLUCIÓN do 23 de abril de 2013 pola que se somete ao trámite de información
  pública o estudo informativo e o estudo de impacto ambiental da obra da nova
  vía Oleiros-Sada e porto de Sada (clave AC/10/031.00).
range: Resolución
url: >-
  https://www.xunta.gal/dog/Publicados/2013/20130503/AnuncioG0181-240413-0002_gl.html
---
<p>Por Resolución da Axencia Galega de Infraestruturas do 22 de abril de 2013 aprobouse provisionalmente o estudo informativo e o estudo de impacto ambiental da obra da nova vía Oleiros-Sada e porto de Sada (clave AC/10/031.00).</p>
    <p>Con esta actuación preténdese a construción dunha nova estrada que mellore o acceso a Sada e ao porto de Sada-Fontán, desde a Vía Ártabra. Tamén se estudan as conexións coa rede viaria existente AC-183, CP-7509 e AC-163.</p>
    <p>A Xunta de Galicia ten como obxectivo con este estudo a obtención da alternativa máis conveniente entre todas aquelas que resulten factibles para definir unha nova vía que, partindo do enlace xa previsto na Vía Ártabra, conecte a rede de estradas actuais para, finalmente, circunvalar o núcleo de Sada e conectar o porto de Sada na zona de Fontán. Todo isto tendo en conta os condicionantes de carácter urbanístico, impacto ambiental, económico e social, así como as características xeolóxicas, xeotécnicas e topográficas dos terreos.</p>
    <p>De acordo co establecido no artigo 15.1º da Lei 4/1994, do 14 de setembro, de estradas de Galicia, o mencionado estudo informativo sométese ao trámite de información pública durante un período de trinta días hábiles, contados a partir do seguinte ao da publicación deste anuncio no <em>Diario Oficial de Galicia</em>, para que as persoas que o consideren oportuno poidan formular, por escrito, ante a Axencia Galega de Infraestruturas, as observacións que crean convenientes relativas ás circunstancias que xustifiquen a declaración de interese xeral da estrada e sobre a concepción global do seu trazado.</p>
    <p>Así mesmo, durante este período sométese ao trámite de información pública o estudo de impacto ambiental contido no estudo informativo, segundo o Decreto 442/1990, do 13 de setembro, de avaliación de impacto ambiental para Galicia, e o Real decreto lexislativo 1/2008, do 11 de xaneiro, polo que se aproba o texto refundido da Lei de avaliación de impacto ambiental de proxectos.</p>
    <p>A exposición ao público, para os efectos da presente resolución, realízase na Axencia Galega de Infraestruturas, no Servizo de Infraestruturas da Coruña e no Concello de Sada. Así mesmo, na páxina web da Consellería de Medio Ambiente, Territorio e Infraestruturas (http://www.cmati.xunta.es/tema/c/Infraestruturas_Estradas) atópase á disposición dos interesados un documento resumo do estudo.</p>
    <p>Santiago de Compostela, 23 de abril de 2013</p>
    <footer><p>Ethel Vázquez Mourelle<br>Directora da Axencia Galega de Infraestruturas</p></footer>

