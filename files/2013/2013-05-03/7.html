---
date: '2013-05-03'
id: G0165-260413-0011
page: 13989
number: 85
agency: Consellería do Medio Rural e do Mar
section: III. Outras disposicións.
title: >-
  RESOLUCIÓN do 24 de abril de 2013 de delegación de competencias da Presidencia
  na persoa titular da Dirección do Instituto Galego de Calidade Alimentaria.
range: Resolución
url: >-
  https://www.xunta.gal/dog/Publicados/2013/20130503/AnuncioG0165-260413-0011_gl.html
---
<p>O artigo 4 do Decreto 259/2006, do 28 de decembro, polo que se aproba o Regulamento do Instituto Galego da Calidade Alimentaria (Ingacal), establece que os órganos de goberno do instituto son o Consello de Dirección, a Presidencia, a Vicepresidencia e a Dirección, e precisa a seguir as funcións que corresponden a cada órgano.</p>
    <p>Polo que atinxe á Presidencia, que corresponde por razón do seu cargo á persoa titular da consellería competente en materia de agricultura, o artigo 8 precisa as súas funcións e, entre elas, o punto 3.d) sinala que é o órgano de contratación do Instituto, e que lle corresponde a facultade de celebrar convenios e contratos, sen prexuízo do establecido na letra d) do artigo 6, relativo ás competencias do Consello de Dirección nesta materia, ao cal lle atribúe a autorización de contratos por importe superior a 60.000 euros.</p>
    <p>A concentración de funcións na persoa titular da Consellería do Medio Rural e do Mar aconsella que a función prevista no artigo 8.3.d) sexa obxecto de delegación. </p>
    <p>Na normativa orgánica do Instituto a facultade da Presidencia para delegar as funcións que ten atribuídas na Dirección do Ingacal recóllese no artigo 8.4º do Decreto 259/2006, do 28 de decembro, no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 6 da Lei 16/2010, do 17 de febreiro, de organización e funcionamento da Administración xeral e do sector público autonómico de Galicia, polo que, facendo uso da facultade conferida,</p>
    <h2>DISPOÑO:</h2>
    <p>Primeiro. Delegar na persoa titular da Dirección do Instituto Galego da Calidade Alimentaria a competencia da Presidencia prevista no artigo 8.3.d) do Decreto 259/2006, do 28 de decembro, polo que se aproba o Regulamento do Instituto Galego da Calidade Alimentaria (Ingacal), de ser o órgano de contratación do instituto e correspondéndolle, polo tanto, a facultade de subscribir convenios e contratos, sen prexuízo do disposto na letra d) do artigo 6.</p>
    <p>Segundo. As resolucións que se adopten facendo uso da delegación contida nesta resolución farán constar expresamente esta circunstancia e consideraranse ditadas pola Presidencia do Ingacal. O exercicio das competencias delegadas axustarase ao disposto no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e ao disposto no artigo 6 da Lei 16/2010, do 17 de febreiro, de organización e funcionamento da Administración xeral e do sector público autonómico de Galicia.</p>
    <p>Terceiro. En calquera momento a Presidencia do Ingacal poderá revogar o exercicio das competencias delegadas por esta resolución ou avocalas para o coñecemento dun asunto concreto. </p>
    <p>Cuarto. Esta resolución deixa sen efecto a Resolución do 27 de xullo de 2012, de delegación de competencias da Presidencia na persoa titular da Dirección do Instituto Galego de Calidade Alimentaria (DOG nº 151, do 8 de agosto).</p>
    <p>Santiago de Compostela, 24 de abril de 2013</p>
    <footer><p>Rosa Mª Quintana Carballo<br>Presidenta do Instituto Galego da Calidade Alimentaria</p></footer>

