---
date: '2013-09-19'
id: G0165-120913-0002
page: 36984
number: 179
agency: Consellería do Medio Rural e do Mar
section: III. Outras disposicións.
title: >-
  DECRETO 146/2013, do 5 de setembro, polo que se declara de utilidade pública e
  urxente execución a concentración parcelaria da zona de Oubiña, 2º sector
  (Cambados-Pontevedra).
range: Decreto
url: >-
  https://www.xunta.gal/dog/Publicados/2013/20130919/AnuncioG0165-120913-0002_gl.html
---
<p>A parroquia de Oubiña está situada no municipio de Cambados e nela resultan afectadas polo proceso de concentración parcelaria corenta e dúas hectáreas que non foron obxecto do proceso anteriormente levado a cabo.</p>
    <p>A dispersión parcelaria e o minifundio agrario que presentan os terreos non concentrados da parroquia de Oubiña, posta de manifesto polo Concello de Cambados á consellería competente en materia de agricultura, motivou un estudo de viabilidade e de valoración das posibilidades que ofrece a zona para incrementar o rendemento dos recursos agropecuarios, en que se deduciu a conveniencia de levar a cabo a concentración parcelaria por razóns de utilidade pública e interese social. </p>
    <p>Na súa virtude, por proposta da conselleira do Medio Rural e do Mar, formulada conforme o establecido na Lei 10/1985, do 14 de agosto, de concentración parcelaria para Galicia, modificada pola Lei 12/2001, do 10 de setembro, e logo de deliberación do Consello da Xunta de Galicia na súa reunión do día cinco de setembro de dous mil trece,</p>
    <h2>DISPOÑO:</h2>
    <p>Artigo 1</p>
    <p>Declarar de utilidade pública e urxente execución a concentración parcelaria da zona correspondente Oubiña, 2º sector (Cambados-Pontevedra).</p>
    <p>Artigo 2</p>
    <p>O perímetro da zona será, en principio, o correspondente a corenta e dúas hectáreas non concentradas da parroquia de Oubiña. O referido perímetro poderá quedar en definitiva modificado polas rectificacións, inclusións e exclusións que se acorden ao abeiro dos artigos 23 e seguintes da Lei 10/1985, do 14 de agosto, de concentración parcelaria para Galicia, na súa nova redacción segundo a Lei 10/2001, do 10 de setembro.</p>
    <p>Artigo 3</p>
    <p>O proceso de concentración parcelaria deberá supoñer a adxudicación da propiedade en predio único ou no menor número de predios de substitución posible.</p>
    <p>Artigo 4</p>
    <p>Tal e como dispón o número 1 da disposición transitoria primeira da Lei de concentración parcelaria para Galicia, a consellería competente en materia de agricultura poderá declarar a caducidade dos expedientes de concentración parcelaria.</p>
    <p>De acordo co sinalado polo artigo 7.2 da referida lei, a consellería poderá revisar a concentración en calquera fase do proceso, e mesmo retrotraer á situación primitiva as parcelas.</p>
    <p>Artigo 5</p>
    <p>Conforme o establecido pola Lei de concentración parcelaria para Galicia, a partir da entrada en vigor do presente decreto, serán sancionables as infraccións que, por acción ou omisión do disposto nela, leve a cabo todo titular dun dereito de propiedade rústica de carácter agrario comprendido dentro da área de concentración e, en todo caso:</p>
    <p>a) Por incumprimento da obriga de manter e conservar a terra cultivada conforme a súa capacidade agrolóxica e o aproveitamento adecuado dos seus recursos. </p>
    <p>b) Polos danos causados nos predios lindeiros que non sexan consecuencia do uso normal do inmoble ou manter o predio inculto ou abandonado, en concordancia co disposto pola Lei 6/2011, do 13 de outubro, de mobilidade de terras.</p>
    <p>c) Por dificultar os traballos de investigación e clasificación de terras, impedir o acceso do persoal de concentración ás parcelas ou predios para o desenvolvemento da súa función ou realizar actos que diminúan o valor das parcelas.</p>
    <p>d) Por realizar obras ou melloras nos predios sen a correspondente autorización.</p>
    <p>e) Por cortar ou derrubar arboredo, extraer ou suprimir plantacións ou cultivos permanentes ou esquilmar a terra. </p>
    <p>Artigo 6</p>
    <p>Á zona seranlle de aplicación os beneficios económicos programados ou asumidos pola Xunta de Galicia para mellorar ou modernizar as explotacións agrarias, e, en concreto, os que sinale o artigo 6 da Lei de concentración parcelaria para Galicia.</p>
    <p>Artigo 7</p>
    <p>Os traballos de execución desta concentración parcelaria iniciaranse nun prazo non superior aos 6 meses a partir da publicación deste decreto.</p>
    <p>Disposición derradeira primeira</p>
    <p>Facúltase a Consellería do Medio Rural e do Mar para ditar as disposicións complementarias que requira a execución deste decreto.</p>
    <p>Disposición derradeira segunda </p>
    <p>Esta disposición entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, cinco de setembro de dous mil trece</p>
    <footer><p>Alberto Núñez Feijóo<br>Presidente</p><p>Rosa María Quintana Carballo<br>Conselleira do Medio Rural e do Mar</p></footer>

