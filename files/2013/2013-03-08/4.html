---
date: '2013-03-08'
id: CA02-280213-0002
page: 7046
number: 48
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 22 de febreiro de 2013 sobre a aprobación definitiva do Plan xeral de
  ordenación municipal do Concello de Láncara.
range: Orde
url: >-
  https://www.xunta.gal/dog/Publicados/2013/20130308/AnuncioCA02-280213-0002_gl.html
---
<p>O Concello de Láncara remite o Plan xeral de ordenación municipal, xunto co correspondente expediente administrativo, e solicita a súa aprobación definitiva conforme o establecido no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>I. Antecedentes.</p>
    <p>O planeamento actualmente vixente no Concello de Láncara son as normas subsidiarias de planeamento municipal aprobadas definitivamente con data do 13 de marzo de 1984.</p>
    <p>Canto aos instrumentos de ordenación do territorio de incidencia supramunicipal, consta a afección do proxecto sectorial de parque eólico Montes de Abella (DOG 14.5.2012).</p>
    <p>Polo que respecta ás actuacións administrativas desenvolvidas na tramitación do PXOM do Concello de Láncara, cómpre subliñar:</p>
    <p>– A Dirección Xeral de Urbanismo da Consellería de Política Territorial, Obras Públicas e Vivenda emitiu, con data do 27.2.2004, o preceptivo informe previo á aprobación inicial do PXOM, conforme o previsto no artigo 85.1 da LOUG.</p>
    <p>– O Concello Pleno de Láncara, na súa sesión do 26 de novembro de 2004, acordou aprobar inicialmente o PXOM.</p>
    <p>– Cumpriuse co preceptivo trámite de información pública e consta que se deu audiencia aos concellos limítrofes.</p>
    <p>– Solicitáronse os preceptivos informes municipais, técnicos e xurídicos.</p>
    <p>– O Concello Pleno de Láncara, na súa sesión do 29 de agosto de 2005, acordou aprobar provisionalmente o PXOM.</p>
    <p>– O Concello Pleno do 20 de decembro de 2005 acordou aprobar a documentación modificada deste PXOM.</p>
    <p>– Por mor da introdución de sucesivas modificacións no PXOM, o documento foi sometido a senllas aprobacións plenarias en datas do 14.2.2006 e do 28.5.2008 e foron verificadas as conseguintes informacións públicas.</p>
    <p>– O PXOM do Concello de Láncara non precisou sometemento á avaliación ambiental estratéxica por contar, a este respecto, cunha resolución da Secretaría Xeral de Calidade e Avaliación Ambiental neste sentido.</p>
    <p>– O PXOM someteuse novamente á aprobación municipal plenaria en datas do 29.2.2012, 25.4.2012 e 15.2.2013.</p>
    <p>– O Concello de Láncara remitiu o documento resultante á Consellería de Medio Ambiente, Territorio e Infraestruturas para solicitar a aprobación definitiva.</p>
    <p>II. Análise e consideracións.</p>
    <p>Unha vez analizada a documentación integrada no Plan xeral de ordenación municipal do Concello de Láncara, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>A reformulación efectuada no PXOM de resultas das correccións técnicas e da introdución dos condicionamentos impostos polos informes sectoriais correlativos dá cumprimento aos requirimentos exixidos.</p>
    <p>Segundo o disposto nos artigos 85.7 e 227 da LOUG, para resolver sobre a aprobación definitiva analizouse a integridade e a suficiencia dos documentos que constitúen o plan, a conformidade do plan coa lexislación urbanística vixente e a adecuación das súas determinacións á protección do medio rural, a incidencia do plan sobre as materias de competencia autonómica e sobre as políticas autonómicas de desenvolvemento sustentable e a articulación das infraestruturas de carácter local cos elementos vertebradores do territorio de alcance supramunicipal.</p>
    <p>O modelo de ordenación proposto polo PXOM de Láncara axústase, no fundamental, aos criterios expresados na LOUG. Delimita o tecido urbano, recoñece o sistema tradicional de asentamentos, establece para eles unha ordenación propia e dótaos de áreas de expansión na medida en que sexa o preciso en cada caso, definindo as necesarias proteccións para os terreos que as precisan prevendo un ámbito para o futuro desenvolvemento de usos produtivos e dotando o concello dunha ordenación propia para favorecer o desenvolvemento equilibrado e sustentable do territorio.</p>
    <p>A competencia para resolver sobre a aprobación definitiva do planeamento xeral correspóndelle ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas.</p>
    <p>III. Resolución.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>1. Outorgar a aprobación definitiva ao Plan xeral de ordenación municipal do Concello de Láncara, de acordo co establecido no artigo 85.7.a) da Lei 9/2002, de ordenación urbanística e protección do medio rural de Galicia.</p>
    <p>2. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e ordenanzas do PXOM aprobado definitivamente.</p>
    <p>3. Notifíquese esta orde ao Concello e publíquese no Diario Oficial de Galicia.</p>
    <p>4. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 22 de febreiro de 2013 </p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

