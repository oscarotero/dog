---
date: '2013-10-09'
id: CA02-011013-0002
page: 40224
number: 193
agency: 'Consellería de Medio Ambiente, Territorio e Infraestruturas'
section: VI. Anuncios. a) Administración autonómica.
title: >-
  RESOLUCIÓN do 25 de setembro de 2013, da Dirección Xeral de Conservación da
  Natureza, pola que se somete a información pública a proposta de declaración
  de espazo natural de interese local da zona denominada Ecosistema dunar de
  praia América-Panxón, pertencente ao concello de Nigrán (Pontevedra).
range: Resolución
url: >-
  https://www.xunta.gal/dog/Publicados/2013/20131009/AnuncioCA02-011013-0002_gl.html
---
<p>A Lei do Parlamento galego 9/2001, do 21 de agosto, de conservación da natureza, define como espazos naturais protexidos aqueles espazos que conteñan elementos ou sistemas naturais de particular valor, interese ou singularidade, tanto debidos á acción e evolución da natureza como derivados da actividade humana, e que fosen declarados como tales.</p>
    <p>A Lei 9/2001, do 21 de agosto, de conservación da natureza, recoñece o ENIL como unha das categorías en que se clasifican os espazos naturais protexidos. O artigo 17 desta lei establece que por petición do Concello e logo dos informes perceptivos pertinentes, a Consellería de Medio Ambiente, Territorio e Infraestruturas poderá declarar como ENIL aqueles espazos integrados no seu termo municipal que polas súas singularidades sexan merecedores dalgún tipo de protección dos seus valores naturais.</p>
    <p>A declaración dun ENIL é competencia da Consellería de Medio Ambiente, Territorio e Infraestruturas, mentres que a responsabilidade e competencia da súa xestión será municipal. Así mesmo, a declaración dun ENIL non implica a súa inclusión na Rede galega de espazos naturais protexidos.</p>
    <p>A regulación dos espazos naturais de interese local recollida na Lei 9/2001, do 21 de agosto, de conservación da natureza, foi desenvolvida polo Decreto 124/2005, do 6 de maio, polo que se regula a figura do espazo natural de interese local e a figura do espazo privado de interese natural. O artigo 4 deste decreto recolle a posibilidade que ten a Consellería de Medio Ambiente, Territorio e Infraestruturas de declarar, de xeito provisional, un ENIL por un prazo non superior a dous anos, prazo dentro do cal deberán os promotores presentar, como requisito imprescindible para a declaración do ENIL, o plan de conservación deste espazo.</p>
    <p>Vista a solicitude presentada polo Concello de Nigrán perante a Consellería de Medio Ambiente, Territorio e Infraestruturas propoñendo a declaración do lugar denominado Ecosistema dunar de praia América-Panxón como espazo natural de interese local, esta dirección xeral considera necesario establecer un período de información pública na tramitación desta solicitude con obxecto de cumprir o disposto no artigo 3.5 da Lei 4/2006, de transparencia e de boas prácticas na Administración pública galega, e co preceptuado pola Lei 27/2006, do 18 de xullo, pola que se regulan os dereitos de acceso á xustiza en materia de ambiente.</p>
    <p>Polas razóns explicadas,</p>
    <h2>RESOLVO:</h2>
    <p>Primeiro. Someter a información pública e audiencia aos interesados:</p>
    <p>– O expediente de tramitación da proposta da declaración do espazo natural de interese local Ecosistema dunar de praia América-Panxón, pertencente ao concello de Nigrán (Pontevedra), que se compón dos seguintes documentos: memoria técnica, anexo con planos presentados polo Concello de Nigrán.</p>
    <p>– O Borrador da orde pola que se declara, de xeito provisional, como espazo natural de interese local o Ecosistema dunar de praia América-Panxón no concello de Nigrán (Pontevedra).</p>
    <p>Segundo. Para os efectos informativos póñense á disposición dos interesados copias do expediente nas seguintes dependencias:</p>
    <p>– Subdirección Xeral de Espazos Naturais e Biodiversidade, San Lázaro s/n, 15781 Santiago de Compostela.</p>
    <p>– No Departamento Territorial da Consellería de Medio Ambiente, Territorio e Infraestruturas en Pontevedra (avda. Fernández Ladreda, nº 43, 4ª planta. 36003 Pontevedra).</p>
    <p>– O Concello de Nigrán (Praza da Constitución 1, 36350 Nigrán, Pontevedra) .</p>
    <p>Do mesmo xeito poderase consultar o texto da memoria da proposta de declaración provisional na páxina web da Consellería de Medio Ambiente, Territorio e Infraestruturas (http://www.cmati.xunta.es/disposicions).</p>
    <p>Terceiro. As alegacións formularanse durante o prazo de vinte (20) días, que comezará a contar a partir do día seguinte ao da publicación desta resolución no <em>Diario Oficial de Galicia</em>.</p>
    <p>Santiago de Compostela, 25 de setembro de 2013</p>
    <footer><p>P.S. (Disposición adicional primeira do Decreto 44/2012, do 19 de xaneiro;<br>DOG núm. 16, do 24 de xaneiro)<br>José Antonio Fernández Vázquez<br>Secretario xeral técnico da Consellería de Medio Ambiente,<br>Territorio e Infraestruturas</p></footer>

