---
date: '2013-01-11'
id: CA02-030113-0003
page: 994
number: 8
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 26 de decembro de 2012 sobre a aprobación definitiva da modificación
  do Plan xeral de ordenación municipal do concello de Santiago de Compostela,
  para a ampliación do cemiterio de San Xián do Carballal.
range: Orde
url: >-
  https://www.xunta.gal/dog/Publicados/2013/20130111/AnuncioCA02-030113-0003_gl.html
---
<p>O Concello de Santiago de Compostela remite a modificación puntual do Plan xeral de ordenación municipal para a ampliación do cemiterio de San Xián do Carballal, e solicita a súa aprobación, conforme o establecido no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>I. Antecedentes.</p>
    <p>1. O Concello de Santiago de Compostela dispón na actualidade dun PXOM aprobado definitivamente por Orde da CPTOPT do 1.9.2008.</p>
    <p>2. A Secretaría Xeral de Calidade e Avaliación Ambiental decidiu o 20.6.2011 non someter a proposta ao procedemento de avaliación ambiental estratéxica.</p>
    <p>3. A Secretaría Xeral de Ordenación do Territorio e Urbanismo emitiu o informe previo á aprobación inicial, conforme o artigo 85.1 da LOUG, con data 7.5.2012.</p>
    <p>4. No expediente figuran informes municipais xurídicos do 13.10.2011, 2.3.2012, 16.5.2012, 17.9.2012 e 18.9.2012; e técnico do 7.3.2012.</p>
    <p>5. O Pleno do Concello aprobou inicialmente a modificación en sesión do 31.5.2012. Sometida a información pública polo prazo de dous meses (El Correo Gallego e La Voz de Galicia do 5.7.2012 e Diario Oficial de Galicia do 9.7.2012) e comunicada aos concellos estremeiros de Oroso, Val do Dubra, Teo, Ames, O Pino, Boqueixón, Vedra e Trazo, non foi obxecto de alegación ningunha.</p>
    <p>6. A Xefatura Territorial da Consellería de Sanidade emitiu informe sobre a normativa sanitaria de aplicación con data do 22.6.2012.</p>
    <p>7. O proxecto foi aprobado provisionalmente polo Pleno municipal do 27.9.2012.</p>
    <p>8. A Dirección Xeral de Patrimonio emitiu un informe favorable con data do 1.10.2012, condicionado á introdución dun texto no documento. </p>
    <p>II. Obxecto e descrición do proxecto.</p>
    <p>1. A modificación pretende, dentro do ámbito do núcleo rural histórico-tradicional das Quintáns (parroquia de Carballal) recualificar unha parte do espazo libre público ZL 05.1 (dotación local) para incorporala ao equipamento relixioso contiguo R 05.1, a fin de posibilitar a ampliación do cemiterio existente.</p>
    <p>2. As razóns alegadas para a proposta son a insuficiencia do cemiterio parroquial na súa para satisfacer as necesidades existentes, cun informe do párroco, e a inadecuación como alternativa do resto do solo estremeiro, clasificado como solo rústico de protección de augas. Daquela, considérase que concorren razóns de interese público para fundamentar a modificación, nos termos exixidos polo artigo 94.1 da LOUG.</p>
    <p>III. Análise e consideracións.</p>
    <p>Analizada a documentación remitida e vista a proposta literal que nesta mesma data eleva a Secretaría Xeral de Ordenación do Territorio e Urbanismo, observouse:</p>
    <p>1. A modificación implica unha redución de 433,76 m2 de espazos libres de dotación local (que pasa de 2.026 m2 a 1.592,24 m2) e o mesmo incremento na superficie de equipamento local (que pasa de 1.152 m2 a 1.585,76 m2). Non se compensa esta redución de espazos libres coa cualificación como tal doutro ámbito.</p>
    <p>2. O espazo libre que se elimina ten un carácter marxinal respecto do resto do terreo así cualificado, que constitúe o campo da festa da parroquia.</p>
    <p>3. Considerando que a modificación afecta terreos cualificados como espazos libres públicos, solicitouse o informe favorable da Comisión Superior de Urbanismo na súa sesión do 19.12.2012, de conformidade co previsto no artigo 94.4 da LOUG.</p>
    <p>A competencia para resolver sobre a aprobación definitiva do planeamento xeral corresponde ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 316/2009, do 4 de xuño, polo que se establece a estrutura orgánica da CMATI.</p>
    <p>IV. Resolución.</p>
    <p>Visto o que antecede,</p>
    <h2>RESOLVO:</h2>
    <p>Primeiro. Outorgar a aprobación definitiva á modificación puntual do PXOM de Santiago de Compostela para a ampliación do cemiterio de San Xián do Carballal, de acordo co punto 7.a) do artigo 85 da Lei 9/2002, do 30 de decembro, de ordenación urbanística e protección do medio rural de Galicia, con suxeición ao condicionado sinalado no informe da Dirección Xeral de Patrimonio do 1.10.2012.</p>
    <p>Segundo. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas do PXOM aprobado definitivamente.</p>
    <p>Terceiro. Notifíquese esta orde ao concello e publíquese no Diario Oficial de Galicia.</p>
    <p>Cuarto. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 26 de decembro de 2012</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

