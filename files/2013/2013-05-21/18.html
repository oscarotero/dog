---
date: '2013-05-21'
id: G0164-140513-0003
page: 17444
number: 95
agency: 'Consellería de Cultura, Educación e Ordenación Universitaria'
section: IV. Oposicións e concursos.
title: >-
  RESOLUCIÓN do 8 de maio de 2013, da Dirección Xeral de Centros e Recursos
  Humanos, pola que se publica a adxudicación definitiva de destinos do concurso
  de traslados entre persoal funcionario docente dos corpos de catedráticos e
  profesores de ensino secundario, escolas oficiais de idiomas, música e artes
  escénicas, artes plásticas e deseño, profesores técnicos de formación
  profesional, mestres de taller de artes plásticas e deseño, mestres,
  inspectores ao servizo da Admiministración educativa e inspectores de
  educación, convocado pola Orde do 24 de outubro de 2012 (DOG do 29 de
  outubro).
range: Resolución
url: >-
  https://www.xunta.gal/dog/Publicados/2013/20130521/AnuncioG0164-140513-0003_gl.html
---
<p>Por medio da Orde do 24 de outubro de 2012 convocouse concurso de traslados entre persoal funcionario docente dos corpos de catedráticos e profesores de ensino secundario, escolas oficiais de idiomas, música e artes escénicas, artes plásticas e deseño, profesores técnicos de formación profesional, mestres de taller de artes plásticas e deseño, mestres, inspectores ao servizo da Administración educativa e inspectores de educación.</p>
    <p>Consideradas as reclamacións e renuncias producidas á resolución provisional, publicadas as vacantes definitivas na Resolución do 10 de abril de 2013 e a corrección de erros desta, e de conformidade co establecido na base vixésimo novena na Orde do 24 de outubro de 2012 (<em>Diario Oficial de Galicia</em> do 29 de outubro), pola que se convocaba concurso de traslados entre funcionarios docentes, esta dirección xeral</p>
    <h2>DISPÓN:</h2>
    <p>Primeiro. Facer pública a adxudicación definitiva dos destinos obtidos polo persoal docente participante no concurso de traslados, convocado pola orde que se cita, ordenados por puntuación, que figura no anexo I da presente resolución.</p>
    <p>Segundo. Declarar en situación de expectativa de destino o persoal docente que se relaciona no anexo II.</p>
    <p>Terceiro. Facer pública a relación de persoal docente excluído no anexo III polas causas que se indican.</p>
    <p>Cuarto. No caso de que ata o 31 de agosto deste ano resulten suprimidos postos de traballo adxudicados por esta resolución ou se adxudiquen resultas inexistentes, os destinos obtidos declararanse anulados. </p>
    <p>Tamén se poderán declarar anulados os postos que estean afectados pola estimación de recursos derivados desta resolución. O profesorado afectado e que participa como forzoso quedará na situación de suprimidos con dereito preferente á localidade/zona na cal se lle anula o posto de traballo obtido. Se participaron con carácter voluntario adquirirán o dereito preferente á localidade e zona na cal se lles anula o posto de traballo obtido ou en que tiñan acreditado o destino definitivo, á súa elección, sempre e cando a súa resulta non fose cuberta.</p>
    <p>Quinto. De conformidade co establecido na base trixésimo segunda da Orde do 24 de outubro de 2012 (<em>Diario Oficial de Galicia</em> do 29 de outubro), a toma de posesión dos destinos adxudicados, que se realizará na xefatura territorial correspondente, terá efectividade administrativa do 1 de setembro de 2013, polo que o cesamento no destino anterior se expedirá con efectividade do 31 de agosto de 2013.</p>
    <p>Non obstante, o profesorado que obtivese destino neste concurso deberá permanecer nos seus centros de orixe ata que conclúan as actividades imprescindibles previstas para a finalización do curso.</p>
    <p>Aos profesores que obteñan destino desde a situación de suprimido ou desprazado ou exercendo o dereito de retorno faráselles constar esta circunstancia na dilixencia de toma de posesión.</p>
    <p>Sexto. Contra esta resolución poderase interpor recurso de reposición ante o conselleiro de Cultura, Educación e Ordenación Universitaria no prazo dun mes contado desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 8 de maio de 2013</p>
    <footer><p>José Manuel Pinal Rodríguez<br>Director xeral de Centros e Recursos Humanos</p></footer>

