---
date: '2013-11-21'
id: G0244-151113-0003
page: 45080
number: 223
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  ORDE do 5 de novembro de 2013 pola que se regulan os prezos privados
  aplicables pola expedición das follas de reclamacións de turismo.
range: Orde
url: >-
  https://www.xunta.gal/dog/Publicados/2013/20131121/AnuncioG0244-151113-0003_gl.html
---
<p>O artigo 16 da Lei 7/2011, do 27 de outubro, do turismo de Galicia, dispón que a usuaria ou usuario turístico ten dereito a formular queixas e reclamacións de acordo co establecido na presente lei. As empresas turísticas están obrigadas a ter nos seus establecementos follas de reclamacións facilitadas pola Administración da Xunta de Galicia. A súa existencia deberá ser anunciada de forma visible e inequívoca e deberán ser entregadas, de forma inmediata, ás usuarias e usuarios cando as soliciten e, se é o caso, tras o pagamento dos servizos prestados. As características e o procedemento para a tramitación das follas de reclamacións determinaranse regulamentariamente.</p>
    <p>De conformidade co Decreto 148/2013, do 12 de setembro, polo que se regulan o libro de visitas da inspección turística e as follas de reclamacións de turismo, mediante o que se desenvolve regulamentariamente o devandito artigo, as empresas turísticas obrigadas a dispoñer de follas de reclamación de turismo, poderán descargalas de xeito gratuíto da páxina web da Axencia Turismo de Galicia, no enderezo http://turismo.xunta.es/, ou ben solicitalas á respectiva área provincial da Axencia Turismo de Galicia.</p>
    <p>O artigo 50 da Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, dispón que «son prezos privados as contraprestacións que obteñan os suxeitos a que se refire o artigo 3 desta lei pola prestación de servizos ou a realización de actividades efectuadas en réxime de dereito privado cando, prestándose tamén tales servizos ou actividades polo sector privado, sexan de solicitude voluntaria por parte dos administrados».</p>
    <p>Así mesmo, o artigo 51 da referida lei establece que «os prezos privados serán fixados polas consellerías correspondentes, logo de informe favorable da de Economía e Facenda, atendendo ás condicións e circunstancias do mercado en que operen, sen prexuízo de que excepcionalmente poidan aplicarse subvencións reguladoras. Para estes efectos, a consellería correspondente remitirá á de Economía e Facenda o proxecto normativo xunto coa memoria económica en que se xustifiquen os aspectos anteriores. A norma que fixe estes prezos deberá ser publicada no <em>Diario Oficial de Galicia</em>».</p>
    <p>Na súa virtude, vista a proposta formulada pola Axencia Turismo de Galicia e logo do informe favorable da Consellería de Facenda, esta consellería</p>
    <h2>DISPÓN:</h2>
    <p>Artigo 1. <em>Obxecto</em></p>
    <p>1. Esta orde ten por obxecto o establecemento do prezo que aplicará pola expedición das follas de reclamacións de turismo a respectiva área provincial da Axencia Turismo de Galicia, logo da solicitude da persoa titular ou representante da empresa ou establecemento turístico. </p>
    <p>Artigo 2. <em>Suxeitos obrigados ao pagamento</em></p>
    <p>1. Son suxeitos obrigados ao pagamento as persoas titulares das empresas turísticas que soliciten as follas de reclamacións de turismo.</p>
    <p>2. Os organismos da Administración pública da Xunta de Galicia, definidos no artigo 3 da Lei 6/2003, de taxas, prezos e exaccións reguladoras da Comunidade Autónoma de Galicia, estarán exentos do pagamento do prezo privado regulado na orde.</p>
    <p>Artigo 3. <em>Forma de liquidación e pagamento</em></p>
    <p>O pagamento do prezo deberá realizarse no momento de presentar a solicitude das follas de reclamacións de turismo, como requisito previo e necesario para a realización da entrega conforme o establecido na Orde da Consellería de Economía e Facenda do 29 de xuño de 1994 pola que se regula o procedemento de recadación voluntaria das taxas e dos prezos da Comunidade Autónoma de Galicia.</p>
    <p>Artigo 4. <em>Fixación do prezo</em></p>
    <p>1. Apróbase o prezo pola expedición de follas de reclamación de turismo, que será de 0,15 euros por folla.</p>
    <p>2. O prezo inclúe o imposto do valor engadido (IVE).</p>
    <p>Artigo 5. <em>Actualización do prezo</em></p>
    <p>O prezo establecido no artigo 4 desta orde poderá actualizarse o 1 de xaneiro de cada ano na mesma proporción que a variación interanual experimentada polo índice xeral de prezos de consumo para o conxunto nacional total (IPC, base 2006) no mes de novembro, calculado polo Instituto Nacional de Estatística. O prezo actualizado deberá facerse público mediante resolución da persoa titular da Dirección da Axencia Turismo de Galicia, que se publicará no <em>Diario Oficial de Galicia</em>.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 5 de novembro de 2013</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

