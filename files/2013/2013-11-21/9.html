---
date: '2013-11-21'
id: G0165-141113-0002
page: 45102
number: 223
agency: Consellería do Medio Rural e do Mar
section: III. Outras disposicións.
title: >-
  RESOLUCIÓN do 12 de novembro de 2013, da Dirección Xeral de Desenvolvemento
  Pesqueiro, pola que se aproba o baremo para obter o permiso de explotación
  para o marisqueo a pé.
range: Resolución
url: >-
  https://www.xunta.gal/dog/Publicados/2013/20131121/AnuncioG0165-141113-0002_gl.html
---
<p>O Decreto 425/1993, do 17 de decembro, polo que se refunde a normativa vixente sobre o permiso de explotación para exercer a actividade pesqueira e marisqueira, regula no seu capítulo III o permiso de explotación para marisqueo a pé, que habilita para exercer a actividade nas zonas marítimo-terrestres de libre marisqueo e nas zonas de autorización ou concesión administrativa, de acordo coas especificacións contidas nel. </p>
    <p>A Orde do 15 de xullo de 2011 pola que se regula o permiso de explotación para o marisqueo a pé (DOG núm. 114, do 28 de xullo), no seu artigo 6, define o procedemento para a obtención do permiso de explotación e determina que as solicitudes presentadas e que cumpran os requisitos establecidos serán valoradas de acordo cun baremo, no cal se terán en conta os criterios establecidos no artigo 8.</p>
    <p>A Resolución do 15 de xullo de 2011, da Dirección Xeral de Ordenación e Xestión dos Recursos Mariños, aproba o baremo para a valoración das solicitudes para obter o permiso de explotación para o marisqueo a pé (DOG núm. 114, do 28 de xullo).</p>
    <p>A experiencia acumulada no proceso de baremación das solicitudes en relación coa epígrafe de formación fai aconsellable mellorar o procedemento, de xeito que a valoración das actividades formativas sexa homoxénea e que as persoas interesadas coñezan cales son consideradas como méritos e a puntuación que obteñen. Ademais, cómpre completar esta epígrafe incluíndo a titulación académica dos aspirantes, ademais das actividades formativas realizadas. </p>
    <p>O Decreto 46/2012, do 19 de xaneiro, polo que se establece a estrutura orgánica da Consellería do Medio Rural e do Mar e do Fondo Galego de Garantía Agraria, atribúelle á Dirección Xeral de Desenvolvemento Pesqueiro as competencias da ordenación do marisqueo, o establecemento das condicións para o exercicio da actividade marisqueira e a conservación e a protección e xestión sustentable dos recursos marisqueiros. Así mesmo, ten ao seu cargo a ordenación, dirección e coordinación das atribucións que ten asumidas a consellería en materia de extensión pesqueira, ensinanzas e titulacións náutico-pesqueiras.</p>
    <p>Así pois, a Dirección Xeral de Desenvolvemento Pesqueiro, tras a consulta realizada co sector interesado, </p>
    <h2>RESOLVE:</h2>
    <p>Primeiro. Aprobar o baremo para a valoración das solicitudes para obter o permiso de explotación para marisqueo a pé e que figura como anexo I desta resolución.</p>
    <p>Segundo. Recoñecer as actividades formativas que serán consideradas como mérito no baremo para obter o permiso de explotación para o marisqueo a pé segundo o anexo II desta resolución.</p>
    <p>Terceiro. Deixar sen efecto a Resolución do 15 de xullo de 2011, da Dirección Xeral de Ordenación e Xestión dos Recursos Mariños, pola que se aproba o baremo para a valoración das solicitudes para obter o permiso de explotación para o marisqueo a pé. </p>
    <p>Os procesos selectivos iniciados con anterioridade a esta resolución rexeranse polo baremo disposto na Resolución do 15 de xullo de 2011, ata a súa resolución final. </p>
    <p>Contra esta resolución, que non esgota a vía administrativa, poderá interpoñerse recurso de alzada ante o secretario xeral do Mar, no prazo dun mes desde o día seguinte ao da súa publicación no <em>Diario Oficial de Galicia</em>, de conformidade co disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 12 de novembro de 2013</p>
    <footer><p>Susana Rodríguez Carballo<br>Directora xeral de Desenvolvemento Pesqueiro</p></footer>
    <h2>ANEXO I<br>Baremo para a valoración das solicitudes para obter o permiso de explotación para o marisqueo a pé</h2>
    <p>1. Por ser demandante de emprego.</p>
    <p>A puntuación máxima total que se poderá obter nesta epígrafe será de 3 puntos.</p>
    <p>Polo tempo transcorrido como desempregado/a, debidamente acreditado e sempre que sexa demandante de emprego: 0,25 puntos por mes durante un tempo máximo de 1 ano anterior á convocatoria.</p>
    <p>2. Por formación. </p>
    <p>A puntuación máxima que se poderá obter nesta epífrafe será de 3 puntos. </p>
    <p>Nesta epígrafe computarán as actividades de formación realizadas pola persoa interesada e a titulación académica que posúa. </p>
    <p>a) Actividades de formación (cursos, seminarios e xornadas ou asimiladas).</p>
    <p>1º Valoraranse as actividades que foron recoñecidas como mérito para acceder ao permiso de marisqueo a pé e que figuran inscritas no catálogo de actividades formativas, de conformidade co establecido no anexo II.</p>
    <p>2º Cando unha actividade formativa teña varios niveis, só computará aquela que permita obter a maior puntuación. </p>
    <p>3º Non se computarán o certificado de percebeiro nin o certificado para a extracción de recursos específicos con técnicas de mergullo.</p>
    <p>b) Titulación académica.</p>
    <p>1º Graduado en ESO ou equivalente: 0,30 puntos.</p>
    <p>2º Bacharel ou equivalente: 0,50 puntos.</p>
    <p>3º Diplomado universitario ou equivalente: 0,70 puntos.</p>
    <p>4º Licenciado universitario ou equivalente: 1 punto.</p>
    <p>Só se valorará a titulación académica superior. Para os efectos de equivalencia de titulación só se admitirán as establecidas polo Ministerio de Educación, Cultura e Deporte.</p>
    <p>Ás persoas que posúan a titulación de técnico superior en produción acuícola ou técnico en Operacións de Cultivo Acuícola impartidas no Instituto Galego de Formación en Acuicultura (IGAFA), engadiráselles 1 punto á puntuación obtida na titulación académica. </p>
    <p>3. Por estar empadroado/a nun concello do ámbito das confrarías ou entidades titulares do plan de explotación en que está prevista a incorporación, durante un período mínimo de 1 ano anterior á convocatoria: 4 puntos.</p>
    <p>4. En caso de producirse empate na puntuación obtida, resolverase mediante sorteo en presenza das persoas afectadas pola dita situación.</p>
    <h2>ANEXO II<br>Recoñecemento de actividades formativas como mérito no baremo</h2>
    <p>1. As actividades formativas (cursos, seminarios, xornadas ou asimiladas), que pretendan ser consideradas como mérito no baremo para obter o permiso de explotación para o marisqueo a pé, deberán ter contidos nas seguintes materias:</p>
    <p>a) Asociacionismo e fórmulas organizativas. Cooperativismo. </p>
    <p>b) Habilidades sociais.</p>
    <p>c) Habilidades de dirección, negociación. Xestión de organizacións. Responsabilidade social.</p>
    <p>d) Lexislación pesqueira, marisqueira e acuícola.</p>
    <p>e) Cultivos e xestión das especies de interese marisqueiro en Galicia.</p>
    <p>f) Comercialización de produtos pesqueiros.</p>
    <p>g) Informática para a xestión de organizacións. </p>
    <p>h) Manipulación de produtos pesqueiros frescos.</p>
    <p>i) Prevención de riscos laborais no sector pesqueiro.</p>
    <p>j) Turismo mariñeiro.</p>
    <p>As actividades formativas, segundo a forma de participación, poden ser presenciais, en rede (mediante ferramentas electrónicas) ou mixtas.</p>
    <p>2. As actividades formativas recoñecidas como mérito poderán ser:</p>
    <p>a) As realizadas pola consellería competente en materia de marisqueo inscritas no catálogo de actividades formativas. </p>
    <p>b) As promovidas por outras entidades ou institucións, tanto públicas como privadas, sen ánimo de lucro, que sexan recoñecidas pola Dirección Xeral de Desenvolvemento Pesqueiro. </p>
    <p>As entidades privadas deberán ter entre os seus obxectivos específicos ou estatutarios a realización de actividades formativas, así como expresar que non teñen ánimo de lucro.</p>
    <p>3. Requisitos para o recoñecemento de actividades formativas, pola consellería competente en materia de marisqueo:</p>
    <p>a) A persoa ou entidade interesada no recoñecemento deberá achegar ante a Dirección Xeral de Desenvolvemento Pesqueiro a documentación acreditativa da dita actividade. No caso de entidades a documentación incluirá unha memoria, informe ou programa de cada actividade, e no caso de persoas físicas será un certificado acreditativo de participación.</p>
    <p>Poderán recoñecerse de oficio as actividades formativas realizadas polas administracións, entidades do sector público e corporacións de dereito público.</p>
    <p>b) As actividades serán susceptibles de recoñecemento segundo estableza o servizo con competencias en ensinanzas marítimo-pesqueiras, que en calquera momento poderá solicitar á persoa interesada a información necesaria para avaliar a actividade que pretenda ser recoñecida. </p>
    <p>c) As actividades de formación que pretendan ser recoñecidas deberán vir expresadas en horas e aquelas que teñan menos de oito horas non serán computables nin poderán acumularse.</p>
    <p>d) Nas actividades que se pretendan recoñecer deberán realizarase controis de asistencia. </p>
    <p>e) Non se recoñecerán como actividades formativas as accións conducentes á obtención dunha titulación académica.</p>
    <p>f) Os certificados acreditativos da participación en actividades formativas constarán dos seguintes datos: </p>
    <p>1º Institución ou entidade organizadora da actividade. </p>
    <p>2º Nome e cargo de quen expide a certificación en representación da institución ou entidade organizadora. </p>
    <p>3º Nome, apelidos e DNI da persoa á cal se lle vai facer o certificado. </p>
    <p>4º Denominación da actividade. </p>
    <p>5º Lugar e datas de realización. </p>
    <p>6º Número de horas de duración. </p>
    <p>7º Lugar e data de expedición do certificado. </p>
    <p>8º Sinatura e selo. </p>
    <p>Só se aceptarán os certificados que acrediten a superación íntegra da actividade. Non se aceptarán certificacións parciais. </p>
    <p>4. Catálogo:</p>
    <p>a) Todas as actividades formativas que se recoñezan como mérito no baremo para obter o permiso de explotación para o marisqueo a pé se inscribirán nun catálogo.</p>
    <p>b) O catálogo de actividades formativas dependerá da Dirección Xeral de Desenvolvemento Pesqueiro e será responsable do seu mantemento o servizo con atribucións en ensinanzas marítimo-pesqueiras. </p>
    <p>c) O catálogo poderá ser consultado na páxina web http://www.medioruralemar.xunta.es, e será actualizado cando se recoñezan novas actividades formativas.</p>

