---
date: '2013-04-30'
id: G0181-240413-0001
page: 13644
number: 83
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 22 de abril de 2013, da Axencia Galega de Infraestruturas, para
  facer pública a resolución pola que se aproba o expediente de información
  pública e definitivamente o proxecto de trazado de conversión en autovía do
  corredor do Morrazo CG-4.1, treito enlace de Rande-enlace de Cangas (clave
  PO/12/070.01).
range: Anuncio
url: >-
  https://www.xunta.gal/dog/Publicados/2013/20130430/AnuncioG0181-240413-0001_gl.html
---
<p>Antecedentes de feito.</p>
    <p>Primeiro. Con data do 14 de xuño de 2012 a directora da Axencia Galega de Infraestruturas aprobou provisionalmente o proxecto de trazado de conversión en autovía do corredor do Morrazo CG-4.1, treito enlace de Rande-enlace de Cangas, clave: PO/12/070.01.</p>
    <p>Segundo. Con data do 20 de xullo de 2012 publicouse no Diario Oficial de Galicia (nº 139) a Resolución do 26 de xuño de 2012, da directora da Axencia Galega de Infraestruturas, pola que se sometía ao trámite de información pública, polo prazo de 30 días hábiles, o proxecto de trazado de conversión en autovía do corredor do Morrazo CG-4.1, treito enlace de Rande-enlace de Cangas, clave: PO/12/070.01, así como a relación individual de bens, dereitos e propietarios afectados polo proxecto referenciado.</p>
    <p>Simultaneamente, o proxecto foi remitido ás administracións públicas afectadas para que, no prazo dun mes, o examinasen e emitisen informe ao respecto.</p>
    <p>Terceiro. Con data do 22 de agosto de 2012 publicouse no Diario Oficial de Galicia (nº 159) a Resolución do 8 de agosto de 2012, da directora da Axencia Galega de Infraestruturas, pola que se ampliaba o prazo de información pública do referenciado proxecto de trazado, ata o día 28 de setembro de 2012.</p>
    <p>Cuarto. Mediante Resolución do 22 de novembro de 2012 da Secretaría Xeral de Calidade e Avaliación Ambiental se estableceu a non necesidade de someter este proxecto ao trámite de avaliación de impacto ambiental.</p>
    <p>Quinto. Durante todo o trámite de información pública presentáronse alegacións e informes que foron remitidos á dirección do estudo para a súa valoración.</p>
    <p>Fundamentos de dereito.</p>
    <p>Primeiro. O artigo 15.1 da Lei 4/1994, do 14 de setembro, de estradas de Galicia, establece que cando se trate da construción dunha nova estrada ou variante de poboación non prevista no planeamento urbanístico vixente, a Administración titular da estrada aprobará tecnicamente o correspondente estudo informativo ou proxecto de trazado que se someterá ao trámite de información pública durante un prazo de trinta días hábiles, na forma prevista na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>No punto 2 dese artigo establécese que, simultaneamente coa información pública, o estudo ou proxecto deberá remitirse ás administracións afectadas para que, no prazo dun mes, examinen se o trazado proposto é o máis adecuado para o interese xeral e para os intereses das localidades e provincias afectadas. Transcorrido este prazo e un mes máis sen que as administracións afectadas emitan informe ao respecto, entenderase que están conformes co estudo ou proxecto.</p>
    <p>Segundo. Na tramitación do expediente tivéronse en conta as normas de procedemento contidas na Lei 4/1994, do 14 de setembro, de estradas de Galicia; na Lei 30/1992, do 26 de novembro, de réxime xurídico das administracións públicas e do procedemento administrativo común, e demais normas vixentes de aplicación.</p>
    <p>Por todo o exposto, e tras a análise efectuada das alegacións e informes presentados polos organismos oficiais competentes,</p>
    <h2>Resolvo:</h2>
    <p>Primeiro. Aprobar o expediente de información pública e definitivamente o proxecto de trazado de conversión en autovía do corredor do Morrazo CG-4.1, treito enlace de Rande-enlace de Cangas, clave: PO/12/070.01, coas seguintes consideracións, que deberán ser tidas en conta, na fase de proxecto de construción:</p>
    <p>Primeira. Por petición da Dirección Xeral do Patrimonio Cultural realizarase un estudo de detalle sobre o impacto que o novo túnel xerará sobre o xacemento do Castro de Montealegre e o seu ámbito de protección.</p>
    <p>Segunda. Incluiranse as matizacións sinaladas pola Dirección Xeral do Patrimonio Cultural en relación aos elementos etnográficos camiño de Carroque e muíño de Laxiña.</p>
    <p>Terceira. Incluirase e deseñarase, no punto quilométrico 2+430, unha pasarela para repoñer o antigo camiño de Carroque-Poza da Moura, e pasar a canalización de auga potable e regadía propiedade da Comunidade de Usuarios de Augas dos barrios de Calvar e Verdeal.</p>
    <p>Cuarta. Incluirase a instalación dun valo antivandálico entre os pp.qq. 8+380-8+520, para garantir a seguridade viaria na autovía.</p>
    <p>Quinta. Comprobarase o estado do manancial e do lago Quinteiros e, se é o caso, incluirase unha partida orzamentaria destinada ao seu acondicionamento.</p>
    <p>Sexta. Analizarase a conveniencia de trasladar o Miradoiro dos Parentes e, se é o caso, incluirase a partida correspondente.</p>
    <p>Sétima. Acondicionarase para o tránsito de peóns o paso inferior do enlace de Moaña (p.q. 9+640), na estrada PO-313 Marín-Moaña.</p>
    <p>Segundo. Consonte establece o artigo 15.3 da Lei 4/1994, do 14 de setembro, de estradas de Galicia ordénase a modificación ou revisión do planeamento urbanístico dos concellos afectados polo proxecto de trazado de conversión en autovía do corredor do Morrazo CG-4.1, treito enlace de Rande-enlace de Cangas, clave: PO/12/070.01, os cales deberán acomodarse ás determinacións do proxecto de trazado no prazo dun ano desde a súa aprobación.</p>
    <p>Terceiro. O proxecto de construción que desenvolva o proxecto de trazado deberá axustarse ás indicacións recollidas nesta resolución.</p>
    <p>Cuarto. Así mesmo, na páxina web da Consellería de Medio Ambiente, Territorio e Infraestruturas (http://www.cmati.xunta.es/tema/c/Infraestruturas_Estradas), porase á disposición dos interesados un documento coa planta do proxecto de trazado aprobado.</p>
    <p>Quinto. Contra esta resolución, que pon fin á vía administrativa, poderase interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses, contados desde o día seguinte ao da publicación desta resolución no Diario Oficial de Galicia, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa ou ben recurso potestativo de reposición ante o conselleiro de Medio Ambiente, Territorio e Infraestruturas no prazo dun mes contado desde o día seguinte ao da publicación desta resolución no DOG, de acordo co disposto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>O que se fai público para xeral coñecemento.</p>
    <p>Santiago de Compostela, 22 de abril de 2013</p>
    <footer><p>Ethel Vázquez Mourelle<br>Directora da Axencia Galega de Infraestruturas</p></footer>

