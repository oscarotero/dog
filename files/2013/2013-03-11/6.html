---
date: '2013-03-11'
id: CA05-070313-0001
page: 7178
number: 49
agency: Consellería de Traballo e Benestar
section: III. Outras disposicións.
title: >-
  ORDE do 5 de marzo de 2013 pola que se regula o procedemento de adxudicación
  de estadías nas residencias de tempo libre adscritas a esta consellería para o
  ano 2013.
range: Orde
url: >-
  https://www.xunta.gal/dog/Publicados/2013/20130311/AnuncioCA05-070313-0001_gl.html
---
<p>O Estatuto de autonomía de Galicia, no seu artigo 27.23º, asígnalle á Comunidade Autónoma competencia exclusiva en materia de asistencia social.</p>
    <p>Por outra banda, o Real decreto 4123/1982, do 29 de decembro, sobre traspaso de funcións e servizos da Administración do Estado á Comunidade Autónoma de Galicia en materia de tempo libre, dispón que terán dereito a ser persoas usuarias das residencias traspasadas todos/as os/as traballadores/as de nacionalidade española e os/as familiares deles/as, calquera que sexa o lugar do seu domicilio.</p>
    <p>A Lei 13/2008, do 3 de decembro, de servizos sociais de Galicia, no seu artigo 2, define os servizos sociais como o conxunto coordinado de prestacións, programas e equipamentos destinados a garantir a igualdade de oportunidades no acceso á calidade de vida e á participación social de toda a poboación galega, competencias atribuídas neste sector á Consellería de Traballo e Benestar a través do Decreto 42/2013, do 21 de febreiro.</p>
    <p>A Consellería de Traballo e Benestar dispón de dous centros destinados ao gozo do lecer das familias, as residencias de tempo libre de Panxón e O Carballiño, ás cales se lles quere dar un fondo contido social, posibilitando o acceso de familias a un período vacacional nas residencias de tempo libre de Galicia.</p>
    <p>Mediante a presente orde ofértanse quendas de estadías nas ditas residencias, co fin de favorecer a comunicación e participación persoal e sociofamiliar, cumprindo unha importante función social.</p>
    <p>Neste sentido, esta orde recolle aspectos tales como a determinación das persoas destinatarias, distribución de prazas, servizos ofertados, solicitudes e tramitación, adxudicacións, prezos e pagamento, contribuíndo con isto a reforzar a confianza da cidadanía no funcionamento do sistema.</p>
    <p>Na súa virtude, en uso das facultades que teño atribuídas,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>Esta orde ten por obxecto regular o procedemento de adxudicación de estadías e servizos das residencias de tempo libre de Panxón e O Carballiño para o ano 2013, sitas nas localidades de Panxón-Nigrán (Pontevedra) e O Carballiño (Ourense), respectivamente, e adscritas á Consellería de Traballo e Benestar.</p>
    <p>Artigo 2. <em>Persoas destinatarias</em></p>
    <p>Poderán ser destinatarias todas as persoas maiores de idade, ou menores sempre que vaian acompañadas dos/as seus/súas proxenitores/as ou titores/as legais, que teñan a súa residencia en territorio español. Igualmente, poderán acollerse a esta orde os/as galegos/as residentes no exterior.</p>
    <p>Artigo 3. <em>Distribución das prazas</em></p>
    <p>A distribución das prazas será compartida nun 50 % entre a Consellería de Traballo e Benestar e as centrais sindicais en razón da súa representatividade na Comunidade Autónoma de Galicia, de acordo cos resultados obtidos nas últimas eleccións sindicais.</p>
    <p>Artigo 4. <em>Tipos de servizo</em></p>
    <p>1. Servizo de residencia.</p>
    <p>O servizo de residencia consistirá no aloxamento e mantenza en réxime de pensión completa durante a quenda adxudicada ás persoas beneficiarias.</p>
    <p>As quendas e tempadas ofertadas detállanse no anexo II da presente orde. </p>
    <p>2. Servizos para non residentes.</p>
    <p>Poderán gozar do servizo de comedor os/as familiares e persoas con relación de amizade cos/coas residentes que veñan visitar a instalación, segundo as normas para a provisión de prazas que determine o/a director/a de cada residencia, e sen prexuízo da prioridade que se outorgue e se garanta ás persoas aloxadas.</p>
    <p>Artigo 5. <em>Os prezos</em></p>
    <p>Os prezos, tanto para os servizos de residencia como para os/as non residentes, establécense no Decreto 84/2012, do 16 de febreiro, polo que se establecen os prezos públicos polas prestacións das residencias de tempo libre. </p>
    <p>Artigo 6. <em>Solicitudes e documentación</em></p>
    <p>Polo que respecta ás prazas adxudicadas pola Consellería de Traballo e Benestar, farase unha única solicitude por unidade familiar para as quendas solicitadas.</p>
    <p>Non se admitirán as solicitudes que inclúan persoas que gozaron dalgunha quenda na mesma residencia nalgún dos dous anos anteriores. </p>
    <p>1. Os/as solicitantes da quenda de familias numerosas deberán presentar:</p>
    <p>Solicitude segundo modelo oficial (anexo I).</p>
    <p>Copia do título de familia numerosa, no caso de non ser expedido ou renovado pola Comunidade Autónoma de Galicia.</p>
    <p>2. Resto de familias:</p>
    <p>Solicitude segundo modelo oficial (anexo I).</p>
    <p>Acreditación da discapacidade, de ser o caso, só cando non sexa expedida pola Comunidade Autónoma de Galicia.</p>
    <p>A persoa solicitante dará o seu consentimento expreso á Consellería de Traballo e Benestar para a comprobación telemática do seu DNI ante o Ministerio de Facenda e Administracións Públicas (anexo I). No caso de que non queira autorizar a dita obtención dos datos do seu DNI, terá que achegar a copia deste xunto co resto da documentación.</p>
    <p>Artigo 7. <em>Presentación de solicitudes: lugar e prazo </em></p>
    <p>1. As solicitudes de estadías na residencia de tempo libre de Panxón presentaranse no Rexistro da Xefatura Territorial da Consellería de Traballo e Benestar en Vigo (rúa Concepción Arenal, nº 8, 36201 Vigo) e as solicitudes de estadías na residencia de tempo libre do Carballiño presentaranse no Rexistro da Xefatura Territorial da Consellería de Traballo e Benestar en Ourense (avda. da Habana, nº 79, 32004 Ourense), sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>2. As solicitudes tamén poderán presentarse vía electrónica. O formulario da solicitude, correspondente co modelo normalizado, que se publica como anexo I a esta orde, estará dispoñible na sede electrónica da Xunta de Galicia, https://sede.xunta.es, para a súa tramitación electrónica completa.</p>
    <p>Para a presentación na sede electrónica do dito formulario admitirase o DNI electrónico ou calquera outro sistema de sinatura electrónica aceptado pola sede da persoa solicitante ou representante legal. O dito formulario deberá ser cuberto en todos os seus campos sen engadir novos datos, emendar, variar ou riscar o seu formato orixinal. En caso contrario, as solicitudes non se admitirán a trámite.</p>
    <p>No suposto de que a persoa solicitante non dispoña de sistema de sinatura aceptado pola sede electrónica, admítese igualmente a presentación da solicitude en formato papel unha vez cuberto o formulario en formato PDF dispoñible na sede, que se presentará asinado nos enderezos sinalados no punto 1 deste artigo.</p>
    <p>3. O prazo de presentación de solicitudes abrirase ao día seguinte da publicación desta orde no Diario Oficial de Galicia e rematará o 1 de abril de 2013.</p>
    <p>Artigo 8. <em>Requirimento de emenda</em></p>
    <p>Os/as directores/as das respectivas residencias comprobarán que os expedientes reúnen todos os requisitos exixidos na presente orde; en caso contrario procederán a reclamarlles por escrito ás persoas interesadas os documentos preceptivos para poder resolver o expediente, co apercibimento de que, se así non se fixese nun prazo de 10 días, se lles terá por desistidas da súa petición de acordo co artigo 71.1º da Lei 30/1992, do 26 de novembro, de réxime xurídico das administracións públicas e do procedemento administrativo común, logo da resolución do/a xefe/a territorial competente, que se deberá ditar nos termos previstos no artigo 42 da dita lei.</p>
    <p>Artigo 9. <em>Adxudicación de estadías</em></p>
    <p>A adxudicación das prazas correspondentes á Consellería de Traballo e Benestar efectuarase por sorteo de datas, que será público e terá lugar ante o/a xefe/a territorial da Consellería de Traballo e Benestar correspondente á localidade en que están situadas as residencias. Da data e do lugar en que se realice o sorteo darase publicidade mediante anuncio nas páxinas web http://traballoebenestar.xunta.es/ e www.familiasgalegas.org. No antedito sorteo teranse en conta todas aquelas solicitudes presentadas dentro do prazo establecido. Todas as datas do prazo establecido no artigo 7.3º entran en sorteo e delas sairá unha que será pola que se iniciará a adxudicación das prazas, ata cubrir o total de cuartos dispoñibles. As prazas que queden vacantes por renuncias posteriores á súa adxudicación ofertaranse ás persoas solicitantes que non obtivesen praza, e para estes efectos seguirase a orde de adxudicación establecida no sorteo.</p>
    <p>A primeira quenda do mes de agosto en ambas as dúas residencias queda reservada ás familias que acrediten a súa condición de numerosas; non obstante, estas poderán solicitar calquera outra das datas que se recollen no anexo II. A adxudicación desta quenda farase igualmente por sorteo de datas e as sobrantes serán incluídas, de ser o caso, no procedemento xeral de adxudicación. As familias numerosas que se presenten ao resto das quendas entrarán no sorteo xeral e non terán preferencia ningunha.</p>
    <p>Non se adxudicarán prazas por máis dunha quenda durante a tempada de verán.</p>
    <p>Artigo 10. <em>Resolución</em></p>
    <p>1. Correspóndelle ao/á xefe/a territorial competente por razón de territorio, por delegación da conselleira de Traballo e Benestar, a resolución das adxudicacións das estadías, levantará acta do dito sorteo e remitirá o resultado aos/ás respectivos/as directores/as das residencias. As ditas resolucións deberán facer constar expresamente que se adoptan por delegación e consideraranse ditadas polo órgano delegante. </p>
    <p>A persoa que exerza a dirección da respectiva residencia notificaralles ás persoas interesadas a quenda e tempada concedida ou a non adxudicación, de ser o caso. </p>
    <p>2. As resolucións ditadas neste procedemento esgotan a vía administrativa e contra elas pode interporse recurso contencioso-administrativo ante o Tribunal Superior de Xustiza de Galicia, no prazo de dous meses a partir do día seguinte ao da notificación da resolución, de conformidade co disposto na Lei 29/1998, do 13 de xullo, reguladora da xurisdición contencioso-administrativa. En caso de silencio administrativo, o prazo será de 6 meses desde o día seguinte a aquel en que a solicitude se entenda desestimada. </p>
    <p>Potestativamente, e con anterioridade á interposición do referido recurso contencioso-administrativo, poderá interporse recurso de reposición ante o órgano que ditou o acto, no prazo dun mes a partir do día seguinte ao da notificación da dita resolución expresa. Se a resolución é presunta o prazo será de 3 meses, contados a partir do día seguinte a aquel en que se produza o acto presunto. Transcorridos os ditos prazos, unicamente se poderá interpor o recurso contencioso-administrativo sen prexuízo, de ser o caso, da procedencia do recurso extraordinario de revisión.</p>
    <p>Artigo 11. <em>Pagamento do prezo da estadía</em></p>
    <p>As persoas beneficiarias realizarán, no prazo de dez días desde a recepción da confirmación da reserva por parte da residencia, un depósito de 30 € por cuarto en concepto da dita reserva, e outro depósito, 30 días antes do inicio da quenda adxudicada, pola cantidade restante ata completar a totalidade do prezo da estadía. </p>
    <p>Artigo 12. <em>Anulación de estadías e reintegro de pagamentos</em></p>
    <p>Se a persoa adxudicataria anula as estadías, perderá a cantidade depositada en concepto de reserva, agás causas de forza maior debidamente acreditadas. A dita anulación efectuarase por calquera medio en que quede constancia da data de entrada da anulación, e remitirase ao enderezo da residencia de tempo libre que corresponda.</p>
    <p>Terá dereito a que se lle devolvan as cantidades que depositase con posterioridade, para o cal terá que facer a reclamación correspondente. A continuación, instruirase e resolverase un expediente, e farase o reintegro de acordo coas porcentaxes que se detallan a continuación:</p>
    <p>– Anulación ata 20 días antes da data do comezo do gozo das estadías: 100 %. </p>
    <p>– Anulación entre 19 e 10 días antes da data de comezo do gozo das estadías: 75 %.</p>
    <p>– Anulación entre 9 e 3 días antes da data de comezo do gozo das estadías: 50 %.</p>
    <p>– Anulación con menos de 3 días ou unha vez comezado o gozo das estadías: 25 %.</p>
    <p>Para calcular a porcentaxe da devolución, tomarase como data de referencia a de rexistro de entrada na residencia, e que en ningún caso se fará responsable a residencia dos eventuais atrasos que se poidan producir no envío da dita documentación.</p>
    <p>Disposición adicional</p>
    <p>Apróbase a delegación de competencias para resolver a adxudicación das estadías á persoa titular da Xefatura Territorial da Consellería de Traballo e Benestar de Ourense (para as que correspondan á Residencia de Tempo Libre do Carballiño) e de Vigo (para as que correspondan á Residencia de Tempo Libre de Panxón).</p>
    <p>Disposición derradeira primeira</p>
    <p>Autorízase a persoa titular da Dirección Xeral de Familia e Inclusión para ditar as disposicións necesarias para o desenvolvemento desta orde.</p>
    <p>Disposición derradeira segunda</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 5 de marzo de 2013</p>
    <footer><p>Beatriz Mato Otero<br>Conselleira de Traballo e Benestar</p></footer>
    <h2>ANEXO II<br>Estadías dos/as residentes</h2>
    <table>
     <tbody>
      <tr>
       <td>Residencia</td>
       <td>Mes</td>
       <td>Quenda</td>
       <td>Tempada</td>
      </tr>
      <tr>
       <td rowspan="3">Panxón</td>
       <td>Xullo</td>
       <td>Do 1 ao 10
        Do 12 ao 20
        Do 22 ao 30</td>
       <td>Alta</td>
      </tr>
      <tr>
       <td>Agosto</td>
       <td>Do 1 ao 10
        Do 12 ao 20
        Do 22 ao 30</td>
       <td>Alta</td>
      </tr>
      <tr>
       <td>Setembro</td>
       <td>Do 1 ao 10</td>
       <td>Alta</td>
      </tr>
      <tr>
       <td rowspan="3">O Carballiño</td>
       <td>Xullo</td>
       <td>Do 1 ao 10
        Do 12 ao 20
        Do 22 ao 30</td>
       <td>Alta</td>
      </tr>
      <tr>
       <td>Agosto</td>
       <td>Do 1 ao 10
        Do 12 ao 20
        Do 22 ao 30</td>
       <td>Alta</td>
      </tr>
      <tr>
       <td>Setembro</td>
       <td>Do 1 ao 10</td>
       <td>Alta</td>
      </tr>
     </tbody>
    </table>

