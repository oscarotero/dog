---
date: '2013-10-16'
id: L240-260913-0001
page: 41067
number: 198
agency: Concello de Portas
section: VI. Anuncios. b) Administración local.
title: ANUNCIO de aprobación inicial do Plan xeral de ordenación municipal.
range: Anuncio
url: >-
  https://www.xunta.gal/dog/Publicados/2013/20131016/AnuncioL240-260913-0001_gl.html
---
<p>O Pleno do Concello de Portas, en sesión ordinaria do 30 de agosto de 2013, conforme o disposto no artigo 85 da Lei 9/2002, do 30 de decembro, de ordenación urbanística e protección do medio rural de Galicia, e o disposto no artigo 11 do Real decreto lexislativo 2/2008, do 20 de xuño, polo que se aproba o texto refundido da Lei do solo, e o artigo 7 da vixente Lei 6/2007, de medidas urxentes en materia de ordenación do territorio e do litoral de Galicia, acordou por maioría absoluta: </p>
    <p>1. Aprobar inicialmente o Plan xeral de ordenación municipal do Concello de Portas, elaborado por OAU Oficina de Arquitectura, Urbanismo y Planificación, SLP, no cal se inclúe o informe de sustentabilidade ambiental (ISA). </p>
    <p>2. Someter o dito plan xeral a información pública, cos documentos integrantes do expediente administrativo tramitado, incluído o informe de sustentabilidade ambiental, por un prazo de dous meses, efectuando a publicación dos anuncios correspondentes no <em>Diario Oficial de Galicia</em> e en dous dos xornais de maior difusión da provincia (<em>Diario de Pontevedra</em> e <em>Faro de Vigo</em>). Para estes efectos, o período de información pública rematará transcorridos os dous meses desde o día seguinte ao da publicación do anuncio no <em>Diario Oficial de Galicia</em>. Durante este, todas as persoas interesadas poderán facer uso do seu dereito a consultar os documentos nas dependencias do Concello de Portas, de luns a venres, das 9.00 ás 14.00 horas, e presentar as alegacións escritas oportunas en horario de oficina.</p>
    <p>Simultaneamente ao trámite de información pública, o concello solicitaralles ás administracións públicas competentes os informes sectoriais que resulten necesarios, que deberán ser emitidos no prazo máximo dun mes, agás que a lexislación sectorial sinale outro prazo. </p>
    <p>Así mesmo, e durante o prazo de información pública, daráselles audiencia aos municipios limítrofes. </p>
    <p>3. De conformidade co sinalado no artigo 77 da Lei 9/2002, do 30 de decembro, de ordenación urbanística e protección do medio rural de Galicia, o acordo de aprobación inicial determina por si só a suspensión do procedemento de outorgamento de licenzas, nos ámbitos que se relacionan nos parágrafos seguintes. Esta suspensión terá unha duración máxima de dous anos e extinguirase, en todo caso, coa aprobación definitiva do planeamento: </p>
    <p>a) En todas as zonas afectadas por sistemas xerais ou locais de vías, infraestruturas, equipamentos ou espazos libres, en calquera clase de solo, agás naquelas zonas que sirvan para a propia execución destes. </p>
    <p>b) Nos núcleos rurais suspenderase só naquelas zonas en que non se poidan cumprir as dúas ordenacións ou normativas simultaneamente (normas complementarias e subsidiarias de planeamento (NSP) da provincia de Pontevedra vixentes e PXOM). </p>
    <p>c) No solo rústico só se suspenderán as licenzas no caso xeral da alínea a) anterior (zonas afectadas por sistemas xerais ou locais de vías, infraestruturas, equipamentos ou espazos libres) e naquelas zonas en que non se poidan cumprir as dúas ordenacións ou normativas simultaneamente (NSP vixentes e PXOM). </p>
    <p>Portas, 6 de setembro de 2013</p>
    <footer><p>Roberto Vázquez Souto<br>Alcalde</p></footer>

