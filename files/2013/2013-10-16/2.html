---
date: '2013-10-16'
id: G0244-081013-0002
page: 40907
number: 198
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 157/2013, do 3 de outubro, polo que se declara a urxente ocupación,
  para efectos de expropiación forzosa, dos bens e dereitos necesarios para a
  realización das obras de alarga e mellora da E.P. 2404, acceso a Chenlo
  (concello do Porriño).
range: Decreto
url: >-
  https://www.xunta.gal/dog/Publicados/2013/20131016/AnuncioG0244-081013-0002_gl.html
---
<p>A Deputación Provincial de Pontevedra, en sesión que tivo lugar o día 2 de agosto de 2013, aprobou o proxecto de obras de alarga e mellora da E.P. 2404, acceso a Chenlo (concello do Porriño) e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada na Vicepresidencia e Consellería de Presidencia, Administracións Públicas e Xustiza, e contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala a Deputación e o informe do técnico provincial, a finalidade da actuación proxectada sobre a estrada provincial E.P. 2404 é mellorar a seguranza viaria a través da alarga e mellora do trazado actual.</p>
    <p>A xustificación do proxecto vén dada a causa de que a sección transversal da estrada nas zonas poboadas ten na súa maior parte un largo insuficiente, que contrasta co tramo interurbano xa acondicionado. Trátase, por tanto, de homoxeneizar a sección en toda a estrada, polo que se actúa unicamente nas dúas zonas onde a vía discorre por núcleos de poboación. Para iso realizaranse alargas en zonas puntuais da calzada, ademais de mellorar a seguranza viaria mediante a incorporación de sinalización vertical e horizontal, balizamento e defensas.</p>
    <p>A competencia para a declaración da urxente ocupación corresponde ao Consello da Xunta de Galicia segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día tres de outubro de dous mil trece,</p>
    <h2>DISPOÑO:</h2>
    <p>Artigo único. De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras alarga e mellora da E.P. 2404, acceso a Chenlo (concello do Porriño), debendo, no seu caso, unha vez ocupados os terreos necesarios, obter as autorizacións que foren necesarias dos organismos competentes, con carácter previo ao inicio das obras.</p>
    <p>Santiago de Compostela, tres de outubro de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

