---
date: '2013-04-10'
id: CA04-020413-0002
page: 10647
number: 69
agency: Consellería de Economía e Industria
section: III. Outras disposicións.
title: >-
  INSTRUCIÓN 2/2013, do 19 de marzo, da Dirección Xeral de Industria, Enerxía e
  Minas, sobre a interpretación e aplicación do Regulamento de instalacións
  térmicas en edificios (RITE) respecto da temperatura e caudal de auga quente
  sanitaria (AQS) determinados polo Código técnico da edificación (CTE).
range: Instrución
url: >-
  https://www.xunta.gal/dog/Publicados/2013/20130410/AnuncioCA04-020413-0002_gl.html
---
<p>O Real decreto 1027/2007, do 20 de xullo, polo que se aproba o Regulamento de instalacións térmicas en edificios (RITE), ten por obxecto establecer as exixencias de eficiencia enerxética e seguranza que deben cumprir as instalacións térmicas en edificios destinadas a atender a demanda de benestar e hixiene das persoas, durante o seu deseño, dimensionamento, execución, mantemento e uso, así como determinar os procedementos que permitan acreditar o seu cumprimento.</p>
    <p>O Código técnico da edificación (CTE), aprobado polo Real decreto 314/2006, do 17 de marzo, ten por obxecto ser o marco normativo polo que se regulan as exixencias básicas de calidade que deben cumprir os edificios, incluídas as súas instalacións, para satisfacer os requisitos básicos de seguranza e habitabilidade. Neste contexto regulamentario, o RITE forma parte do CTE a través do documento básico DB-HE 2.</p>
    <p>Tendo en conta que o CTE ten un enfoque baseado en prestacións que concreta en exixencias básicas, para o caso de temperatura e caudal da auga quente sanitaria (AQS) o CTE no seu documento básico DB-HS 4, nos seus puntos 2.1.3 (Condicións mínimas de subministración) e 4.2.1 (Dimensionamento dos tramos) establece unhas prescricións que, tendo en conta as preguntas formuladas polas asociacións de profesionais do sector, convén aclarar:</p>
    <p>a) Temperatura.</p>
    <p>Posto que a excepcionalidade relativa ao tipo de uso dunha edificación, prevista no punto 2.1.3.4 do DB-HS 4 do CTE, no tocante á temperatura nos puntos de consumo, é de difícil cumprimento nun contexto no que calquera local destinado a vivenda pode ter un uso e destino profesional, considérase que a temperatura mínima de AQS que debe ser capaz de subministrar unha instalación térmica en calquera punto de subministración debe ser como mínimo de 50º C.</p>
    <p>b) Caudal.</p>
    <p>Consonte o disposto no punto 4.2.1.2 do DB-HS 4 do CTE, o caudal de cálculo que se terá en conta para o dimensionamento dos diferentes tramos da instalación térmica virán condicionados polos consumos mínimos de todos os puntos de subministración e do coeficiente de simultaneidade correspondente. Non obstante, o método de cálculo dese coeficiente non se establece no dito documento básico, polo que co obxecto de que non se vulneren os principios do CTE e do RITE no tocante á subministración mínima de AQS, cabe considerar, independentemente do coeficiente usado, que o dimensionamento dos tramos debe ser de tal modo que permita a subministración simultánea de, polo menos, o punto de maior consumo e doutro punto máis, tendo en conta o caudal instantáneo mínimo para cada tipo de aparello establecido na táboa 2.1 do DB-HS 4.</p>
    <p>Esta instrución publicarase no <em>Diario Oficial de Galicia</em> (DOG) para o seu coñecemento e efectos oportunos.</p>
    <p>Santiago de Compostela, 19 de marzo de 2013</p>
    <footer><p>Ángel Bernardo Tahoces <br>Director xeral de Industria, Enerxía e Minas</p></footer>

