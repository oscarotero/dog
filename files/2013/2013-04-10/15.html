---
date: '2013-04-10'
id: G2345-200313-0001
page: 10690
number: 69
agency: Xulgado do Social número 2 da Coruña
section: V. Administración de xustiza.
title: EDICTO (960/2010).
range: Edicto
url: >-
  https://www.xunta.gal/dog/Publicados/2013/20130410/AnuncioG2345-200313-0001_gl.html
---
<p>María Adelaida Egurbide Margañón, secretaria xudicial do Xulgado do Social número 2 da Coruña, fago saber que no procedemento ordinario 960/2010-F deste xulgado do social, seguido por instancia de Francisco Javier Iglesias Suárez contra a empresa Fabricación Armarios Noroeste, S.L. e Fondo de Garantía Salarial, sobre ordinario, se ditou a seguinte resolución cuxa parte dispositiva se xunta:</p>
    <p>«Sentenza: 135/2013.</p>
    <p>Xulgado do Social número 2 da Coruña.</p>
    <p>Procedemento: reclamación de cantidade número 960/2010.</p>
    <p>Sentenza.</p>
    <p>A Coruña, 15 de marzo de 2013.</p>
    <p>Vistos por Montserrat Matos Salgado, maxistrada xuíza substituta do Xulgado do Social número 2 da Coruña e o seu partido, os presentes autos de xuízo número 960/2010 seguidos por instancia de Francisco Javier Iglesias Suárez, que comparece asistido polo letrado Sr. Pedreira Candal, contra a empresa Fabricación Armarios Noroestes, S.L., en rebeldía procesual, e o Fogasa, que non comparece, versando <em>a litis</em> sobre reclamación de salarios.</p>
    <p>Antecedentes de feito:</p>
    <p>Primeiro. Que a parte demandante antes citada formulou demanda recibida no Xulgado do Social número 2 en data 15.10.2010 contra a demandada xa mencionada, na cal despois de expor os feitos e fundamentos que estimou pertinentes, remataba suplicando que se ditase sentenza condenando a demandada a aboarlle a aquela a cantidade de 1.612,01 euros, por sumas debidas en concepto de nóminas correspondente ao mes de agosto de 2010 e nove días da nómina do mes de setembro de 2010.</p>
    <p>Segundo. Que admitida a trámite a demanda foron convocadas as partes aos actos de conciliación e xuízo que tiveron lugar coa asistencia da parte demandante, tras ratificar esta a súa demanda, sen que comparecese a entidade demandada nin os seus representantes e recibido o preito a proba pola parte comparecida propúxose documental e confesión xudicial; a seguir a actora fixo uso da palabra para conclusións en apoio das súas peticións e quedou o xuízo visto para sentenza.</p>
    <p>Terceiro. Que na tramitación deste xuízo se observaron as prescricións legais, agás o prazo para ditar sentenza.</p>
    <p>Feitos probados:</p>
    <p>Primeiro. O demandante, Francisco Javier Iglesias Suárez, prestou servizos na empresa Fabricación Armarios Noroeste, S.L. desde o 15.2.1999 coa categoría profesional de oficial 2ª, administrativo, e percibiu un salario mensual con rateo de pagas extras de 1.344,06 euros (ramo de proba da demandante).</p>
    <p>Segundo. A empresa demandada, que non compareceu ao acto da vista, non acreditou aboamento das cantidades reclamadas en concepto de nómina do mes de agosto de 2010 e nove días do mes de setembro de 2010.</p>
    <p>Terceiro. O traballador non ten nin tivo no último ano a condición de delegado de persoal nin membro de comité de empresa, nin representante sindical.</p>
    <p>Cuarto. Con data 6.10.2010 realizouse acto de conciliación previa ante o SMAC, finalizado co resultado de «sen avinza».</p>
    <p>Fundamentos de dereito:</p>
    <p>Primeiro. Na demanda reitora do presente procedemento solicita a parte demandante que a demandada sexa condenada a aboar a suma de 1.612,01 euros en concepto de cantidades debidas por nómina do mes de agosto de 2010 e nove días do mes de setembro de 2010.</p>
    <p>A empresa demandada Fabricación Armarios Noroeste, S.L. non comparece para os efectos de desvirtuar as alegacións do demandante. O Fogasa tampouco comparece ao acto da vista.</p>
    <p>Con carácter previo e como refire a STSX de Galicia, Sala do Social, do 12.2.2010 (recurso 5144/2009), non debemos esquecer que a declaración de confeso do demandado, como interesou a demandante, non obvia a obriga da parte de probar os feitos que contén a súa demanda; así se expresa a dita resolución:</p>
    <p>«... a teor do disposto no artigo 91.2 da Lei de procedemento laboral, a <em>ficta confessio</em> non é unha obriga para o xulgador de instancia, senón unha facultade discrecional deste, que «poderá» ter ou non por confeso conforme a confesar non comparecente, sendo así que o artigo 91 da Lei de procedemento laboral establece a posibilidade de que o xuíz poida ter por confesa a parte que non comparecese sen xusta causa á primeira citación, mentres que o artigo 94.2 do mesmo texto legal permite, non obriga, que poidan estimarse probados as alegacións pola parte que propuxo a proba que, acordada polo xulgador, non foi achegada pola parte requirida para tal efecto, de maneira que, a priori, a non achega da proba pola parte requirida a iso non produce, sen máis, indefensión á parte requirente, pois é facultade do xulgador dar por probadas ou non as alegacións feitas en relación coa proba acordada, tendo en conta que en atención a inveterada doutrina, por todas a sentenza do 2.3.1992, a non comparecencia de demandado non exime o demandante de probar os feitos en que fundamenta a súa propia petición por aplicación do principio de distribución da carga da proba, que lle impón a de acreditar os feitos constitutivos da súa pretensión...».</p>
    <p>Na súa consideración e entrando no fondo da <em>litis</em> formulada, a teor do disposto no artigo 217 da LAC, texto legal de aplicación subsidiaria no ámbito da xurisdición social, dada a non comparecencia da empresa demandada e os seus representantes legais, resultou acreditada a relación laboral ou contrato de traballo que vincula o demandante coa demandada durante o período obxecto de reclamación salarial, así como a remuneración das cantidades reclamadas, conclusión que se extrae da documental que consta en autos, principalmente, carta de despedimento do Sr. Iglesias de data 9.9.2010, contrato de traballo, nóminas e informe de vida laboral do demandante, achegados no acto da vista, que non foron por outra parte impugnados pola entidade citada no dito acto.</p>
    <p>Segundo. Por tanto e en consonancia co exposto nos feitos probados e fundamento xurídico precedente, debe admitirse integramente a demanda e condenar a demandada a aboarlle á demandante a cantidade de 1.612,01 euros en concepto de cantidades debidas por nómina do mes de agosto de 2010 e nove días do mes de setembro de 2010.</p>
    <p>Vistos os preceptos legais e demais de concordante aplicación,</p>
    <p>Decido que estimando integramente a demanda formulada por Francisco José Iglesias Suárez, que comparece asistido do letrado Sr. Pedreira Candal, contra a empresa Fabricación Armarios Noroeste, S.L., que non comparece malia estar citada en legal forma, e o Fogasa, que non comparece, debo condenar e condeno a demandada a aboarlle á demandante a suma de 1.612,01 euros, no sentido exposto no fundamento primeiro, incrementada cos xuros moratorios pertinentes.</p>
    <p>Así mesmo, debo absolver o Fogasa, sen prexuízo da súa responsabilidade subsidiaria respecto a tales cantidades, nos termos establecidos no artigo 33 do ET.</p>
    <p>Notifíqueselle esta sentenza ás partes, facéndolles saber que en virtude do disposto no artigo 191.2.g) da Lei 36/2011, do 11 de outubro, reguladora da xurisdición social, non cabe recurso contra ela.</p>
    <p>Así, por esta a miña sentenza, definitivamente xulgando en primeira instancia, o pronuncio, mando e asino, Montserrat Matos Salgado, maxistrada xuíza substituta do Xulgado do Social número 2 da Coruña».</p>
    <p>Publicación. A anterior resolución foi lida e publicada pola xuíza que a autoriza, en audiencia pública, no lugar e na data nesta indicados. Dou fe.</p>
    <p>E para que lle sirva de notificación en legal forma a Fabricación Armarios Noroeste, S.L., en ignorado paradoiro, expido a presente para a súa inserción no<em> Diario Oficial de Galicia</em>.</p>
    <p>Advírteselle ao destinatario que as seguintes comunicacións se farán fixando copia da resolución ou da cédula no taboleiro de anuncios da oficina xudicial, salvo o suposto da comunicación das resolucións que deban revestir forma de auto ou sentenza, ou cando se trate de emprazamento.</p>
    <p>A Coruña, 20 de marzo de 2013</p>
    <footer><p>María Adelaida Egurbide Margañón<br>Secretaria xudicial</p></footer>

