---
date: '2013-04-10'
id: CA05-050413-0003
page: 10622
number: 69
agency: Consellería de Traballo e Benestar
section: I. Disposicións xerais.
title: >-
  ORDE do 1 de abril de 2013 pola que se aproba o modelo de informe social
  unificado para a área de dependencia, discapacidade e promoción da autonomía
  persoal e se aproba a súa utilización no ámbito da Comunidade Autónoma de
  Galicia.
range: Orde
url: >-
  https://www.xunta.gal/dog/Publicados/2013/20130410/AnuncioCA05-050413-0003_gl.html
---
<p>A elaboración dun modelo de informe social unificado (ISU) na área de dependencia, discapacidade e promoción da autonomía persoal constitúe un paso máis, por parte da Consellería de Traballo e Benestar, na mellora do sistema a través da implementación de novos instrumentos que melloren a coordinación entre profesionais e entre institucións, e a través da implementación de novas medidas técnicas que facilitan a xestión de cara a mellorar a súa eficacia e eficiencia.</p>
    <p>Tratouse de obter un instrumento común que facilite o acceso aos servizos sociais vinculados á área de necesidade de autonomía persoal, diminuíndo ao mínimo o traballo de cubrir diferentes –e con similares contidos– formularios de informe social, configurando o modelo de ISU para o seu uso xeneralizado polos/as traballadores/as sociais relacionados/as cos servizos dirixidos a persoas maiores, persoas con discapacidade e persoas con dependencia, coa pretensión de axudar a que:</p>
    <p>– Os criterios para a recompilación e a organización da información que se verte no informe social sexan o máis homoxéneos posible.</p>
    <p>– Se recolla a información imprescindible para a aplicación dos actuais baremos de acceso a diferentes servizos e prestacións, servindo á vez de base para a comunicación e a coordinación interprofesional/interinstitucional.</p>
    <p>Trátase, sobre todo, de facilitar un instrumento normalizado que recolla a información básica, pero suficientemente ampla para lograr unha perspectiva global da situación da persoa, das súas necesidades e potencialidades e da súa rede de apoio social e institucional.</p>
    <p>Ao mesmo tempo proponse coa perspectiva dun formato electrónico que, á medida en que sexa estendido nos distintos procedementos administrativos, sume á información estandarizada (imprescindible para a aplicación de baremos e para o tratamento da información necesaria para a planificación de servizos) a valoración da información que conduza á planificación da intervención profesional e da articulación dos apoios que necesita cada persoa, e proponse a súa vinculación futura aos sistemas de información precedentes (SIUSS e, na medida do posible, IANUS).</p>
    <p>Xunto co modelo de ISU apróbase a publicación do seu manual, que inclúe a descrición sucinta de cada unha das epígrafes, e acompáñase dalgunhas ferramentas (escalas e índices) xa coñecidas por unha gran parte dos/das profesionais, xunto a outras máis novas, coa intencionalidade de que sexan utilizadas como ferramentas de apoio, tanto para intentar manter un enfoque integral como para precisar e verificar que a información vertida no ISU se corresponde cos resultados da aplicación dun instrumento de valoración que conta coa validez necesaria.</p>
    <p>Como instrumento que pretende mellorar a coordinación entre profesionais e entre institucións, na elaboración deste documento contouse coa participación, a través dun grupo de traballo constituído para o efecto, dos/das principais axentes implicados/as na súa posterior utilización, o que posibilitou incorporar a experiencia dos perfís de profesionais que interveñen neste ámbito.</p>
    <p>En virtude do exposto, en exercicio das atribucións conferidas polo artigo 34.6 da Lei 1/1983, do 22 de febreiro, de normas reguladoras da Xunta e da súa Presidencia, e no Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia, e no Decreto 42/2013, do 21 de febreiro, polo que se establece a estrutura orgánica da Consellería de Traballo e Benestar,</p>
    <h2>DISPOÑO:</h2>
    <p>Artigo 1.</p>
    <p>Aprobación do modelo de informe social unificado para a área de dependencia, discapacidade e promoción da autonomía persoal</p>
    <p>A presente orde ten por obxecto aprobar o modelo de informe social unificado para a área de dependencia, discapacidade e promoción da autonomía persoal no ámbito da Comunidade Autónoma de Galicia, de acordo co formato oficial e co manual de uso que se publica na páxina web da Consellería de Traballo e Benestar.</p>
    <p>Artigo 2.</p>
    <p>Procedementos de referencia relativos á xestión de programas e servizos da área de dependencia, discapacidade e promoción da autonomía persoal.</p>
    <p>1. O modelo de informe social a que se refire o artigo anterior será o de referencia en todos os procedementos na área de dependencia, discapacidade e promoción da autonomía persoal, sobre todo en canto aos seguintes:</p>
    <p>a) Procedemento BS210A «Recoñecemento da situación de dependencia e do dereito ás prestacións do Sistema para a autonomía e atención á dependencia na Comunidade Autónoma de Galicia»;</p>
    <p>b) Procedemento BS611A «Recoñecemento do grao de discapacidade»;</p>
    <p>c) Procedemento BS660A «Servizo galego de apoio á mobilidade persoal para persoas con discapacidade e/ou dependentes»;</p>
    <p>d) BS618B «Programa de acollemento familiar de persoas maiores e persoas con discapacidade»;</p>
    <p>e) Procedemento BS603A «Ingreso en centros de atención a persoas maiores»;</p>
    <p>f) Procedemento BS607A «Programa ocio e benestar»;</p>
    <p>g) Calquera outro procedemento relativo á xestión dos programas e servizos das áreas a que fai referencia o parágrafo primeiro (Termalismo, Turismo, Respiro familiar, Teleasistencia, Acompáñote, Ingreso en centros de atención a persoas con discapacidade etc.).</p>
    <p>2. Así mesmo, o dito modelo de informe social unificado será o de referencia para o acceso á rede de recursos de atención a persoas maiores do Consorcio Galego de Servizos da Igualdade e de Benestar e, con carácter xeral, para o acceso aos servizos sociais comunitarios de atención a persoas maiores e persoas con discapacidade.</p>
    <p>Artigo 3. <em>Presentación do modelo de informe social</em></p>
    <p>1. O modelo de informe social aprobado mediante esta orde deberá achegarse, se é o caso, en cada un dos procedementos administrativos citados no artigo anterior segundo o que se dispuxese na súa normativa de referencia.</p>
    <p>2. Non obstante, non será necesario presentalo cando non transcorresen de dous anos desde a última vez en que se incorporase un informe idéntico a calquera dos procedementos referidos, e sempre que non se producise unha variación das circunstancias descritas no informe social orixinario. Neste suposto será o centro directivo responsable da tramitación quen deberá reclamar o informe social á unidade administrativa que corresponda.</p>
    <p>3. En todo caso, o centro directivo responsable da tramitación poderá, en calquera momento, solicitar de oficio a presentación do informe social para os efectos de comprobar ou actualizar a información necesaria.</p>
    <p>Disposición derradeira. <em>Entrada en vigor</em></p>
    <p>Esta orde entrará en vigor aos tres meses desde a súa publicación no <em>Diario Oficial de Galicia</em>.</p>
    <p>Santiago de Compostela, 1 de abril de 2013</p>
    <footer><p>Beatriz Mato Otero<br>Conselleira de Traballo e Benestar</p></footer>

