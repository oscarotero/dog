---
date: '2013-12-23'
id: C3K1-181213-0001
page: 49319
number: 244
agency: Consellería de Sanidade
section: I. Disposicións xerais.
title: >-
  ORDE do 17 de decembro de 2013 pola que se regula a composición e o
  funcionamento da Comisión galega para avaliación do manexo da tuberculose
  resistente a fármacos.
range: Orde
url: >-
  https://www.xunta.gal/dog/Publicados/2013/20131223/AnuncioC3K1-181213-0001_gl.html
---
<p>Por Orde do 25 de xaneiro de 2001 da Consellería de Sanidade e Servizos Sociais creouse a Comisión galega para avaliación do manexo da tuberculose resistente a fármacos, como instrumento para asegurar que os casos de tuberculose resistentes a fármacos sexan controlados de maneira altamente eficaz, coa finalidade de evitar que sexan transmitidos a outras persoas e garantir o adecuado tratamento das persoas enfermas.</p>
    <p>Durante estes anos realizáronse en Galicia múltiples actividades, tanto no campo da vixilancia epidemiolóxica e da prevención como no manexo dos casos de tuberculose con resistencias. Froito deste traballo colectivo son os importantes avances conseguidos en Galicia para afrontar esta infección e as súas consecuencias.</p>
    <p>O esforzo realizado necesita continuidade, impulso e adaptación a estes cambios, no marco dunha estratexia xeral adaptada á situación actual.</p>
    <p>En consecuencia, de conformidade coas facultades que me confiren os artigos 34.6 e 38 da Lei 1/1983, do 22 de febreiro, reguladora da Xunta e da súa Presidencia, modificada pola Lei 11/1988, do 20 de outubro,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>O obxecto da presente orde é regular a composición e o funcionamento da Comisión galega para avaliación do manexo da tuberculose resistente a fármacos, como órgano encargado de asegurar que os casos de tuberculose resistente a fármacos sexan controlados de maneira altamente eficaz, coa finalidade de evitar que sexan transmitidos a outras persoas e garantir o adecuado tratamento das persoas enfermas.</p>
    <p>Artigo 2. <em>Composición</em></p>
    <p>1. A Comisión galega para avaliación do manexo da tuberculose estará formada polos/as seguintes membros:</p>
    <p>a) Presidente/a: a persoa titular da Subdirección Xeral de Información sobre Saúde e Epidemioloxía.</p>
    <p>b) Vicepresidente/a: unha persoa representante do colectivo médico das unidades de Prevención e Control da Tuberculose (UTB) de Galicia, proposta pola persoa titular da presidencia. </p>
    <p>c) Secretario/a: unha persoa técnica do Servizo de Control de Enfermidades Transmisibles, proposta pola persoa titular da presidencia. </p>
    <p>d) Vogais:</p>
    <p>1º. Unha persoa proposta pola Sociedade Galega de Patoloxía Respiratoria.</p>
    <p>2º. Unha persoa proposta pola Sociedade Galega de Medicina Interna.</p>
    <p>3º. A persoa responsable do Laboratorio de Referencia de Micobacterias de Galicia.</p>
    <p>4º. Tres persoas representantes do colectivo médico das unidades de Prevención e Control da Tuberculose (UTB) de Galicia, propostas pola Dirección Xeral de Innovación e Xestión da Saúde Pública, logo de consulta coas persoas responsables das ditas unidades.</p>
    <p>5º. Unha persoa proposta pola Dirección Xeral de Asistencia Sanitaria do Servizo Galego de Saúde.</p>
    <p>2. Nos casos de ausencia, enfermidade ou outra causa legal, da persoa que ocupe a presidencia, esta será substituída polo/a vicepresidente/a e, de faltar este, polo membro do órgano colexiado de maior xerarquía, antigüidade ou idade, por esta orde, de entre os seus compoñentes.</p>
    <p>Nos casos de ausencia, enfermidade ou outra causa legal, o/a vicepresidente/a e o/a secretario/a serán substituídos/as polas persoas en que eles/elas deleguen.</p>
    <p>3. Na composición da Comisión galega para avaliación do manexo da tuberculose resistente a fármacos procurarase acadar unha presenza equilibrada de homes e mulleres.</p>
    <p>4. Os/as membros da Comisión galega para avaliación do manexo da tuberculose resistente a fármacos non percibirán retribucións de ningún tipo.</p>
    <p>Artigo 3. <em>Información á Dirección Xeral de Innovación e Xestión da Saúde Pública</em></p>
    <p>Será responsabilidade da presidencia da comisión a través do/a seu/súa secretario/a informar puntualmente das actividades e acordos da comisión á Dirección Xeral de Innovación e Xestión da Saúde Pública.</p>
    <p>Artigo 4 <em>Nomeamento e cesamento dos/das membros da comisión</em></p>
    <p>1. Os/as membros que forman parte da comisión por razón do seu cargo adquirirán a dita condición co seu nomeamento e deixarán de pertencer a ela no momento do seu cesamento.</p>
    <p>2. Os/as membros electos da comisión serán nomeados e cesados pola persoa titular da Subdirección Xeral de Información sobre Saúde e Epidemioloxía por un período de tres anos, transcorrido o cal deberá procederse a confirmar ou renovar os ditos nomeamentos, sen prexuízo doutras causas de cesamento ou substitución establecidas no seguinte punto.</p>
    <p>3. Serán causas de cesamento e substitución dos/das membros da comisión as seguintes:</p>
    <p>a) Transcurso do tempo para o cal foron nomeados/as.</p>
    <p>b) Renuncia expresa presentada por escrito ante a presidencia da comisión.</p>
    <p>c) Incapacidade declarada xudicialmente.</p>
    <p>d) Falecemento.</p>
    <p>e) Acordo motivado adoptado pola presidencia da comisión baseado no incumprimento reiterado das súas obrigas.</p>
    <p>f) Calquera outra causa prevista na lexislación vixente.</p>
    <p>Artigo 5. <em>Funcionamento da comisión</em></p>
    <p>A comisión avaliará os casos con resistencias aos fármacos antituberculosos tomando como referencia os meses naturais, coa posibilidade, sempre que os temas para discutir o permitan, de utilizar medios tecnolóxicos (audio e videoconferencias) que aseguren a participación de todos/as os/as seus/súas membros e contribúan ao uso eficiente dos recursos (no caso de convocatorias urxentes utilizaranse, preferentemente, estes medios). Reunirase en sesión ordinaria cada dous meses e con carácter extraordinario por solicitude da maioría dos/das seus/súas membros e/ou cando sexa convocada polo/a seu/súa presidente/a.</p>
    <p>A Consellería de Sanidade promoverá o desenvolvemento das ferramentas de xestión da información que se consideren necesarias para facilitar a comunicación e posta en común dos contidos que sexan discutidos polos/as membros da comisión, de conformidade co previsto no artigo 21 da Lei 16/2010, do 17 de decembro, de organización e funcionamento da Administración e do sector público autonómico de Galicia. </p>
    <p>Artigo 6. <em>Creación de grupos de traballo</em></p>
    <p>1. Por proposta desta comisión asesora pódense crear grupos de traballo dependentes dela, co fin de achegar respostas a obxectivos concretos, podendo coincidir un ou máis grupos no tempo. Estes grupos disolveranse unha vez que acaden os obxectivos para os que foron creados.</p>
    <p>2. Cada un dos grupos de traballo que se constitúa estará formado polos/as profesionais das especialidades correspondentes cos temas específicos para valorar. A súa composición será a seguinte:</p>
    <p>a) Coordinador/a: un/unha membro da comisión.</p>
    <p>b) Vogais: un máximo de cinco profesionais relacionados/as co tema específico que se aborde.</p>
    <p>Todos os/as membros dos grupos de traballo serán designados polo/a presidente/a da comisión por proposta dela.</p>
    <p>3. As funcións destes grupos de traballo serán as seguintes:</p>
    <p>a) Participar na confección, desenvolvemento e revisión dos informes que a comisión asesora considere oportuno.</p>
    <p>b) Elaboración de recomendacións e/ou documentos de consenso, obtidos a partir da evidencia científica dispoñible, o estado actual da técnica ou a realidade das unidades asistenciais.</p>
    <p>c) Aqueloutras funcións da comisión que se consideren oportunas.</p>
    <p>Artigo 7. <em>Colaboración temporal de técnicos</em></p>
    <p>Para o desenvolvemento das funcións da comisión, a persoa titular da presidencia poderá solicitar a colaboración temporal doutros/as técnicos/as (farmacólogos/as, pediatras etc.), que participarán como asesores/as mentres sexa preciso. Estes/as asesores/as poderán asistir ás reunións da comisión e participarán nelas con voz e sen voto.</p>
    <p>Artigo 8. <em>Réxime supletorio</em></p>
    <p>En todo o non previsto na presente orde, aplicarase o disposto nos artigos 14 ao 22 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Disposición adicional única. <em>Crédito orzamentario</em></p>
    <p>O funcionamento da Comisión galega para avaliación do manexo da tuberculose resistente a fármacos de conformidade co regulado nesta orde non xerará aumento dos créditos orzamentarios asignados á Consellería de Sanidade nin ao Servizo Galego de Saúde.</p>
    <p>Disposición derrogatoria única. <em>Derrogación normativa</em></p>
    <p>Quedan derrogados os artigos 3 e 4 da Orde do 25 de xaneiro de 2001 pola que se crea a Comisión galega para avaliación do manexo da tuberculose resistente a fármacos e todas as disposicións de igual ou inferior rango que se opoñan ao disposto nesta orde.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 17 de decembro de 2013</p>
    <footer><p>Rocío Mosquera Álvarez<br>Conselleira de Sanidade</p></footer>

