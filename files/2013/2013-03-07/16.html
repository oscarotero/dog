---
date: '2013-03-07'
id: G2345-150213-0001
page: 6923
number: 47
agency: Xulgado do Social número 2 da Coruña
section: V. Administración de xustiza.
title: EDICTO (906/2010).
range: Edicto
url: >-
  https://www.xunta.gal/dog/Publicados/2013/20130307/AnuncioG2345-150213-0001_gl.html
---
<p>Óscar Méndez Fernández, secretario xudicial do Xulgado do Social número 2 da Coruña, fago saber que no procedemento ordinario 906/2010 deste xulgado do social, seguido por instancia da Fundación Laboral de la Construcción contra a empresa Gestión Inmobiliaria Gallega, S.L., Fondo de Garantía Salarial (Fogasa), sobre ordinario, se ditou a seguinte resolución, cuxa parte dispositiva se xunta:</p>
    <p>«Xulgado do Social número 2 da Coruña.</p>
    <p>Sentenza: 70/2013.</p>
    <p>Xulgado do Social número 2 da Coruña.</p>
    <p>Procedemento: reclamación de cantidade número 906/2010.</p>
    <p>Sentenza.</p>
    <p>A Coruña, catorce de febreiro de dous mil trece.</p>
    <p>Vistos por Montserrat Matos Salgado, maxistrada xuíza substituta do Xulgado do Social número 2 da Coruña e o seu partido, os presentes autos de xuízo número 906/2010, seguidos por instancia da Fundación Laboral de la Construcción, que comparece representada polo letrado Sr. Rodríguez Ferreiro, contra a empresa Gestión Inmobiliaria Gallega, S.L., en rebeldía procesual, e o Fogasa, que non comparece, versando a litis sobre reclamación de cantidade.</p>
    <p>Antecedentes de feito.</p>
    <p>Primeiro. Que a parte demandante antes citada formulou demanda, recibida no Xulgado do Social número 2 en data 11.10.2010, contra a demandada xa mencionada, na cal despois de expor os feitos e fundamentos que considerou pertinentes, remataba suplicando que ditase sentenza en que se condenase a demandada a aboarlle a aquela a cantidade de 896,60 euros, por sumas debidas en concepto de achega complementaria para o financiamento da Fundación Laboral de la Construcción, constituída en virtude da disposición adicional do Convenio xeral do sector da construción de data 4.5.1992.</p>
    <p>Segundo. Que admitida a trámite a demanda foron convocadas as partes aos actos de conciliación e xuízo, que tiveron lugar coa asistencia da parte demandante, tras ter esta ratificado a súa demanda, sen que comparecese a entidade demandada nin os seus representantes e recibido o preito a proba pola parte que compareceu propúxose documental e confesión xudicial; seguidamente a demandante fixo uso da palabra para conclusións en apoio das súas peticións e quedou o xuízo visto para sentenza.</p>
    <p>Terceiro. Que na tramitación deste xuízo se observaron as prescricións legais, agás o prazo para ditar sentenza.</p>
    <p>Feitos probados.</p>
    <p>Primeiro. A Fundación Laboral de la Construcción constituíuse ao abeiro da disposición adicional do Convenio xeral do sector da construción de data 4.5.1992.</p>
    <p>Segundo. Para o sostemento dos fins sociais da Fundación Laboral estableceuse unha achega que ten carácter obrigatorio para todas as empresas do sector da construción, con efectos desde o día 1.1.1993.</p>
    <p>Terceiro. A Comisión Paritaria do Convenio Xeral acordou que a achega a cargo das empresas para o financiamento da Fundación Laboral fose de 0,05 % sobre a masa salarial, establecida esta sobre a mesma base de cálculo de cotas de accidentes da Seguridade Social.</p>
    <p>Cuarto. Desde o ano 2000 a cota empresarial foi o 0,08 % da base de cálculo das cotas de accidentes da Seguridade Social. A partir de xaneiro de 2008 a porcentaxe é o 0,175 %.</p>
    <p>Quinto. Para a recadación da dita achega empresarial a Fundación Laboral de la Construcción subscribiu un convenio coa TXSS en data 13.7.1993, en virtude do cal as empresas deberán presentar ao pagamento os boletíns de cotización á Fundación Laboral a través dunha entidade de crédito.</p>
    <p>Sexto. A empresa demandada, que non compareceu ao acto da vista, non acreditou aboamento das cantidades reclamadas en concepto de achega complementaria para o financiamento da Fundación Laboral de la Construcción, constituída en virtude da disposición adicional do Convenio xeral do sector da construción de data 4.5.1992.</p>
    <p>Sétimo. En data 18.5.2010 tivo lugar o acto de conciliación ante o SMAC co resultado de «intentada sen efecto».</p>
    <p>Fundamentos de dereito.</p>
    <p>Primeiro. Na demanda reitora do presente procedemento solicita a parte demandante que se condene a demandada a aboar a suma de 896,60 euros, por sumas debidas en concepto de achega complementaria para o financiamento da Fundación Laboral de la Construcción constituída en virtude da disposición adicional do Convenio xeral do sector da construción de data 4.5.1992.</p>
    <p>A empresa demandada Gestión Inmobiliaria Gallega, S.L. non comparece para os efectos de desvirtuar as alegacións do demandante. O Fogasa tampouco comparece ao acto da vista.</p>
    <p>Con carácter previo e como refire a STSX de Galicia, Sala do Social, do 12.2.2010, Recurso 5144/2009, non debemos esquecer que a declaración de confeso do demandado, como se interesou pola demandante, non obvia a obriga da parte de probar os feitos que contén a súa demanda, así se expresa a dita resolución:</p>
    <p>«....a teor do disposto no artigo 91.2 da Lei de procedemento laboral, a <em>ficta confessio </em>non é unha obriga para o xulgador de instancia, senón unha facultade discrecional deste que “poderá” ter ou non por confeso conformado a confesar non comparecente, sendo así que o artigo 91 da Lei de procedemento laboral establece a posibilidade de que o xuíz poida ter por confesa a parte que non comparecese sen xusta causa á primeira citación, mentres que o artigo 94.2 do mesmo texto legal permite, non obriga, que poidan estimarse probadas as alegacións pola parte que propuxo a proba que, acordada polo xulgador, non foi achegada pola parte requirida para tal efecto, de maneira que, a priori, a non achega da proba pola parte requirida a iso, non produce, sen máis, indefensión á parte requirente, pois é facultade do xulgador dar por probadas ou non as alegacións feitas en relación coa proba acordada, tendo en conta que en atención a inveterada doutrina, por todas a sentenza do 2.3.1992, a non comparecencia de demandado non exime o demandante de probar os feitos en que fundamenta a súa propia petición por aplicación do principio de distribución da carga da proba, que lle impón a de acreditar os feitos constitutivos da súa pretensión...».</p>
    <p>Na súa consideración e entrando no fondo da <em>litis</em> formulada, a teor do disposto no artigo 217 da LAC, texto legal de aplicación subsidiaria no ámbito da xurisdición social, dada a non comparecencia da empresa demandada e os seus representantes legais, resultou acreditada a débeda reclamada, a través da documental achegada, principalmente, certificado da TXSS acreditativo das bases de cotización en cuestión polos períodos que se reclaman (xaneiro de 2005 a decembro de 2008), carta remitida á empresa demandada pola Fundación Laboral en que se lle informa da cantidade debida e se insta ao aboamento desta e reclamacións previas relativas aos mesmos conceptos reclamados no presente procedemento, achegados no acto da vista, que non foron por outra parte, impugnados pola entidade citada no dito acto.</p>
    <p>Segundo. Por tanto e en consonancia co exposto nos feitos probados e fundamento xurídico precedente, debe estimarse integramente a demanda, condenando a demandada a aboarlle á demandante a cantidade de 896,60 euros, por sumas debidas en concepto de achega complementaria para o financiamento da Fundación Laboral de la Construcción constituída en virtude da disposición adicional do Convenio xeral do sector da construción de data 4.5.1992.</p>
    <p>Vistos os preceptos legais e demais de concordante aplicación.</p>
    <p>Decisión.</p>
    <p>Que estimando integramente a demanda formulada pola Fundación Laboral de la Construcción, que comparece representada polo letrado Sr. Rodríguez Ferreiro, contra a empresa Gestión Inmobiliaria Gallega, S.L., en rebeldía procesual, e o Fogasa, que non comparece, debo condenar e condeno a demandada a aboarlle á demandante a suma de 896,60 euros, no sentido exposto no fundamento primeiro, incrementada cos xuros moratorios pertinentes.</p>
    <p>Así mesmo, debo absolver o Fogasa, sen prexuízo da súa responsabilidade subsidiaria respecto a tales cantidades nos termos establecidos no artigo 33 do ET.</p>
    <p>Notifíqueselles esta sentenza ás partes, facéndolles saber que en virtude do disposto no artigo 191.2.g) da Lei 36/2011, do 11 de outubro, reguladora da xurisdición social, non cabe recurso contra ela.</p>
    <p>Así, por esta a miña sentenza, definitivamente xulgando en primeira instancia, o pronuncio, mando e asino, Montserrat Matos Salgado, maxistrada xuíza substituta do Xulgado do Social número 2 da Coruña.</p>
    <p>E para que lle sirva de notificación en legal forma a Gestión Inmobiliaria Gallega S.L, en ignorado paradoiro, expido a presente para a súa inserción no Diario Oficial de Galicia».</p>
    <p>Advírteselle ao destinatario que as seguintes comunicacións se farán fixando copia da resolución ou da cédula no taboleiro de anuncios da oficina xudicial, salvo o suposto da comunicación das resolucións que deban revestir forma de auto ou sentenza, ou cando se trate de emprazamento.</p>
    <p>A Coruña, 15 de febreiro de 2013</p>
    <footer><p>Óscar Méndez Fernández<br>Secretario xudicial</p></footer>

