---
date: '2013-05-24'
id: O3C2-160513-0001
page: 18255
number: 98
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 16 de maio de 2013 pola que se convoca un curso selectivo de
  formación para vixilantes municipais.
range: Resolución
url: >-
  https://www.xunta.gal/dog/Publicados/2013/20130524/AnuncioO3C2-160513-0001_gl.html
---
<p>Dentro das actividades programadas para o ano 2013, e conforme as funcións atribuídas pola Lei 1/2007, do 15 de xaneiro, da Academia Galega de Seguridade Pública, anúnciase a realización dun curso selectivo de formación para vixilantes municipais, segundo o previsto no artigo 92.4 da Lei 4/2007, do 20 de abril, de coordinación das policías locais, e no artigo 49 do Decreto 243/2008, do 16 de outubro, que deberá desenvolverse de acordo coas seguintes bases:</p>
    <p>Obxectivos.</p>
    <p>Dotar os vixilantes municipais dunha formación específica facilitándolles a competencia e capacitación necesarias para o posterior desempeño da súa actividade profesional.</p>
    <p>Destinatarios/as.</p>
    <p>O curso vai dirixido a todas aquelas persoas que superasen as correspondentes probas de acceso ás prazas de vixilantes municipais dos diferentes concellos de Galicia.</p>
    <p>Inscrición.</p>
    <p>A inscrición é gratuíta.</p>
    <p>A Academia procederá a reservar definitivamente a correspondente praza segundo a comunicación da inscrición por parte do concello de procedencia.</p>
    <p>Prazas.</p>
    <p>Sen límite.</p>
    <p>Solicitudes.</p>
    <p>1. Os concellos deberán remitir un escrito á Academia Galega de Seguridade Pública solicitando as correspondentes prazas de reserva, con indicación das persoas que superaron as correspondentes probas de oposición ás prazas de vixilantes municipais e cubrir o anexo con todos os datos nel reflectidos referidos aos solicitantes de praza.</p>
    <p>2. O prazo para a remisión de escritos rematará o día 24 de maio de 2013.</p>
    <p>3. Os escritos deberán enviarse á Academia Galega de Seguridade Pública: Avenida da Cultura, s/n, 36680 A Estrada. Previamente remitiranse por fax (886 20 61 22) para axilizar os correspondentes trámites.</p>
    <p>Duración e estrutura do curso.</p>
    <p>O curso terá unha duración aproximada de 100 horas lectivas e desenvolverase de modo presencial.</p>
    <p>O deseño deste curso inclúe os seguintes módulos:</p>
    <p>– Módulo I: módulo xurídico.</p>
    <p>– Módulo II: módulo técnico.</p>
    <p>– Módulo III: módulo operativo.</p>
    <p>– Módulo IV: módulo transversal.</p>
    <p>A Academia poderá, ademais, proceder a homologación de materias ou módulos do curso cando, logo de solicitude do/a alumno/a e a oportuna xustificación documental, se acredite ter desenvolvido ou superado esas materias ou módulos en cursos ou actividades de centros ou institucións dependentes das administracións públicas, ou de recoñecido prestixio e solvencia noutro caso.</p>
    <p>Datas.</p>
    <p>A data de inicio do curso será o día 27 de maio de 2013, ás 9.00 horas.</p>
    <p>Desenvolvemento do curso.</p>
    <p>O alumnado da Academia Galega de Seguridade Pública durante o seu período de permanencia nesta, rexerase polo seu regulamento de réxime interior, publicado pola Orde do 4 de febreiro de 2009, da Consellería de Presidencia, Administracións Públicas e Xustiza, no DOG número 30, do 12 de febreiro de 2009.</p>
    <p>Certificado.</p>
    <p>De acordo co previsto no artigo 19 do Decreto 243/2008, do 16 de outubro, de desenvolvemento da Lei 4/2007, unha vez superado o curso, a Agasp emitirá un informe en que certifique a devandita superación, de modo que o concello de pertenza poida proceder ao nomeamento como persoal funcionario de carreira e á toma de posesión como vixilante municipal.</p>
    <p>Modificacións.</p>
    <p>A Academia Galega de Seguridade Pública poderá modificar o desenvolvemento normal do curso para adaptalo ás necesidades da Administración e ás continxencias que poidan xurdir.</p>
    <p>A Estrada, 16 de maio de 2013</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>

