---
date: '2013-07-03'
id: G0244-250613-0002
page: 26308
number: 125
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 103/2013, do 20 de xuño, polo que se declara a urxente ocupación, para
  efectos de expropiación forzosa, dos bens e dereitos necesarios para a
  realización das obras de acondicionamento da intersección da E.P. 8503
  Cordeiro-Senín coa N-550 (concello de Valga).
range: Decreto
url: >-
  https://www.xunta.gal/dog/Publicados/2013/20130703/AnuncioG0244-250613-0002_gl.html
---
<p>A Deputación Provincial de Pontevedra, en sesión do día vinte e dous de febreiro de dous mil trece, aprobou o proxecto de obras de acondicionamento da intersección da E.P. 8503 Cordeiro-Senín coa N-550 (concello de Valga) e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada na Vicepresidencia e Consellería de Presidencia, Administracións Públicas e Xustiza, e contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinalan a Deputación e o informe do técnico provincial, en datas recentes o Ministerio de Fomento levou a cabo obras de mellora na N-550 ao seu paso polo Concello de Valga, entre as que se encontra a mellora do enlace coa estrada provincial 8503 Cordeiro-Senín. </p>
    <p>Co fin de completar a seguridade viaria no antedito entronque resulta necesario acometer as obras de mellora na zona pertencente á vía provincial, eliminando o estreitamento existente e mellorando así a seguridade. Neste sentido non hai que esquecer que calquera mellora nunha estrada vai supor a minoración de riscos de accidente e, en consecuencia, nunha materia na cal está en xogo a vida humana, a utilidade pública da obra e a urxencia na súa execución está sempre xustificada.</p>
    <p>A competencia para a declaración da urxente ocupación correspóndelle ao Consello da Xunta de Galicia segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día vinte de xuño de dous mil trece,</p>
    <h2>DISPOÑO:</h2>
    <p>Artigo único. De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras de acondicionamento da intersección da E.P. 8503 Cordeiro-Senín coa N-550 (concello de Valga). De ser o caso, unha vez ocupados os terreos necesarios, deberán obter as autorizacións que foran necesarias dos organismos competentes, con carácter previo ao inicio das obras.</p>
    <p>Santiago de Compostela, 20 de xuño de 2013</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

