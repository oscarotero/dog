---
date: '2013-04-08'
id: C3K1-270313-0001
page: 10271
number: 67
agency: Consellería de Sanidade
section: III. Outras disposicións.
title: >-
  ORDE do 26 de marzo de 2013 pola que se crea un ficheiro de datos de carácter
  persoal nesta consellería e no Servizo Galego de Saúde.
range: Orde
url: >-
  https://www.xunta.gal/dog/Publicados/2013/20130408/AnuncioC3K1-270313-0001_gl.html
---
<p>A Lei orgánica 15/1999, do 13 de decembro, de protección de datos de carácter persoal (BOE núm. 298, do 14 de decembro) regula o tratamento de datos de carácter persoal rexistrados en soportes físicos que os faga susceptibles de tratamento, así como toda modalidade de uso posterior destes datos polos sectores público e privado. A finalidade desta regulación é garantir e protexer as liberdades públicas e os dereitos fundamentais das persoas físicas, e especialmente a súa honra e intimidade persoal e familiar.</p>
    <p>No artigo 20 da dita lei disponse que a creación, modificación ou supresión dos ficheiros das administracións públicas só se poderá facer por medio de disposición xeral publicada no BOE ou diario oficial correspondente, e establece no seu punto segundo as indicacións concretas que deben constar nas disposicións de creación e modificación daqueles.</p>
    <p>En consecuencia, en virtude das facultades que me confire a Lei 1/1983, do 22 de febreiro, reguladora da Xunta e da súa Presidencia,</p>
    <h2>DISPOÑO:</h2>
    <p>Artigo 1. Obxecto</p>
    <p>Mediante a presente orde a Consellería de Sanidade e o Servizo Galego de Saúde crean o ficheiro de carácter persoal que se especifica no anexo.</p>
    <p>Artigo 2. Contido</p>
    <p>A información exixida no artigo 20 da Lei orgánica 15/1999, do 13 de decembro, de protección de datos de carácter persoal, para as disposicións de creación dos ficheiros está contida no anexo desta orde. </p>
    <p>Artigo 3. Finalidade e uso do ficheiro</p>
    <p>Os datos de carácter persoal incluídos no ficheiro da Consellería de Sanidade e o Servizo Galego de Saúde creado por esta orde so será utilizado para os fins expresamente previstos e declarados no citado anexo e polo persoal debidamente autorizado.</p>
    <p>Artigo 4. Cesión de datos</p>
    <p>Os datos só serán cedidos nos supostos expresamente previstos pola lei e os declarados no anexo desta orde. No suposto de cesión de datos ás administracións públicas haberá que aterse ao disposto na normativa vixente respecto desta materia.</p>
    <p>Artigo 5. Órgano responsable do ficheiro</p>
    <p>A responsabilidade sobre o ficheiro creado por esta orde correspóndelle á Consellería de Sanidade e ao Servizo Galego de Saúde. </p>
    <p>No anexo detállase a unidade ante a que exercerán os dereitos de acceso, rectificación, cancelación e oposición de datos que constan no ficheiro. </p>
    <p>Artigo 6. Nivel de protección e medidas de seguridade</p>
    <p>O nivel do ficheiro creado por esta orde encóntrase clasificado atendendo ao artigo 80 do Real decreto 1720/2007, do 21 de decembro, polo que se aproba o Regulamento de desenvolvemento da Lei orgánica 15/1999. No seu anexo aparece a clasificación (nivel básico, medio ou alto) do ficheiro creado.</p>
    <p>O titular do órgano responsable deste ficheiro adoptará as medidas de xestión e organización que sexan necesarias, asegurando a súa confidencialidade e os dereitos e obrigas recoñecidos na Lei orgánica 15/1999, do 13 de decembro. </p>
    <p>Disposición adicional única. Cesión de datos para estatística</p>
    <p>No caso de cesións dos datos aos servizos de estatística das administracións públicas atenderase, ademais, ao disposto na normativa vixente sobre materia estatística. </p>
    <p>Disposición derradeira. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 26 de marzo de 2013</p>
    <footer><p>Rocío Mosquera Álvarez<br>Conselleira de Sanidade</p></footer>
    <h2>ANEXO<br>Ficheiro de nova creación responsabilidade da Consellería de Sanidade<br> e o Servizo Galego de Saúde</h2>
    <table>
     <tbody>
      <tr>
       <td>Nome e descrición do ficheiro</td>
       <td>Investigación biomédica e biobancos.</td>
      </tr>
      <tr>
       <td>Finalidade do ficheiro e usos previstos</td>
       <td>Datos de carácter persoal relativos os proxectos de investigación biomédica. Xestión de mostras biolóxicas de orixe humano, tanto para diagnósticos como para o seu uso en proxectos de investigación biomédicos.</td>
      </tr>
      <tr>
       <td>Órgano responsable do ficheiro</td>
       <td>Consellería de Sanidade e o Servizo Galego de Saúde.</td>
      </tr>
      <tr>
       <td>Persoas e colectivos sobre os cales se pretende obter datos ou que resulten obrigados a subministralos</td>
       <td>Cidadáns e/ou residentes, usuarios do Servizo Galego de Saúde, que dan o seu consentimento ao tratamento dos seus datos e mostras biolóxicas con fins de diagnóstico e/ou de investigación biomédica.</td>
      </tr>
      <tr>
       <td>Servizos ou unidades ante os cales poden exercer os dereitos de acceso, rectificación, cancelación e oposición</td>
       <td>Consellería de Sanidade ou calquera dos centros e unidades dependentes desta, así como o Servizo Galego de Saúde ou calquera dos centros e unidades dependentes deste, así como as distintas entidades instrumentais á Consellería de Sanidade e o Servizo Galego de Saúde.</td>
      </tr>
      <tr>
       <td>Nivel do ficheiro</td>
       <td>Alto.</td>
      </tr>
      <tr>
       <td>Procedencia e procedemento de recollida de datos</td>
       <td>O propio interesado ou os seus representantes legais así como os datos contidos na historia clínica do paciente, logo de autorización deste ou dos seus representantes legais.</td>
      </tr>
      <tr>
       <td>Tipos de datos de carácter persoal (categorías de datos)</td>
       <td>Datos de carácter identificativo: nome e apelidos, enderezo, teléfono, DNI/NIF/NIE/núm. de pasaporte, número da Seguridade Social/mutualidade, número de historia clínica, CIP.
        Datos de características persoais, circunstancias sociais e profesionais. 
        Datos especialmente protexidos: saúde, incluídas mostras biolóxicas e datos xenéticos; orixe racial/étnica e vida sexual.</td>
      </tr>
      <tr>
       <td>Sistema de tratamento</td>
       <td>Mixto.</td>
      </tr>
      <tr>
       <td>Comunicacións ou cesións de datos</td>
       <td>Outros biobancos, investigadores acreditados nas liñas de actuación relacionadas coas que o paciente outorgou a súa autorización, atendendo ao recollido na Lei 14/2007, do 3 de xullo, de investigación biomédica, e no Real decreto 1716/2011, do 18 de novembro, pola que se establecen os requisitos básicos de autorización e funcionamento dos biobancos con fins de investigación biomédica e do tratamento das mostras biolóxicas de orixe humana, e se regula o funcionamento e organización do Rexistro Nacional de Biobancos para investigación biomédica, e no resto de lexislación que sexa de aplicación, e autoridades sanitarias no exercicio das súas competencias.</td>
      </tr>
      <tr>
       <td>Transferencias internacionais de datos a terceiros países</td>
       <td>EEUU, centros públicos ou privados, tales como universidades, centros hospitalarios ou centros de investigación científica, que estean debidamente acreditados, nos cales se desenvolvan actividades de investigación biomédica destinadas a mellorar os coñecementos, prevención, diagnóstico e tratamento de patoloxías humanas, onde se realizará o envío de mostras biolóxicas, sen incluír ningún outro tipo de dato de carácter persoal, logo de consentimento do afectado.</td>
      </tr>
     </tbody>
    </table>

