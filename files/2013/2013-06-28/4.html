---
date: '2013-06-28'
id: G0244-190613-0011
page: 25264
number: 122
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 10 de xuño de 2013, da Secretaría Xeral de Medios, pola que se
  convocan, en réxime de concorrencia non competitiva, as subvencións dirixidas
  a familias para a adquisición de equipamentos de televisión dixital terrestre
  mediante recepción satelital en vivendas e edificacións situadas en zonas para
  revitalizar do Programa de desenvolvemento rural sustentable en Galicia para o
  ano 2013 (código do procedemento PR527B).
range: Resolución
url: >-
  https://www.xunta.gal/dog/Publicados/2013/20130628/AnuncioG0244-190613-0011_gl.html
---
<p>No uso das facultades que me foron conferidas, </p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>Esta resolución ten por obxecto convocar para o ano 2013, en réxime de concorrencia non competitiva, as subvencións dirixidas a familias para a adquisición de equipamentos de televisión dixital terrestre mediante recepción satelital en vivendas e edificacións situadas en zonas para revitalizar do Programa de desenvolvemento rural sustentable en Galicia, de acordo coas súas bases reguladoras aprobadas mediante a Resolución do 21 de xaneiro de 2013, da Secretaría Xeral de Medios (DOG nº 19, do 28 de xaneiro).</p>
    <p>Artigo 2. <em>Destinatarios das subvencións</em></p>
    <p>Os destinatarios das subvencións serán as familias titulares de vivendas e edificacións situadas en zonas para revitalizar do Programa de desenvolvemento rural sustentable en Galicia, de acordo co recollido no artigo 4 do anexo II das bases reguladoras das ditas axudas, aprobadas mediante Resolución do 21 de xaneiro de 2013. </p>
    <p>Así mesmo, e segundo o sinalado no punto 2 da disposición adicional sétima da Lei 7/2009, do 3 de xullo, de medidas urxentes en materia de telecomunicacións, o servizo de televisión dixital terrestre está limitado aos cidadáns que residan en zona de sombra nas cales, unha vez concluída a transición á televisión dixital terrestre, non vaia existir cobertura do servizo de televisión dixital terrestre de ámbito estatal. </p>
    <p>A comprobación da zona de sombra efectuarase polos mecanismos comúns á prestación deste servizo TDT-Sat e que están supervisados polos órganos competentes da Administración do Estado. </p>
    <p>Artigo 3. <em>Financiamento</em></p>
    <p>A dotación máxima para financiar esta convocatoria no ano 2013 é de cincocentos un mil cento dez euros (501.110,00 €), con cargo á aplicación orzamentaria 04.20.461B.780.0.</p>
    <p>Este crédito está cofinanciado nun 50 % con fondos procedentes do convenio de colaboración subscrito con data do 7 de maio de 2012, entre a Administración xeral do Estado e a Comunidade Autónoma de Galicia para a execución, seguimento e avaliación das actuacións incluídas nos plans de zona das súas zonas rurais.</p>
    <p>Artigo 4. <em>Forma de presentación e contido das solicitudes</em></p>
    <p>a) Para ser beneficiario o interesado deberá presentar a súa solicitude exclusivamente a través de calquera das entidades colaboradoras que sexan seleccionadas para este réxime de axudas; a relación de entidades colaboradoras pode atoparse no enderezo da internet http://medios.xunta.es na súa epígrafe axudas; tamén pode consultarse telefonicamente no número 981 54 42 34, a través do enderezo electrónico xestión.sxm@xunta.es ou presencialmente nas dependencias da Secretaría Xeral de Medios-Edificio Administrativo San Caetano-Santiago de Compostela. As entidades colaboradoras presentarán, exclusivamente por vía telemática, o formulario de solicitude que figura como anexo IV da presente convocatoria. </p>
    <p>Así mesmo, o solicitante deberá achegar á entidade colaboradora a documentación acreditativa da titularidade da vivenda e entregarlle debidamente asinado o anexo V, que recolle as declaracións responsables, autorizacións e consentimentos para a comprobación dos datos por parte da Secretaría Xeral de Medios.</p>
    <p>O dito anexo V implica a autorización para comprobar a veracidade do documento nacional de identidade do interesado, salvo denegación expresa deste, nos termos previstos na Orde do 12 de xaneiro de 2012, pola que se regula a habilitación de procedementos administrativos e servizos na Administración xeral e no sector público autonómico de Galicia. Implica tamén, de ser o caso, a autorización para comprobar a veracidade dos datos do catastro ou do censo.</p>
    <p>b) En referencia á acreditación por parte dos beneficiarios de atoparse ao día das obrigas coa Facenda Pública do Estado e da Administración Autónoma, así como coa Seguridade Social, observarase o disposto no artigo 31.7.f) da Lei 9/2007, do 13 de xuño, de subvencións de Galicia, e ao artigo 11.i) do Decreto 11/2009, do 8 de xaneiro, polo que se aproba o Regulamento da dita lei, que versan sobre a exención do dito trámite no caso de axudas con cargo aos créditos orzamentarios do capítulo VII, «Transferencias de capital», destinadas a familias e institucións sen fins de lucro, cando non superen os 3.000 euros individualmente.</p>
    <p>De acordo co exposto, no anexo V recóllese a declaración responsable de estar ao día no cumprimento das obrigas tributarias e fronte á Seguridade Social e de non ter pendente de pagamento ningunha outra débeda coa Administración pública da comunidade autónoma.</p>
    <p>c) O representante legal da entidade presentará, para cada solicitude de axuda, a seguinte documentación:</p>
    <p>• Anexo IV.</p>
    <p>• Copias dixitalizadas do anexo V asinado polo beneficiario.</p>
    <p>• Copias dixitalizadas da documentación que acredite a titularidade da vivenda.</p>
    <p>• Copia dixitalizada do DNI do solicitante da axuda, só no caso de que o mesmo denegue a autorización á Secretaría Xeral de Medios para que efectúe a comprobación dos datos. </p>
    <p>A presentación das solicitudes realizarase unicamente por medios electrónicos a través do formulario electrónico normalizado accesible desde a sede electrónica da Xunta de Galicia (https://sede.xunta.es), de conformidade co establecido nos artigos 27.6 da Lei 11/2007, do 22 de xuño, de acceso dos cidadáns aos servizos públicos, e 24.2 do Decreto 198/2010 polo que se regula o desenvolvemento da Administración electrónica na Xunta de Galicia e nas entidades dela dependentes. </p>
    <p>Á dita sede tamén se pode acceder seleccionando o procedemento PR527B sito no enderezo da internet http://medios.xunta.es. Coa presentación da solicitude a través da sede electrónica obterase un xustificante de entrada no Rexistro Electrónico da Xunta de Galicia. </p>
    <p>A Secretaría Xeral de Medios poderá requirir en calquera momento ás entidades colaboradoras a remisión dos formularios orixinais asinados e demais documentación presentada polos solicitantes para efectos de realizar as comprobacións que procedan.</p>
    <p>d) Ademais, a presentación do anexo IV leva implícitas as declaracións responsables seguintes por parte da entidade colaboradora: </p>
    <p>– Que o solicitante non dispón de cobertura do servizo público de televisión dixital terrestre mediante redes de difusión terrestres.</p>
    <p>– Que na data da presentación da solicitude de axuda non se iniciou a execución da actuación subvencionable.</p>
    <p>– O compromiso de custodia da documentación presentada polos solicitantes. </p>
    <p>Artigo 5. <em>Prazo de presentación das solicitudes</em></p>
    <p>O prazo para que os beneficiarios presenten as solicitudes de axuda comezará o día seguinte ao da publicación no <em>Diario Oficial de Galicia</em> da presente convocatoria e permanecerá aberto ata o 30 de setembro.</p>
    <p>No caso de esgotamento do crédito, a Administración deberá publicar por medios electrónicos a indicada circunstancia, o que levará consigo a inadmisión das solicitudes posteriores ao esgotamento do crédito.</p>
    <p>Artigo 6. <em>Instrución do procedemento</em></p>
    <p>A instrución do procedemento corresponde á Subdirección Xeral de Réxime Xurídico e Xestión de Medios Audiovisuais. </p>
    <p>Revisarase a documentación presentada coa solicitude de axuda e comprobarase a súa adecuación ás bases reguladoras e á normativa de aplicación, así como as dispoñibilidades orzamentarias para atender as solicitudes.</p>
    <p>De conformidade co artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, poderán efectuarse ás entidades colaboradoras os oportunos requirimentos de emenda de documentación, para o que se outorgará un prazo de 10 días hábiles, coa indicación de que, se así non o fixesen, se considerará que desisten da solicitude, tras a correspondente resolución, que se lle notificará ao solicitante da axuda. </p>
    <p>Artigo 7. <em>Xustificación e tramitación do pagamento das axudas a través das entidades colaboradoras</em></p>
    <p>A entidade colaboradora disporá do prazo de 2 meses contados desde a aprobación da solicitude de axuda para presentar a factura e demais documentación xustificativa correspondente á solicitude aprobada. En todo caso, o prazo límite de xustificación rematará o 31 de outubro de 2013, aínda que non transcorresen os dous meses desde a aprobación da solicitude.</p>
    <p>Para o pagamento das axudas aprobadas por parte da Secretaría Xeral de Medios as entidades colaboradoras, de acordo co recollido na alínea j) do artigo 5 do anexo I e no artigo 12.c) do anexo II e das bases reguladoras, deberán presentar a seguinte documentación:</p>
    <p>1º. Certificación da entidade colaboradora da relación de equipos de TDT-Sat instalados, indicando, para cada beneficiario:</p>
    <p>– Código do expediente.</p>
    <p>– Número, importe e data da factura.</p>
    <p>– Código da solicitude de activación do receptor na plataforma TDT-Sat.</p>
    <p>2º. Certificado asinado polo instalador de ter realizado a instalación e comprobado o correcto funcionamento por cada beneficiario.</p>
    <p>3º. Copia da factura emitida a cada beneficiario e xustificante acreditativo do pagamento.</p>
    <p>4º. Solicitude da entidade colaboradora do pagamento da subvención. </p>
    <p>5º. Escrito de conformidade do beneficiario da subvención da correcta instalación do equipamento por parte da entidade colaboradora.</p>
    <p>Artigo 8. <em>Prazo de duración do procedemento de concesión</em></p>
    <p>Unha vez rematado o prazo para a presentación de solicitudes, estas serán tramitadas e valoradas de acordo co procedemento establecido nas bases reguladoras, que non poderá ter unha duración superior a cinco meses.</p>
    <p>Disposición derradeira única</p>
    <p>Esta resolución entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 10 de xuño de 2013</p>
    <footer><p>María del Mar Sánchez Sierra<br>Secretaria xeral de Medios</p></footer>

