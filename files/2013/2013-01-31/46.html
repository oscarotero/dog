---
date: '2013-01-31'
id: L238-110113-0002
page: 2813
number: 22
agency: Concello de Pontevedra
section: VI. Anuncios. b) Administración local.
title: >-
  ANUNCIO de aprobación definitiva do Plan especial de reforma interior para o
  desenvolvemento urbanístico do polígono delimitado en solo urbano non
  consolicado do PXOU, en Campolongo (rúas Alfonso X O Sabio, Pintor Rafael
  Alonso/Fernando II, Pintor Virxilio Blanco, rúa das Perliñas e camiño das
  Abilleiras).
range: Anuncio
url: >-
  https://www.xunta.gal/dog/Publicados/2013/20130131/AnuncioL238-110113-0002_gl.html
---
<p>O Pleno deste Concello, na súa sesión do 22.11.2012, entre outros adoptou o seguinte acordo, que literalmente e na súa parte dispositiva, di:</p>
    <p>«(...)</p>
    <p>Primeiro. Prestar aprobación, con carácter definitivo, ao Plan especial de reforma interior para o desenvolvemento urbanístico do polígono de solo urbano non consolidado delimitado por acordo da Xunta de Goberno Local do 1.8.2011, na zona de Campolongo: rúas Alfonso X O Sabio, Pintor Rafael Alonso/Fernando II, Pintor Virxilio Blanco, rúa das Perliñas, camiño das Abilleiras e terreos da ONCE, formulado mediante iniciativa particular por Promociones Pelete, S.L. e outros, ao abeiro da D.T. 1ª da LOUG, instrumento urbanístico redactado polos arquitectos Eugenio Jiménez Passolas, Gustavo Pérez Álvarez e Amador Rey Camiño, datado en agosto de 2012 que refunde o proxecto con visado do COAG do 30.3.2010, o anexo IV complementario que contén o informe das compañías subministradoras sobre suficiencia da infraestrutura e servizos da mesma autoría do 30.3.2011 e o anexo complementario que inclúe a memoria descritiva e a xustificación do cálculo da edificabilidade e da reserva de terreos para vivendas suxeitas ao réxime de protección pública da mesma autoría que o PERI datado en marzo de 2012, reiterando expresamente a <br>desestimación das alegacións achegadas no período de información pública por Marcos Pérez Cachafeiro e conxuntamente por José Carlos e Carmen Gómez González, aos cales xa se notificou, como resposta razoada ou motivada, o acordo da Xunta de Goberno do 1.8.2011.</p>
    <p>Segundo. Facer constar expresamente que a obriga de conservación da futura urbanización, ao abeiro do disposto no art. 74 da LOUGA, será por conta do Concello, tal e como determinou por unanimidade a Comisión Informativa Municipal de Urbanismo e Medio Ambiente no seu ditame do 18.1.2011.</p>
    <p>Terceiro. Lembrar aos promotores que o proxecto de urbanización que no seu día se redacte e execute deberá recoller as consideracións reflectidas no informe emitido en data 21.4.2010 polo enxeñeiro xefe municipal adscrito á Oficina Técnica de Medio Ambiente, Territorio e Infraestruturas, así como as observacións efectuadas polo organismo autónomo Augas de Galicia no período de información pública do documento de inicio do presente proxecto, así como a obriga de prestar as garantías do exacto cumprimento dos deberes de execución do plan, polo importe do 20 % do custo estimado para a implantación dos servizos e a execución das obras de urbanización, de conexión cos sistemas xerais existentes e de ampliación e reforzo necesarias, mediante calquera dos mecanismos previstos na lexislación de contratos das administracións públicas, no prazo máximo de tres meses desde a aprobación definitiva do proxecto de urbanización, importe que será do 100 % do referido custo, de se pretender a edificación e urbanización simultánea.</p>
    <p>Cuarto. Notificar este acordo aos promotores e aos titulares e entidades propietarias afectadas polo ámbito do PERI, a Marcos Pérez Cachafeiro, José Carlos e Carmen Gómez González e ás demais persoas, entidades e organismos interesados no procedemento, con ofrecemento do réxime de recursos procedentes e con comunicación á Consellería de Medio Ambiente, Territorio e Infraestruturas da Xunta de Galicia con traslado dunha copia autenticada de dous exemplares do instrumento aprobado definitivamente, con todos os planos e documentos que integran o plan sobre os cales recae o presente acordo de aprobación definitiva, debidamente dilixenciados pola Secretaría Xeral do Concello, facendo constar a devandita circunstancia; e, dispoñer a publicación deste acordo, no prazo dun mes desde a súa adopción no Diario Oficial de Galicia, facendo constar no anuncio a remisión da documentación á consellería, e do documento que conteña a normativa e as ordenanzas no Boletín Oficial da provincia, así como na páxina web http//:www.pontevedra.eu, para lograr a súa eficacia e executividade, consonte o establecido nos artigos 92 da Lei 9/2002, do 30 de decembro, en relación co artigo 70.2 e 65.2 da Lei 7/1985, do 2 de abril, reguladora das bases de réxime local».</p>
    <p>Faise constar que, con data do 7 de xaneiro de 2013, tivo entrada no rexistro do portelo único da Xunta de Galicia a documentación referida no artigo 92.3 da Lei galega 9/2002.</p>
    <p>Recursos procedentes: contra este acordo poderá interporse recurso contencioso-administrativo ante a Sala do Contencioso-Administrativo do T.S.X. de Galicia, no prazo de 2 meses contados desde o día seguinte ao da súa publicación (arts. 10 e 46 da Lei 29/1998). Isto sen prexuízo de interpor calquera outro recurso que se entenda máis procedente e sexa conforme a dereito.</p>
    <p>O que se fai público, de conformidade co número 2 do referido art. 92 da Lei 9/2002, e en cumprimento das competencias atribuídas a esta Secretaría polo art. 47.1.e) do Regulamento orgánico do pleno deste concello.</p>
    <p>Pontevedra, 8 de xaneiro de 2013</p>
    <footer><p>José Luis Mato Rodríguez<br>Secretario xeral do Pleno</p></footer>

