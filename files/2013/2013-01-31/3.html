---
date: '2013-01-31'
id: G0244-300113-0001
page: 2702
number: 22
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 10 de xaneiro de 2013, da Secretaría Xeral Técnica da
  Vicepresidencia e Consellería de Presidencia, Administracións Públicas e
  Xustiza, pola que se lle dá publicidade á campaña de vixilancia periódica da
  saúde para o ano 2013 no ámbito da Administración xeral da Xunta de Galicia.
range: Resolución
url: >-
  https://www.xunta.gal/dog/Publicados/2013/20130131/AnuncioG0244-300113-0001_gl.html
---
<p>De acordo co disposto no artigo 22 da Lei 31/1995, do 8 de novembro, de prevención de riscos laborais, modificada pola Lei 54/2003, do 12 de decembro, de reforma do marco normativo da prevención de riscos laborais, o empresario garantiralles aos traballadores ao seu servizo a vixilancia periódica do seu estado de saúde en función dos riscos inherentes ao traballo.</p>
    <p>O Decreto 7/2011, do 20 de xaneiro, polo que se establece a estrutura orgánica da Consellería de Presidencia, Administracións Públicas e Xustiza, establece no artigo 11.2.2.c) que o Servizo de Prevención de Riscos Laborais da Xunta de Galicia realizará, entre outras funcións, a vixilancia da saúde dos empregados públicos que, en todo caso, terá que contar co seu consentimento, respectando o dereito á intimidade e dignidade.</p>
    <p>O Decreto 17/2009, do 21 de xaneiro, polo que se aproba o Plan de prevención de riscos laborais na Administración xeral da Xunta de Galicia, reitera entre as funcións do Servizo de Prevención de Riscos Laborais da Xunta de Galicia a vixilancia da saúde en relación cos riscos derivados do traballo, e a Orde do 25 de marzo de 2009 publica o procedemento de vixilancia da saúde.</p>
    <p>Con base no antedito, publícase esta convocatoria da campaña de vixilancia periódica da saúde no ámbito da Administración xeral da Xunta de Galicia para o ano 2013, de acordo coas seguintes premisas:</p>
    <p>Primeira. Obxecto</p>
    <p>A prestación da vixilancia da saúde ao persoal empregado público en función dos riscos inherentes ao traballo segundo o disposto no artigo 22 da Lei 31/1995, do 8 de novembro, de prevención de riscos laborais.</p>
    <p>Segunda. Ámbito de aplicación</p>
    <p>É aplicable a todos os/as traballadores/as da Administración xeral da Xunta de Galicia, agás ao persoal que presta servizos nos centros docentes da Consellería de Educación e Ordenación Universitaria, ao persoal dos centros dependentes do Servizo Galego de Saúde e ao persoal das fundacións.</p>
    <p>Terceira. Inscrición</p>
    <p>A inscrición previa realizarase de forma telemática no formulario de petición de recoñecemento que está dispoñible na páxina web da Xunta de Galicia (Vicepresidencia e Consellería de Presidencia, Administracións Públicas e Xustiza-Servizo de Prevención de Riscos Laborais): webriscos.xunta.es</p>
    <p>A inscrición debe incluír todos os datos que figuren no formulario. A falta dalgún deles impedirá a tramitación da solicitude.</p>
    <p>Toda inscrición xerará un xustificante de consentimento que se deberá presentar o día concertado para realizar a vixilancia da saúde.</p>
    <p>O prazo de inscrición rematará transcorrido un mes a partir do día seguinte ao da publicación da resolución no DOG, agás para o persoal de nova incorporación, para o persoal que se incorpore ao traballo tras unha ausencia prolongada por motivos de saúde e para o persoal que, durante o prazo de solicitude, estea gozando das vacacións. Nestes supostos deberá presentarse a debida xustificación ante o Servizo de Prevención de Riscos Laborais.</p>
    <p>As/os responsables dos distintos centros de traballo facilitarán os medios necesarios para a inscrición.</p>
    <p>Cuarta. Citacións</p>
    <p>A falta de asistencia á cita implicará, agás causa de forza maior debidamente xustificada ante o Servizo de Prevención de Riscos Laborais no prazo de cinco días, que o/a traballador/a renuncia ao recoñecemento médico de forma voluntaria.</p>
    <p>Quinta. Resultados e entrega dos informes de vixilancia da saúde</p>
    <p>Os resultados da vixilancia da saúde serán subscritos polo facultativo competente e serán tratados de acordo co establecido na Lei orgánica 15/1999, do 13 de decembro, de protección de datos de carácter persoal.</p>
    <p>Os informes de vixilancia da saúde serán entregados a cada traballador/a polo Servizo de Prevención alleo.</p>
    <p>Santiago de Compostela, 10 de xaneiro de 2013</p>
    <footer><p>Beatriz Cuiña Barja<br>Secretaria xeral técnica da Vicepresidencia e Consellería de Presidencia,<br>Administracións Públicas e Xustiza</p></footer>

