---
date: '2013-02-14'
id: L131-080213-0002
page: 4429
number: 32
agency: Concello de Culleredo
section: VI. Anuncios. b) Administración local.
title: >-
  ANUNCIO de aprobación inicial do Plan xeral de ordenación municipal de
  Culleredo, así como acordo de suspensión de licenzas.
range: Anuncio
url: >-
  https://www.xunta.gal/dog/Publicados/2013/20130214/AnuncioL131-080213-0002_gl.html
---
<p>O Pleno do Concello, en sesión ordinaria realizada o 31 de xaneiro de 2013, acordou aprobar inicialmente o Plan xeral de ordenación municipal de Culleredo, redactado pola entidade mercantil Monteoliva Arquitectura, S.L.P.</p>
    <p>Consonte o previsto no artigo 85.2 da Lei 9/2002, do 20 de decembro, de ordenación urbanística e protección do medio rural de Galicia (Louga), o dito documento aprobado inicialmente con todos os documentos integrantes do expediente, incluído o informe de sustentabilidade ambiental, sométese a un período de consultas e de exposición ao público polo prazo de dous (2) meses, contados a partir do seguinte ao da publicación do anuncio no Diario Oficial de Galicia; durante o cal os interesados poderán examinalo e presentar cantas alegacións consideren convenientes, xa que está á súa disposición nas dependencias habilitadas para o efecto en Vila Melania, sita na avda. de Vilaboa nº 42 (Vilaboa-Culleredo), de luns a venres, das 10.00 ás 14.00 horas e das 17.00 ás 20.00 horas.</p>
    <p>Asemade, na referida sesión plenaria, acordouse, de acordo co disposto no artigo 77 da Louga e 118.1 e 120.1 do Regulamento de planeamento urbanístico, a suspensión de licenzas de parcelación de terreos, ampliación, rehabilitación, restauración, nova edificación e demolición naquelas zonas do territorio onde o Plan xeral de ordenación municipal que se tramita contén determinacións diferentes ás contidas na ordenación urbanística vixente.</p>
    <p>As zonas concretas en que se suspenden as licenzas son as áreas de solo que se determinan no documento resumo executivo que forma parte da documentación do PXOM aprobado inicialmente e que aparecen reflectidas no plano nº 2 deste.</p>
    <p>Nas áreas do territorio municipal onde non se suspenden licenzas poderán ser outorgadas consonte as seguintes condicións e para os seguintes ámbitos:</p>
    <p>• Solo urbano consolidado.</p>
    <p>Poderanse outorgar licenzas nos ámbitos que o novo PXOM mantén subsistentes (APS) baixo a ordenación de cadanseus instrumentos de ordenación de desenvolvemento ou figuras específicas, nomeadamente os seguintes:</p>
    <p>– APS. Monte Alfeirán.</p>
    <p>– APS. SUNP A-2. Plan parcial Sociedad Urbanización-Sol, S.L.</p>
    <p>– APS. SUNP A-2. Plan parcial Laxe. Parroquia de Rutis.</p>
    <p>– APS. SUNP A-2. Plan parcial Augas Mansas.</p>
    <p>– APS. SUNP A-2. Plan parcial Monte Anchouza.</p>
    <p>– APS. Plan parcial Campo da Folla.</p>
    <p>– APS. SUNP. Plan parcial área 6. Zapateira 1.</p>
    <p>– APS. SUNP. Plan parcial área 6. Zapateira 2.</p>
    <p>– APS. SUNP A-9. Plan parcial. Alvedro.</p>
    <p>– APS. Proxecto sectorial. Centro Loxístico de Transportes.</p>
    <p>– APS. Plan especial P.E.3. Universidade Laboral.</p>
    <p>– APS. Estudo de detalle ED-UA-31. Acea de Ama.</p>
    <p>Poderase outorgar licenza naqueles ámbitos de solo urbano consolidado ordenados baixo normas zonais de tipoloxía e uso similares sempre que cumpran simultaneamente as condicións exixidas por ambas as normativas.</p>
    <p>• Solo de núcleo rural.</p>
    <p>Poderase outorgar licenza naqueles ámbitos de núcleo rural baixo a aplicación da disposición transitoria primeira da Lei 9/2002 nos ámbitos do plan de 1987, mesmo cumprindo simultaneamente as condicións exixidas por ambas as normativas.</p>
    <p>• Solo rústico.</p>
    <p>Poderase outorgar licenza naqueles ámbitos de solo rústico cumprindo simultaneamente o réxime previsto na Lei 9/2002 para o solo rústico, o disposto no plan de 1987 para o solo non urbanizable e o disposto no novo PXOM para o solo rústico.</p>
    <p>En todo caso, o cumprimento simultáneo, cando xurda a dúbida de interpretación, resolverase consonte o disposto no artigo 6 da Lei 9/2002.</p>
    <p>Culleredo, 4 de febreiro de 2013</p>
    <footer><p>Julio Sacristán de Diego<br>Alcalde</p></footer>

