---
date: '2013-03-13'
id: CA02-050313-0004
page: 7456
number: 51
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 27 de febreiro de 2013 sobre a aprobación definitiva da modificación
  puntual do Plan Xeral de Ordenación Municipal do concello de Oleiros (A
  Coruña) relativa á súa ordenanza 7.
range: Orde
url: >-
  https://www.xunta.gal/dog/Publicados/2013/20130313/AnuncioCA02-050313-0004_gl.html
---
<p>O Concello de Oleiros solicita a aprobación definitiva da modificación puntual referida en virtude do artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>Analizado o expediente e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes. </p>
    <p>1. O Concello de Oleiros dispón, na actualidade vixente, dun PXOM aprobado definitivamente de forma parcial pola Orde da CPTOPT do 11.3.2009.</p>
    <p>2. O Concello acordou a formulación dunha modificación do artigo 131 (ordenanza 7) da normativa do plan xeral en pleno do 29.9.2011.</p>
    <p>3. O Concello non solicitou o informe previo á aprobación inicial da modificación previsto no artigo 85.1 da LOUG, ao abeiro do establecido no artigo 93.4.</p>
    <p>4. A Secretaría Xeral de Calidade e Avaliación Ambiental decidiu o 5.12.2011 non someter a proposta ao procedemento de avaliación ambiental estratéxica.</p>
    <p>5. Constan informes da coordinadora dos servizos urbanísticos do Concello do 3.1.2012 (artigo 85.1 da LOUG) e do 11.5.2012, así como do arquitecto municipal autor do proxecto do 13.9.2011 e dous máis do 8.5.2012.</p>
    <p>6. A modificación foi aprobada inicialmente polo Concello en pleno do 26.1.2012 e sometida a información pública polo prazo de dous meses (<em>Diario Oficial de Galicia</em> do 13 de febreiro,<em> El Ideal Gallego</em> e <em>La Voz de Galicia</em> do 10 de febreiro de 2012), e notificada aos concellos limítrofes (A Coruña, Sada, Cambre, Culleredo) (artigo 85.2 da LOUG).</p>
    <p>7. Constan informes do xerente dos servizos municipais do 10.1.2012 e do enxeñeiro de Sergesco do 5.1.2012 sobre a suficiencia das redes de abastecemento e saneamento existentes para servir as parcelas obxecto da modificación.</p>
    <p>8. A Dirección de Sustentabilidade da Costa e do Mar do Ministerio de Agricultura, Alimentación e Medio Ambiente emitiu o 20.3.2012 informe desfavorable no relativo ás edificacións hoteleiras en dominio público marítimo-terrestre e en servidume de protección.</p>
    <p>9. A Secretaría Xeral de Ordenación do Territorio e Urbanismo emitiu o 9.4.2012 informe en materia de costas.</p>
    <p>10. O proxecto foi aprobado provisionalmente polo pleno municipal do 7.6.2012.</p>
    <p>11. O concello solicitou, mediante escrito do 21.6.2012, a aprobación definitiva da modificación. Esta consellería requiriu, ao abeiro do artigo 85.7 da LOUG, a emenda das deficiencias observadas mediante escrito do 17.7.2012. O Concello achegou a documentación requirida mediante escritos do 23.10.2012 e do 26.11.2012:</p>
    <p>a) Documento de inicio.</p>
    <p>b) Documento aprobado inicialmente.</p>
    <p>c) Certificado do resultado da información pública, sen alegacións.</p>
    <p>d) Informe favorable da Dirección Xeral de Sustentabilidade da Costa e o Mar do 30.7.2012.</p>
    <p>e) Informe de Augas de Galicia do 18.10.2012, favorable.</p>
    <p>f) Informe da Secretaría Xeral de Ordenación do Territorio e Urbanismo, en materia de costas do 25.2.2013, favorable.</p>
    <p>O informe da Axencia Galega de Infraestruturas foi solicitado o 7.8.2012. O informe xurídico achegado do 19.10.2012 sinala que non foi recibido no Concello.</p>
    <p>II. Obxecto da modificación puntual.</p>
    <p>1. O ámbito da modificación está constituído polos terreos cualificados no plan xeral coa ordenanza 7, Conservación de aproveitamento (artigo 131 da normativa), e destinados na actualidade a usos hoteleiros situados na costa, en concreto as parcelas dos hoteis Rías Altas (praia de Santa Cristina), Portocobo e Maxi (Santa Cruz).</p>
    <p>2. A ordenación vixente (segundo parágrafo do punto 2 do artigo 131 da normativa do plan xeral) prevé o mantemento do uso hoteleiro e a posibilidade de estudos de detalle para a reordenación volumétrica conforme os criterios da ordenanza.</p>
    <p>3. A modificación ten por obxecto, para os ámbitos dos hoteis Portocobo e Maxi, e sen incrementar a intensidade de uso, establecer as condicións para os correspondentes estudos de detalle que regularían a substitución da edificación, co criterio de liberar o dominio público e as zonas de servidume de tránsito e de protección, así como obter unha ordenación máis adecuada das construcións hoteleiras contemporáneas, sen prexuízo da aplicación da normativa de costas. Este criterio non se adopta para o hotel Rías Altas pois está situado todo el no dominio público marítimo-terrestre.</p>
    <p>4. A modificación altera a redacción do artigo 131.2 da normativa do plan xeral e engade unha alínea 5 ao artigo 131, que contén unha variante 7C aplicable aos hoteis Maxi e Portocobo.</p>
    <p>III. Análise e consideracións.</p>
    <p>1. Razóns de interese público da modificación: os fins da modificación para posibilitar a substitución das edificacións en condicións adecuadas de protección do dominio público marítimo-terrestre dando lugar a edificacións hoteleiras axeitadas a criterios de deseño contemporáneos sen incrementar a intensidade de uso poden ter acollida como fin público para fundamentar a modificación para os efectos do artigo 94.1 da LOUG.</p>
    <p>O plan xeral vixente xa prevé nos ámbitos afectados por esta modificación a conservación do aproveitamento que obtivo no seu día licenza (ordenanza 7).</p>
    <p>2. Plan de ordenación do litoral: os ámbitos afectados pola modificación están clasificados como solo urbano na categoría de consolidado, polo que non lles son de aplicación as determinacións do POL (artigo 96.1 da normativa do POL).</p>
    <p>3. Intensidade de uso: a normativa da modificación permite a implantación en subsolo de usos como almacéns, lavandarías, vestiarios de persoal ... que non están excluídos do cómputo da superficie edificable conforme o artigo 46.6.a) da LOUG, o que debe ser corrixido no proxecto.</p>
    <p>IV. Resolución.</p>
    <p>Visto canto antecede,</p>
    <h2>RESOLVO:</h2>
    <p>Primeiro. Outorgar a aprobación definitiva á modificación puntual do PXOM de Oleiros relativa á ordenanza 7, nos termos sinalados no apartado III.3.</p>
    <p>Segundo Notifíquese esta orde ao concello e publíquese no <em>Diario Oficial de Galicia</em>.</p>
    <p>Terceiro. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e ordenanzas.</p>
    <p>Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa notificación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 27 de febreiro de 2013</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

