---
date: '2013-10-14'
id: C3K1-071013-0001
page: 40547
number: 196
agency: Consellería de Sanidade
section: I. Disposicións xerais.
title: >-
  ORDE do 4 de outubro de 2013 pola que se regula a composición e funcionamento
  da Comisión Galega de Enfermidades Inmunoprevibles.
range: Orde
url: >-
  https://www.xunta.gal/dog/Publicados/2013/20131014/AnuncioC3K1-071013-0001_gl.html
---
<p>A Orde comunicada do 14 de febreiro de 1995, modificada pola Orde do 25 de marzo de 1997, creou a Comisión Galega de Enfermidades Inmunoprevibles como instrumento para a consulta e avaliación do seguimento epidemiolóxico e planificación das medidas e accións sanitarias que se deben desenvolver no eido das enfermidades inmunoprevibles.</p>
    <p>Durante estes anos foron sometidos á consulta desta comisión os sucesivos calendarios de vacinación aprobados na nosa comunidade autónoma, así como a incorporación de novos produtos, cambios de pautas ou idades de administración das diferentes vacinas. Tamén foron obxecto de consulta as campañas de vacinación extraordinarias levadas a cabo nestes anos e motivadas por variadas razóns epidemiolóxicas, e a Comisión colaborou na avaliación, implementación e consolidación dos programas incorporados.</p>
    <p>Todas estas actualizacións e novas incorporacións levaron a Galicia a ser unha das comunidades punteiras desde un punto de vista técnico e loxístico nos programas de vacinación, sendo referente para outras comunidades autónomas.</p>
    <p>O traballo realizado ata o de agora necesita nestes momentos adaptación á situación actual e impulso para poder facer fronte aos cambios producidos e ás novas necesidades, no marco dunha estratexia xeral.</p>
    <p>En consecuencia, de conformidade coas facultades que me confiren os artigos 34.6 e 38 da Lei 1/1983, do 22 de febreiro, reguladora da Xunta e da súa Presidencia, modificada pola Lei 11/1988, do 20 de outubro,</p>
    <h2>DISPOÑO:</h2>
    <p>Artigo 1. Obxecto</p>
    <p>O obxecto desta orde é regular a composición e funcionamento da Comisión Galega de Enfermidades Inmunoprevibles, como órgano encargado da consulta e avaliación do seguimento epidemiolóxico e planificación das medidas e accións sanitarias que se deben desenvolver no eido das enfermidades inmunoprevibles.</p>
    <p>Artigo 2. Funcións</p>
    <p>A Comisión Galega de Enfermidades Inmunoprevibles terá as seguintes funcións:</p>
    <p>1. Estudar e coñecer a situación epidemiolóxica das enfermidades inmunoprevibles da Comunidade Autónoma de Galicia.</p>
    <p>2. Propoñer posibles accións de prevención e intervención que se deben desenvolver na Comunidade Autónoma de Galicia.</p>
    <p>3. Asesorar, como órgano consultivo, a Dirección Xeral de Innovación e Xestión da Saúde Pública da Consellería de Sanidade nas súas actuacións e decisións no eido das enfermidades inmunoprevibles.</p>
    <p>4. Colaborar coa Dirección Xeral de Innovación e Xestión da Saúde Pública en materia de avaliación, implementación e consolidación do Programa galego de Vacinacións.</p>
    <p>Artigo 3. Composición</p>
    <p>1. A comisión estará composta polos/as seguintes membros:</p>
    <p>a) Presidente/a:</p>
    <p>1º. A persoa titular da Dirección Xeral de Innovación e Xestión da Saúde Pública.</p>
    <p>b) Vicepresidente/a:</p>
    <p>1º. A persoa titular da Subdirección Xeral de Información sobre Saúde e Epidemioloxía.</p>
    <p>c) Vogais:</p>
    <p>Serán vogais natos/as por razón do seu cargo:</p>
    <p>1º. A persoa titular do Servizo de Control de Enfermidades Transmisibles.</p>
    <p>2º. A persoa titular do Servizo de Epidemioloxía.</p>
    <p>Serán vogais electos/as:</p>
    <p>1º. Unha persoa proposta pola persoa titular da Dirección Xeral de Asistencia Sanitaria.</p>
    <p>2º. Unha persoa representante das xerencias de xestión integrada proposta pola persoa titular da Dirección Xeral de Asistencia Sanitaria.</p>
    <p>3º. Dúas persoas propostas pola Sociedade Galega de Pediatría.</p>
    <p>4º. Unha persoa proposta pola Cátedra de Medicina Preventiva da Facultade de Medicina da Universidade de Santiago.</p>
    <p>5º. Unha persoa proposta pola Sociedade Galega de Microbioloxía Clínica.</p>
    <p>6º. Unha persoa proposta pola Sociedade Galega de Medicina Preventiva e Saúde Pública.</p>
    <p>7º. Unha persoa proposta por cada unha das sociedades médicas en Atención Primaria existentes en Galicia.</p>
    <p>8º. Unha persoa proposta pola Asociación Galega de Enfermaría Familiar e Comunitaria.</p>
    <p>d) Secretario/a:</p>
    <p>Unha persoa técnica do Servizo de Control de Enfermidades Transmisibles nomeada pola persoa titular da Dirección Xeral de Innovación e Xestión da Saúde Pública, fará as funcións de secretaría da comisión. </p>
    <p>2. Nos casos de ausencia, enfermidade ou outra causa legal, das persoas titulares da Presidencia, da Vicepresidencia ou da Secretaría serán substituídas polas persoas en quen deleguen.</p>
    <p>3. Na composición da Comisión Galega de Enfermidades Inmunoprevibles procurarase acadar unha presenza equilibrada de homes e mulleres.</p>
    <p>4. Os/as membros da Comisión Galega de Enfermidades Inmunoprevibles non percibirán retribucións de ningún tipo.</p>
    <p>Artigo 4. Asesoramento</p>
    <p>Para o desenvolvemento das funcións da comisión, a Presidencia poderá solicitar a colaboración temporal doutro persoal técnico que participarán como asesores/as mentres sexa preciso. Estes/as asesores/as poderán asistir ás sesións da comisión e participarán nelas con voz e sen voto.</p>
    <p>Artigo 5. Nomeamento e cesamento dos/das membros da comisión</p>
    <p>1. Os/as membros natos/as o serano por razón do seu cargo e deixarán de pertencer á comisión no momento en que cesen neste.</p>
    <p>2. As persoas integrantes da comisión como membros electos/as serán nomeadas e cesadas pola persoa titular da Dirección Xeral de Innovación e Xestión da Saúde Pública. Serán nomeadas por un período de catro anos, transcorrido o cal deberá procederse a confirmar ou renovar os ditos nomeamentos, sen prexuízo doutras causas de cesamento ou substitución establecidas no seguinte punto.</p>
    <p>3. Serán causas de cesamento e substitución dos/as membros da comisión as seguintes:</p>
    <p>a) Transcurso do tempo para o cal foron nomeados/as.</p>
    <p>b) Renuncia expresa presentada por escrito ante a Presidencia da Comisión.</p>
    <p>c) Incapacidade declarada xudicialmente.</p>
    <p>d) Falecemento.</p>
    <p>e) Acordo motivado adoptado pola Presidencia da Comisión baseado no incumprimento reiterado das súas obrigas.</p>
    <p>f) Calquera outra causa prevista na lexislación vixente.</p>
    <p>Artigo 6. Funcionamento da comisión</p>
    <p>A comisión reunirase en sesión ordinaria unha vez ao ano para facer unha avaliación xeral do Programa galego de vacinación nese ano e formular novas propostas.</p>
    <p>Reunirase en sesión extraordinaria, por solicitude da maioría dos/das seus/súas membros ou sempre que sexa requirida pola Dirección Xeral de Innovación e Xestión da Saúde Pública, utilizando preferiblemente medios tecnolóxicos (audio e videoconferencias) que aseguren a participación de todos os/as seus/súas membros e contribúan ao uso eficiente dos recursos (no caso de convocatorias urxentes utilizaranse, preferentemente, estes medios). </p>
    <p>A Consellería de Sanidade promoverá o desenvolvemento das ferramentas de xestión da información que se consideren necesarias para facilitar a comunicación e posta en común dos contidos que sexan discutidos polos/as membros da comisión, en consonancia co previsto no artigo 21 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Artigo 7. Réxime supletorio</p>
    <p>En todo o non previsto na presente orde, aplicarase o disposto nos artigos 14 ao 22 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Disposición adicional única </p>
    <p>O funcionamento da Comisión Galega de Enfermidades Inmunoprevibles, de conformidade co regulado nesta orde, non xerará aumento dos créditos orzamentarios asignados á Consellería de Sanidade ou ao Servizo Galego de Saúde.</p>
    <p>Disposición derrogatoria única</p>
    <p>Quedan derrogados os artigos 2 e 3 da Orde comunicada do 14 de febreiro de 1995 e a Orde de 25 de marzo de 1997 e todas as disposicións de igual ou inferior rango que se opoñan ao disposto nesta orde.</p>
    <p>Disposición derradeira única</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 4 de outubro de 2013</p>
    <footer><p>Rocío Mosquera Álvarez<br>Conselleira de Sanidade</p></footer>

