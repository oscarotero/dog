---
date: '2013-06-07'
id: G0244-060613-0003
page: 21159
number: 108
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 83/2013, do 6 de xuño, polo que se aproba a fusión voluntaria dos
  municipios de Oza dos Ríos e Cesuras e se constitúe o municipio de
  Oza-Cesuras.
range: Decreto
url: >-
  https://www.xunta.gal/dog/Publicados/2013/20130607/AnuncioG0244-060613-0003_gl.html
---
<p>A Constitución española de 1978, nos seus artigos 137, 140 e 141, garante a autonomía local e a existencia como entidades locais en todo o territorio nacional dos municipios e das provincias, e recoñece igualmente o carácter de entidades locais ás illas nos arquipélagos balear e canario. </p>
    <p>A configuración territorial do noso Estado é a que deu en chamalo o «Estado das autonomías», e nel rexe o principio de competencia entre as distintas normativas do Estado e das comunidades autónomas. Esta distribución competencial, aínda que presente ao longo de todo o articulado do texto constitucional de 1978, concrétase fundamentalmente en dous preceptos, o 148 e o 149, e, para a nosa comunidade, no Estatuto de autonomía de Galicia no seu artigo 27.</p>
    <p>A Carta Magna, no seu artigo 148.1.2, establece que: «As comunidades autónomas poderán asumir competencias nas seguintes materias: as alteracións dos termos municipais comprendidos no seu territorio e, en xeral, as funcións que correspondan á Administración do Estado sobre as corporacións locais e cuxa transferencia autorice a lexislación sobre réxime local», e, pola súa banda, o artigo 149.1.18, no que se regulan as competencias exclusivas do Estado, prevé no punto 18 como competencia exclusiva para o Estado a relativa á determinación de: «As bases do réxime xurídico das administracións públicas e do réxime estatutario dos seus funcionarios que, en todo caso, garantirán aos administrados un tratamento común ante elas; o procedemento administrativo común, sen prexuízo das especialidades derivadas da organización propia das comunidades autónomas; lexislación sobre expropiación forzosa; lexislación básica sobre contratos e concesións administrativas e o sistema de responsabilidade de todas as administracións públicas».</p>
    <p>Ao abeiro do previsto no artigo 148.1.2 da CE, a Comunidade Autónoma de Galicia asumiu no seu Estatuto de autonomía a competencia exclusiva en materia de alteración de termos municipais, en concreto a través do seu artigo 27.2, que regula a competencia exclusiva da Comunidade Autónoma de Galicia nunha serie de materias, entre as cales se atopa a relativa a «Organización e réxime xurídico das comarcas e parroquias rurais como entidades locais propias de Galicia, alteracións de termos municipais comprendidos dentro do seu territorio e, en xeral, as funcións que sobre o réxime local correspondan á Comunidade Autónoma ao abeiro do artigo 149.1.18 da Constitución e o seu desenvolvemento», e promulgou a Lei 5/1997, do 22 de xullo, de Administración local de Galicia, que dedica a súa sección primeira do capítulo I do seu título I (artigos 12 a 39) ás alteracións dos termos municipais.</p>
    <p>Con base no exposto, a competencia en materia de alteración de termos municipais é autonómica e recóllese nos preceptos sinalados (148.1.2 CE e 27.2 EEAA Galicia), pero, en virtude do xogo dos artigos 137, 140 e 149.1.18 da Constitución, esta competencia vese limitada por unha serie de mínimos ou principios básicos que son de aplicación a todos os municipios do Estado independentemente da comunidade autónoma en que estean. En conclusión, o Estado preserva uns mínimos que protexe en todo o ámbito estatal, derivados da autonomía local constitucionalmente protexida, e faino coa lexislación básica, pero máis alá disto, a competencia de alteración de termos é exclusiva e plena das comunidades autónomas.</p>
    <p>O exposto lévanos a acudir a diferentes normativas na tramitación do expediente de fusión de municipios, concretamente, a nivel estatal, á Lei 7/1985, do 2 de abril, reguladora das bases do réxime local, e ao Real decreto 1690/1986, do 11 de xullo, polo que se aproba o Regulamento de poboación e demarcación das entidades locais, e, a nivel autonómico, á Lei 5/1997, do 22 de xullo, de Administración local de Galicia.</p>
    <p>En particular, en canto ao réxime de maiorías para a adopción polos concellos do acordo de fusión, e de conformidade co criterio destes, o presente decreto aplica a regulación da lexislación básica de réxime local, que ten orixe na reforma operada mediante a Lei 57/2003, do 16 de decembro, de medidas para a modernización do goberno local. Para o Tribunal Constitucional esta normativa ten, efectivamente, carácter básico ex artigo 149.1.18 CE, dado que a regulación dos aspectos esenciais do modelo de autonomía local garantido en todo o Estado atinxe ao funcionamento democrático dos órganos de goberno das corporacións locais. En concreto, os preceptos relativos ao quórum e ás maiorías necesarias para a adopción dos acordos dos órganos colexiados superiores son aspectos que definen precisamente un modelo de democracia local. Este criterio é o mantido nas sentenzas do Tribunal Constitucional 331/1993, do 12 de novembro; 66/2011, do 16 de maio, e 159/2012, do 17 de setembro.</p>
    <p>No actual escenario de crise económica que afecta todas as administracións e da que non son alleos os concellos de Galicia, a Administración autonómica vese na obriga de impulsar medidas innovadoras relativas á xestión eficaz e eficiente dos recursos dispoñibles.</p>
    <p>Xa no ano 1978 o propio artigo 103 da CE impoñía a obriga á Administración de actuar de acordo cos principios de eficacia e coordinación, principios que deben presidir aínda máis intensamente hoxe en día as actuacións administrativas.</p>
    <p>Desde a perspectiva do máximo respecto á actual estrutura territorial da nosa comunidade e á diversidade municipal, non podemos obviar o recoñecemento de que a planta municipal actual, froito dun deseño cuxas raíces se atopan no século XIX, está suxeita a revisión e reordenación pola evolución social, económica e demográfica que se ten experimentado na nosa comunidade. </p>
    <p>A dita reordenación non se pode establecer con carácter xenérico e idénticos criterios para todos os municipios, como acontecería no caso de forzar fusións contrarias á vontade municipal, senón que a mellor opción pasaría polo fomento, de ser o caso, de fusións voluntarias de municipios, cando desde o máis absoluto respecto á autonomía local se adopten as decisións libremente.</p>
    <p>Considerando que a fusión voluntaria entre os municipios de Oza dos Ríos e Cesuras se basea e se xustifica en consideracións de orde xeográfica e económica e na estimación por ambos os dous municipios de que da alteración derivarán importantes vantaxes en canto á prestación de servizos.</p>
    <p>Considerando que concorren razóns de conveniencia e de oportunidade que aconsellan a fusión iniciada polos concellos de Oza dos Ríos e de Cesuras, xa que, segundo consideran os concellos interesados, o novo municipio, xurdido da fusión, estará en disposición de garantir unha prestación de servizos máis eficaz e eficiente sen mingua da calidade da democracia local.</p>
    <p>Considerando que tanto a posición histórica da Deputación da Coruña, caracterizada por presentar reiteradamente proxectos de redución do número de municipios e por favorecer as incorporacións singulares que se lle propuxeron, como as políticas seguidas maioritariamente nos Estados da Unión Europea, avalan a fusión ou a incorporación a outros dos pequenos municipios, para o fortalecemento da viabilidade social e financeira e da autonomía local dos municipios resultantes destes procedementos, conseguindo deste xeito a redución do gasto sen mingua da calidade dos servizos nin da participación dos cidadáns nos asuntos públicos.</p>
    <p>Para dar cumprimento ao disposto no artigo 38.2 da Lei 5/1997, do 22 de xullo, de Administración local de Galicia, o texto do decreto recolle o nome do novo municipio; o núcleo en que se situará a capitalidade; os novos límites dos termos municipais afectados; a poboación e parroquias dos termos municipais afectados; e a aprobación das estipulacións xurídicas e económicas acordadas.</p>
    <p>En canto ás estipulacións xurídicas e económicas, o texto do decreto aproba as acordadas para levar a cabo a alteración dos termos municipais e coherentes coa natureza da operación como fusión, caracterizada fundamentalmente pola subrogación do novo concello en todos os dereitos, bens e obrigas dos antigos concellos de Cesuras e Oza dos Ríos. Deben diferenciarse, así, estas estipulacións que regulan a fusión ou son efectos xurídicos dela, das declaracións de intencións ou previsións pro futuro dos concellos fusionados, e que teñen un contido, polo tanto, que non rexe, condiciona ou determina o proceso de fusión. Estas declaracións ou previsións non se recollen como parte do presente decreto por non seren contido propio del. A nova corporación municipal nace deste modo con plena autonomía administrativa e potestade de autoorganización de acordo co sistema xeral da Lei 5/1997.</p>
    <p>Polo demais, a disposición adicional do decreto prevé o nomeamento da comisión xestora, que se ocupará de rexer e administrar o novo municipio ata as vindeiras eleccións locais, de acordo co disposto na Lei 5/1997, do 22 de xullo, de Administración local de Galicia. </p>
    <p>Consta no expediente a observancia dos requisitos procedementais exixidos para a fusión pola Lei 7/1985, do 2 de abril, de bases do réxime local, e pola Lei 5/1997, do 22 de xullo, de Administración local de Galicia.</p>
    <p>O expediente iniciárono, con carácter voluntario, os concellos de Oza dos Ríos e Cesuras con base en consideracións de orde xeográfica e económica e na estimación de que da alteración derivarán importantes vantaxes en canto á prestación de servizos.</p>
    <p>En ambos os concellos acordouse someter o proxecto e documentación da unión voluntaria a información pública e participación cidadá por un prazo de vinte días hábiles, con carácter previo e independente ao inicio do procedemento de fusión. </p>
    <p>Constan os acordos dos plenos das dúas corporacións do 15 de xuño de 2012 que foron obxecto de publicación no Diario Oficial de Galicia núm. 119 e no Boletín Oficial da provincia núm. 118, con data do 22 de xuño.</p>
    <p>Unha vez rematado o prazo de presentación de alegacións, e ao abeiro do artigo 32 da Lei 5/1997, do 22 de xullo, de Administración local de Galicia, os concellos interesados adoptaron, con data do 30 de agosto de 2012, os correspondentes acordos de inicio coas maiorías requiridas pola normativa aplicable.</p>
    <p>No Diario Oficial de Galicia núm. 170 e no Boletín Oficial da provincia núm. 170, do 6 de setembro de 2012, publicouse o citado acordo en virtude do cal se resolvían as alegacións presentadas e se daba publicidade ao acordo de inicio do expediente de fusión dos citados municipios, sometendo o citado acordo a información pública por un prazo de trinta días. </p>
    <p>Finalizado o período de información pública, os concellos adoptaron, con data do 11 de xaneiro de 2013, un novo acordo, ao abeiro do artigo 34 da Lei 5/1997, do 22 de xullo, de Administración local de Galicia, coas maiorías requiridas pola normativa aplicable.</p>
    <p>Posteriormente, e de conformidade co artigo 34 da Lei 5/1997, do 22 de xullo, de Administración local de Galicia, deuse audiencia no prazo dun mes á Deputación Provincial da Coruña. Consta certificación do acordo favorable da Deputación da Coruña ao expediente da fusión con data do 22 de febreiro de 2013.</p>
    <p>Por último, a daquela Consellería de Presidencia, Administracións Públicas e Xustiza, consellería competente en materia de réxime local, elevou o expediente á Comisión Galega de Delimitación Territorial, a cal emitiu o seu informe favorable o 12 de marzo de 2013.</p>
    <p>Na súa virtude, tramitado o expediente de fusión nos ditos termos, por proposta do vicepresidente e conselleiro de Presidencia, Administracións Públicas e Xustiza, no exercicio da facultade outorgada polo artigo 34 da Lei 1/1983, do 22 de febreiro, reguladora da Xunta e da súa Presidencia, modificada polas leis 11/1988, do 20 de outubro; 2/2007, do 28 de marzo, e 12/2007, do 27 de xullo, de acordo co ditame do Consello Consultivo de Galicia e logo de deliberación do Consello da Xunta de Galicia, na súa reunión do día seis de xuño de dous mil trece,</p>
    <p class="dog-centrado-sin-cursiva-c-a">DISPOÑO:</p>
    <p>Artigo 1</p>
    <p>Apróbase a fusión voluntaria dos municipios de Oza dos Ríos e Cesuras, que se unen para dar lugar a un novo municipio, polo que desaparecen os dous municipios fusionados.</p>
    <p>Artigo 2</p>
    <p>O novo municipio resultante da fusión recibirá a denominación de Oza-Cesuras.</p>
    <p>Artigo 3</p>
    <p>A capitalidade do novo municipio radicará no núcleo de Oza, da parroquia do mesmo nome do actual termo municipal de Oza dos Ríos.</p>
    <p>Artigo 4</p>
    <p>O novo municipio terá como límites territoriais os correspondentes na actualidade aos municipios fusionados en relación con outros limítrofes, polo que desaparece a liña divisoria entre Cesuras e Oza dos Ríos. </p>
    <p>Os límites territoriais serán os recollidos no anexo deste decreto. </p>
    <p>Artigo 5</p>
    <p>A poboación e parroquias do novo municipio serán as correspondentes ás dos municipios fusionados.</p>
    <p>Artigo 6</p>
    <p>Apróbanse as seguintes estipulacións xurídicas e económicas para levar a cabo a alteración dos termos municipais:</p>
    <p>1. O novo concello subrógase en todos os dereitos, bens e obrigas dos antigos concellos de Cesuras e Oza dos Ríos. </p>
    <p>2. As fórmulas de administración dos bens e xestión de servizos serán as que acorde o concello que se constitúa no novo municipio, conforme o establecido na normativa xurídica vixente. No entanto, os contratos e convenios asignados polas corporacións de Cesuras e Oza dos Ríos conservarán a súa vixencia ata a súa extinción en legal forma.</p>
    <p>3. Ata que se produza a correspondente unificación normativa, as ordenanzas e demais normas aprobadas polos concellos de Cesuras e Oza dos Ríos seguirán vixentes nos seus respectivos ámbitos territoriais.</p>
    <p>4. O persoal dependente de cada un dos concellos fusionados pasará, con todos os seus dereitos e obrigas, a formar parte do persoal do novo concello. A situación dos funcionarios con habilitación de carácter estatal rexerase polas súas normas específicas. </p>
    <p>Disposición adicional</p>
    <p>De conformidade co previsto no artigo 39 da Lei 5/1997, do 22 de xullo, de Administración local de Galicia, mediante orde da Vicepresidencia e Consellería de Presidencia, Administracións Públicas e Xustiza procederase ao nomeamento dunha comisión xestora, cuxo número de membros será igual ao de concelleiros segundo a poboación resultante do novo concello.</p>
    <p>A dita comisión xestora ocuparase de rexer e administrar o novo municipio ata as vindeiras eleccións locais.</p>
    <p>Disposición transitoria</p>
    <p>Mentres non se constitúa a comisión xestora a que se refire a disposición adicional, ao abeiro do disposto no artigo 194.2 da Lei orgánica 5/1985, do 19 de xuño, de réxime electoral xeral, os membros dos concellos fusionados continuarán nas súas funcións só para a administración ordinaria. En ningún caso poderán adoptar acordos para os que legalmente se requira unha maioría cualificada.</p>
    <p>Disposición derradeira</p>
    <p>Esta resolución de aprobación producirá efectos desde a súa publicación no Diario Oficial de Galicia.</p>
    <p>Santiago de Compostela, seis de xuño de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

