---
date: '2013-12-04'
id: C3K1-291113-0001
page: 46809
number: 232
agency: Consellería de Sanidade
section: I. Disposicións xerais.
title: >-
  ORDE do 28 de novembro de 2013 pola que se regula a composición, funcionamento
  e organización do Consello Asesor Técnico do Servizo Galego de Saúde.
range: Orde
url: >-
  https://www.xunta.gal/dog/Publicados/2013/20131204/AnuncioC3K1-291113-0001_gl.html
---
<p>O Decreto 43/2013, do 21 de febreiro, establece a estrutura orgánica do Servizo Galego de Saúde, e dispón no seu artigo 22 que o Consello Asesor Técnico é o órgano colexiado encargado do asesoramento técnico do dito organismo autónomo.</p>
    <p>O citado artigo engade que a súa composición, funcións e réxime xurídico se regularán por medio dunha orde da persoa titular da consellaría con competencias en materia de sanidade.</p>
    <p>En cumprimento do sinalado na norma anterior, esta orde desenvolve o réxime de funcionamento, as funcións como órgano de carácter consultivo e a composición por persoas de recoñecido prestixio e cunha traxectoria profesional acreditada no ámbito sanitario.</p>
    <p>Por tanto, o Consello Asesor Técnico do Servizo Galego de Saúde realizará funcións de asesoramento en relación cos aspectos científicos, sociais e profesionais no ámbito da atención sanitaria, desde unha visión multidisciplinar que se reflicte na súa composición.</p>
    <p>Na súa virtude, por proposta da xerente do Servizo Galego de Saúde, e no uso das competencias que me son atribuídas pola Lei 1/1983, do 22 de febreiro, reguladora da Xunta e da súa Presidencia,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>Esta orde ten por obxecto regular a composición, funcionamento e organización do Consello Asesor Técnico, como órgano colexiado de asesoramento no ámbito da asistencia sanitaria do Servizo Galego de Saúde.</p>
    <p>Artigo 2. <em>Funcións do Consello Asesor Técnico</em></p>
    <p>Ao Consello Asesor Técnico correspóndenlle as seguintes funcións:</p>
    <p>a) Asesorar o Servizo Galego de Saúde, en todos os asuntos do seu ámbito competencial, sen prexuízo das competencias que poidan ter outros órganos.</p>
    <p>b) Elaborar os informes e ditames que lle sexan solicitados no ámbito de actuación do Servizo Galego de Saúde. </p>
    <p>c) Estudar e emitir informe sobre plans, programas ou proxectos, que sexan sometidos á súa consideración.</p>
    <p>d) Presentar propostas de mellora dos servizos do Servizo Galego de Saúde.</p>
    <p>e) Calquera outra que lle sexa atribuída ou encomendada.</p>
    <p>Artigo 3. <em>Composición</em></p>
    <p>1. O Consello Asesor Técnico estará formado por un máximo de 15 persoas de recoñecido prestixio, recoñecemento social e traxectoria profesional acreditada no ámbito sanitario.</p>
    <p>2. Os membros do Consello Asesor Técnico serán nomeados e cesados pola persoa titular da Presidencia do Servizo Galego de Saúde, por proposta da titular da Xerencia do dito organismo autónomo.</p>
    <p>3. O nomeamento dos membros do Consello Asesor Técnico terá unha duración de 3 anos e poderá ser renovado sucesivamente por outros períodos de igual tempo.</p>
    <p>4. Na composición do Consello Asesor procurarase unha igualdade entre o número de homes e mulleres.</p>
    <p>Artigo 4. <em>Organización</em></p>
    <p>1. O Consello Asesor Técnico terá a seguinte organización: Presidencia, Vicepresidencia, Secretaría e vogais.</p>
    <p>2. As persoas titulares da Presidencia e da Vicepresidencia do Consello Asesor Técnico serán designadas pola presidenta do Servizo Galego de Saúde, por proposta da súa xerente, de entre os membros do Consello.</p>
    <p>3. A Secretaría do Consello Asesor Técnico será asumida por unha persoa adscrita ao Servizo Galego de Saúde, e designada para tal efecto pola persoa titular da Presidencia do Servizo Galego de Saúde.</p>
    <p>Artigo 5. <em>Funcións da Presidencia do Consello Asesor Técnico</em></p>
    <p>Corresponde á persoa que exerza a Presidencia de Consello Asesor Técnico a realización das seguintes funcións:</p>
    <p>a) Exercer a representación do Consello Asesor Técnico.</p>
    <p>b) Manter a continuidade do Consello, coordinando as actividades deste e executando os acordos que se adopten.</p>
    <p>c) Acordar a convocatoria das reunións ordinarias e extraordinarias.</p>
    <p>d) Dirimir co seu voto os empates para os efectos de adopción de acordos.</p>
    <p>e) Visar as actas e certificacións de acordos adoptados polo Consello.</p>
    <p>f) Solicitar, en nome do Consello, a colaboración de institucións, autoridades, organismos, entidades, asociacións ou particulares, así como invitar a participar no pleno ou nas comisións que, se é o caso, se poidan crear, a expertos de recoñecida competencia nos asuntos de que se trate.</p>
    <p>g) Outras funcións que lle poidan ser atribuídas.</p>
    <p>Artigo 6. <em>Funcións da Vicepresidencia</em></p>
    <p>Corresponderá á Vicepresidencia a realización das seguintes funcións:</p>
    <p>a) Asumir a Presidencia do Consello Asesor Técnico nos casos de ausencia, vacante ou enfermidade da persoa titular desta.</p>
    <p>b) Participar nas reunións con voz e voto.</p>
    <p>c) Aqueloutras funcións que expresamente lle sexan encomendadas pola Presidencia ou polo Pleno.</p>
    <p>Artigo 7. <em>Funcións da Secretaria do Consello Asesor Técnico</em></p>
    <p>A persoa responsable da Secretaría terá as seguintes funcións:</p>
    <p>a) Asistir ás sesións con voz e sen voto.</p>
    <p>b) Efectuar a convocatoria das sesións seguindo as instrucións da Presidencia, e realizar as notificacións aos membros do Consello.</p>
    <p>c) Preparar o despacho dos asuntos, redactar e autorizar as actas das sesións, así como realizar o arquivamento dos documentos do Consello.</p>
    <p>d) Expedir as certificacións das consultas, ditames ou acordos aprobados.</p>
    <p>e) Aqueloutras funcións inherentes á súa condición.</p>
    <p>Artigo 8. <em>Funcións dos vogais</em></p>
    <p>Os vogais terán as seguintes funcións:</p>
    <p>a) Participar nos debates das sesións e emitir o seu voto, así como expresar o sentido deste e os seus motivos, e formular votos particulares.</p>
    <p>c) Formular rogos e preguntas.</p>
    <p>d) Obter a información precisa para cumprir as funcións asignadas.</p>
    <p>e) Outras funcións inherentes á súa representación.</p>
    <p>Artigo 9. <em>Réxime de funcionamento</em></p>
    <p>1. O Consello Asesor Técnico funcionará en pleno e poderá crear comisións sectoriais, se se estima necesario.</p>
    <p>2. O Pleno do Consello reunirase polo menos dúas veces ao ano coincidindo con semestres naturais ou, con carácter extraordinario, por requirimento da Presidencia.</p>
    <p>3. As comisións sectoriais que se poidan crear, cuxa composición será acordada polo Pleno, reuniranse cando así sexa necesario para o desenvolvemento das tarefas específicas que lles sexan encomendadas. A organización e funcionamento destas comisións rexeranse polas normas que se establezan no regulamento de réxime interno.</p>
    <p>Artigo 10. <em>Convocatorias</em></p>
    <p>1. A convocatoria das reunións do Pleno, será realizada pola Secretaría de acordo coa orde da Presidencia e cos asuntos que esta indique. As comisións sectoriais terán o seu propio réxime de convocatorias de conformidade co acordado polo Pleno.</p>
    <p>2. Ao escrito de convocatoria, que incluirá a orde do día, deberá unirse a documentación específica sobre os asuntos que se van tratar e remitirse aos membros do Consello cunha antelación mínima de corenta e oito horas. A convocatoria realizarase por medios electrónicos. Cando a documentación dos asuntos a tratar sexa considerable e dificulte a súa remisión por medios electrónicos, habilitarase un acceso a esta para os membros do Consello Asesor Técnico.</p>
    <p>Artigo 11. <em>Constitución</em></p>
    <p>1. O Pleno do Consello Asesor Técnico considerarase constituído coa presenza das persoas que exerzan a Presidencia e a Secretaría e, polo menos, a metade dos vogais.</p>
    <p>2. Poderán asistir ás reunións, con voz e sen voto, aquelas persoas que sexan invitadas pola Presidencia en calidade de expertas en relación coas materias incluídas na orde do día.</p>
    <p>Artigo 12. <em>Réxime de acordos</em></p>
    <p>1. Os acordos do Consello Asesor Técnico adoptaranse por maioría simple.</p>
    <p>2. De cada sesión que se celebre levantarase a acta correspondente en que consten os acordos adoptados, que se poderá motivar, se así o solicitan os membros do Consello.</p>
    <p>Artigo 13. <em>Recursos materiais e humanos</em></p>
    <p>O Servizo Galego de Saúde prestará o apoio administrativo, de persoal e material, que sexa preciso para que o Consello Asesor Técnico realice as funcións atribuídas.</p>
    <p>Artigo 14. <em>Réxime supletorio</em></p>
    <p>A Lei 16/2010, do 17 de decembro, de organización e funcionamento da Administración xeral e do sector público autonómico de Galicia, será de aplicación supletoria en todo o non previsto nesta orde.</p>
    <p>Disposición adicional única. <em>Gasto público</em></p>
    <p>A creación do Consello Asesor Técnico do Servizo Galego de Saúde non supón incremento do gasto público. A pertenza a este órgano considerase de carácter honorario, e non poderá derivar ningún gasto da asistencia ás reunións do Consello.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 28 de novembro de 2013</p>
    <footer><p>Rocío Mosquera Álvarez<br>Conselleira de Sanidade</p></footer>

