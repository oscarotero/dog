---
date: '2013-07-16'
id: G0244-080713-0003
page: 28374
number: 134
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 2 de xullo de 2013 pola que se declara de interese galego e se
  ordena a inscrición no Rexistro de Fundacións de Interese Galego da Fundación
  Aros do Miño.
range: Resolución
url: >-
  https://www.xunta.gal/dog/Publicados/2013/20130716/AnuncioG0244-080713-0003_gl.html
---
<p>Unha vez examinado o expediente de declaración de interese galego e a inscrición no Rexistro de Fundacións de Interese Galego da Fundación Aros do Miño, dítase esta resolución baseada nos feitos e fundamentos de dereito que se expoñen a seguir:</p>
    <p>Feitos.</p>
    <p>1. Antón Veiga Outeiro, presidente do Padroado da fundación, formulou solicitude de clasificación para os efectos da súa inscrición no Rexistro de Fundacións de Interese Galego.</p>
    <p>2. A Fundación Aros do Miño foi constituída en escritura pública outorgada en Lugo o 20 de xullo de 2012, ante o notario José Antonio Caneda Goyanes, co número de protocolo 1751, por Antón Veiga Outeiro, que actúa en nome e representación da Fundación Deportiva y Social de Galicia, Grupo Breogán, e Francisco Giménez Miralles, en nome e representación da Fundación Baloncesto de Galicia, por fusión destas fundacións e a creación dunha nova denominada Fundación Aros do Miño.</p>
    <p>Esta escritura foi emendada por outra outorgada tamén en Lugo o 12 de marzo de 2013, ante o mesmo notario, co número de protocolo 534. </p>
    <p>3. Segundo consta no artigo 6 dos seus estatutos, a Fundación ten por obxecto:</p>
    <p>– Fomentar a práctica deportiva na sociedade e o deporte de base;</p>
    <p>– Fomentar a protección, difusión e promoción do patrimonio e a historia do baloncesto lucense e do baloncesto galego;</p>
    <p>– Investigar, difundir e promover métodos e técnicas favorecedoras dunha maior calidade e mellora na xestión e no desenvolvemento de entidades que utilicen o deporte como medio de educación ou integración;</p>
    <p>– A ensinanza da actividade deportiva e de lecer, regulada e non regulada;</p>
    <p>– Ser un nexo de unión coas empresas e entidades interesadas en fomentar unha cultura de valores, tomando como referencia o deporte e a súa vinculación coa sociedade.</p>
    <p>4. Na escritura de constitución constan os aspectos relativos á personalidade da entidade fundadora, a súa capacidade e vontade de constituír a fundación conforme os preceptos da Lei 12/2006, do 1 de decembro, de fundacións de interese galego.</p>
    <p>5. Nos estatutos da fundación consta a denominación e natureza, o domicilio, obxecto e a finalidade, as regras para a aplicación das rendas aos fins fundacionais e para a determinación dos beneficiarios e a designación do Padroado inicial.</p>
    <p>6. O Padroado inicial da fundación está formado por Antón Veiga Outeiro, como presidente; Mario Outeiro Iglesias, como vicepresidente; José Antonio Mourelle Cillero, como secretario; María Rosa Abelleira Fernández, como tesoureira; José Ferreiro Fernández, como vicetesoureiro, e Jesús Armando Lázare Rincón, como vogal.</p>
    <p>7. A comisión integrada polos secretarios xerais técnicos de todas as consellerías elevoulle ao vicepresidente e conselleiro de Presidencia, Administracións Públicas e Xustiza a proposta de clasificación como de interese deportivo da Fundación Aros do Miño, atendendo á diversidade do obxecto fundacional, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e de conformidade co establecido no artigo 51 do Decreto 14/2009, do 21 de xaneiro, polo que se aproba o Regulamento de fundacións de interese galego, e no artigo 7 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, o protectorado será exercido pola Vicepresidencia e Consellería de Presidencia, Administracións Públicas e Xustiza.</p>
    <p>8. De conformidade coa dita proposta, por Orde da Vicepresidencia e Consellería de Presidencia, Administracións Públicas e Xustiza do 10 de xuño de 2013, clasificouse como de interese deportivo a Fundación Aros do Miño e adscribiuse á Vicepresidencia e Consellería de Presidencia, Administracións Públicas e Xustiza para os efectos do exercicio das funcións de protectorado.</p>
    <p>Fundamentos de dereito.</p>
    <p>Primeiro. O artigo 34 da Constitución española recoñece o dereito de fundación para fins de interese xeral e o artigo 27.26 do Estatuto de autonomía para Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Decreto 15/2009, en relación co Decreto 253/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia, correspóndelle a esta Vicepresidencia e Consellería de Presidencia, Administracións Públicas e Xustiza a declaración de interese galego mediante resolución publicada no <em>Diario Oficial de Galicia</em> e a inscrición no Rexistro de Fundacións de Interese Galego da Fundación Aros do Miño, así como o exercicio das funcións de protectorado e as demais que correspondan á Xunta de Galicia, de conformidade co indicado no dito regulamento.</p>
    <p>Terceiro. Á vista do disposto na Lei 12/2006, do 1 de decembro, de fundacións de interese galego, e nos decretos 14/2009, do 21 de xaneiro, polo que se aproba o Regulamento de fundacións de interese galego; e 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, resultan cumpridos os requisitos establecidos pola normativa vixente para a declaración de interese galego e a inscrición no Rexistro de Fundacións de Interese Galego, sección da Vicepresidencia e Consellería de Presidencia, Administracións Públicas e Xustiza, da Fundación Aros do Miño, polo que,</p>
    <h2>RESOLVO:</h2>
    <p>1. Declarar de interese galego a Fundación Aros do Miño.</p>
    <p>2. Ordenar a súa inscrición no Rexistro de Fundacións de Interese Galego, sección da Vicepresidencia e Consellería de Presidencia Administracións Públicas e Xustiza.</p>
    <p>3. Esta fundación queda sometida ao disposto na Lei 12/2006, do 1 de decembro, de fundacións de interese galego, e nos decretos 14/2009, do 21 de xaneiro, polo que se aproba o Regulamento de fundación de interese galego; e 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, así como a demais normativa que resulte de aplicación, onde se establecen especialmente as obrigas de dar publicidade suficiente do seu obxecto e actividades, a ausencia de ánimo de lucro na prestación dos seus servizos, así como da presentación anual da documentación contable e o plan de actuación ante o protectorado, que será exercido por esta Vicepresidencia e Consellería de Presidencia, Administracións Públicas e Xustiza.</p>
    <p>Contra esta resolución pode interpoñerse recurso de alzada ante o vicepresidente e conselleiro de Presidencia, Administracións Públicas e Xustiza, no prazo dun mes contado desde o día seguinte ao da súa publicación, segundo o disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 2 de xullo de 2013</p>
    <footer><p>Beatriz Cuiña Barja<br>Secretaria xeral técnica da Consellería de Presidencia,<br>Administracións Públicas e Xustiza</p></footer>

