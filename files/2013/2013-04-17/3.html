---
date: '2013-04-17'
id: CA02-100413-0002
page: 11683
number: 74
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 62/2013, do 27 de marzo, polo que se aproba o cambio de titularidade
  de treitos antigos da estrada AC-556 nas Ferrerías (parroquia de Vilarrube) e
  na Loira, A Ramalleira e Marnela de Arriba (parroquia de Pantín) a prol do
  Concello de Valdoviño.
range: Decreto
url: >-
  https://www.xunta.gal/dog/Publicados/2013/20130417/AnuncioCA02-100413-0002_gl.html
---
<p>Segundo o previsto no artigo 5 da Lei 4/1994, do 14 de setembro, de estradas de Galicia, os cambios de titularidade das estradas incluídas nas redes dependentes da comunidade autónoma e das entidades locais deberán ser aprobados por decreto da Xunta de Galicia, por proposta da consellería competente en materia de estradas e logo do acordo entre as administracións afectadas.</p>
    <p>Por outra parte, a citada lei de estradas dispón, no artigo 54, que as estradas autonómicas ou provinciais ou os treitos determinados delas en que a circulación adquira características urbanas se lles entregarán aos respectivos concellos. O expediente promoverase por proposta do concello ou da Administración titular da estrada e será resolto polo Consello da Xunta de Galicia, por proposta da consellería competente en materia de estradas, logo de informe de ambos os organismos.</p>
    <p>A Axencia Galega de Infraestruturas, de acordo co informe emitido polos servizos competentes, formulou a proposta favorable á transferencia de titularidade de restos da estrada AC-556 (Narón (AC-862)-Campo do Hospital (AC-862) localizados nos seguintes lugares, a prol do Concello de Valdoviño: </p>
    <p>– As Ferrerías, na parroquia de Vilarrube.</p>
    <p>– A Loira, A Ramalleira e Marnela de Arriba, na parroquia de Pantín.</p>
    <p>De conformidade co anteriormente exposto, por proposta do conselleiro de Medio Ambiente, Territorio e Infraestruturas e logo de deliberación do Consello da Xunta de Galicia, na súa reunión do día vinte e sete de marzo de dous mil trece,</p>
    <h2>DISPOÑO:</h2>
    <p>Artigo 1</p>
    <p>Apróbase o cambio de titularidade a prol do Concello de Valdoviño do resto de tramos da estrada autonómica AC-556 (Narón (AC-862)-Campo do Hospital (AC-862) localizados nos seguintes lugares: </p>
    <p>– As Ferrerías, na parroquia de Vilarrube.</p>
    <p>– A Loira, A Ramalleira e Marnela de Arriba, na parroquia de Pantín.</p>
    <p>Artigo 2</p>
    <p>En aplicación do artigo 4 da Lei 4/1994, do 14 de setembro, de estradas de Galicia, o Concello de Valdoviño deberá incorporar ao seu plan de estradas as vías a que se refire este decreto.</p>
    <p>Artigo 3</p>
    <p>A entrega da vía formalizarase no prazo de dous meses seguintes á publicación deste decreto no Diario Oficial de Galicia, mediante a sinatura da correspondente acta de entrega.</p>
    <p>Artigo 4</p>
    <p>Corresponderanlle ao Concello de Valdoviño, a partir da formalización da entrega, todas as actividades de xestión, mantemento, conservación e explotación das vías, así como o exercicio das funcións de disciplina viaria e calquera outra que lle poida corresponder como nova Administración titular da estrada.</p>
    <p>Disposición derradeira</p>
    <p>O presente decreto producirá efectos desde o día seguinte ao da súa publicación no Diario Oficial de Galicia.</p>
    <p>Santiago de Compostela, vinte e sete de marzo de dous mil trece</p>
    <footer><p>Alberto Núñez Feijóo<br>Presidente</p><p>Agustín Hernández-Fernández de Rojas<br>Conselleiro de Medio Ambiente, Territorio e Infraestruturas</p></footer>

