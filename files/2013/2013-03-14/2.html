---
date: '2013-03-14'
id: CA01-070313-0009
page: 7656
number: 52
agency: Consellería de Facenda
section: III. Outras disposicións.
title: >-
  ORDE do 13 de marzo de 2013 pola que se establecen as condicións dunha emisión
  de obrigacións da Comunidade Autónoma de Galicia polo importe de 31.100.000
  euros.
range: Orde
url: >-
  https://www.xunta.gal/dog/Publicados/2013/20130314/AnuncioCA01-070313-0009_gl.html
---
<p>Con base no artigo 40 de la Lei 2/2013, do 27 de febreiro, de orzamentos xerais da Comunidade Autónoma de Galicia para o ano 2013, autorízase a realización das operacións financeiras recollidas na indicada lei, mediante a emisión de débeda pública, a concertación de créditos ou calquera outros instrumentos financeiros dispoñibles no mercado.</p>
    <p>Así mesmo, no artigo 33 de la Lei de réxime financeiro e orzamentario de Galicia establécese que as emisións de débeda pública ou operacións de crédito que realice a Comunidade terán que ser autorizadas, en todo caso, polo conselleiro de Economía e Facenda dentro dos límites sinalados pola lei, ao cal lle corresponderá, tamén, autorizar as súas características técnicas e o seu tipo de xuro, se estes no fosen determinados pola súa lei de creación. Esta facultade correspóndelle na actualidade á conselleira de Facenda, en virtude da estruturación dos departamentos da Xunta de Galicia, regulada polos decretos 227/2012, do 2 de decembro, e 235/2012, do 5 de decembro.</p>
    <p>Mediante os acordos do Consello de Ministros do 18 de xaneiro e 1 de marzo de 2013 obtívose a autorización establecida no artigo 14.3º da Lei orgánica 8/1980, do 22 de setembro, de financiamento das comunidades autónomas.</p>
    <p>Por todo isto, </p>
    <h2>DISPOÑO:</h2>
    <p>Artigo único</p>
    <p>Autorízase unha emisión de débeda pública da Comunidade Autónoma de Galicia (o emisor) por un importe nominal de 31.100.000 euros. Esta emisión realízase baixo a forma de obrigacións sénior, non garantidas e non subordinadas da Xunta de Galicia (as obrigacións), representadas mediante anotacións en conta, ao abeiro dos artigos 55 e seguintes da Lei 24/1988, do 28 de xullo, do mercado de valores.</p>
    <p>A emisión de débeda pública que autoriza a presente orde terá as características que se detallan a seguir:</p>
    <p>Importe nominal da emisión: trinta e un millóns cen mil euros (31.100.000 euros).</p>
    <p>Data da emisión e desembolso: 14 de marzo de 2013.</p>
    <p>Data de vencemento: 1 de decembro de 2016, con suxeición á convención de día hábil seguinte non axustado (following unadjusted). </p>
    <p>Prezo de emisión por obrigación: 99,174 % do importe nominal de cada obrigación, libre de gastos para o subscritor.</p>
    <p>Importe nominal de cada obrigación: mil (1.000) euros.</p>
    <p>Entidade colocadora: BBVA.</p>
    <p>Subscrición: a emisión das obrigacións está destinada a investidores cualificados e o seu desembolso será realizado a través da entidade colocadora da emisión na data de emisión e desembolso, coa intervención do Banco de España de acordo cos procedementos que este ten establecidos para os membros do mercado de débeda pública en anotacións.</p>
    <p>Cupón: as obrigacións devindicarán e o emisor pagará un cupón por períodos de xuro vencidos, de acordo coas seguintes regras:</p>
    <p>i) O primeiro período de xuro iniciarase na data de emisión e desembolso e finalizará o 1 de decembro de 2014.</p>
    <p>ii) Os seguintes períodos de xuros serán anuais, e pagarase o cupón o día 1 de cada mes de decembro, a partir do 1 de decembro de 2015 e ata a data de vencemento.</p>
    <p>iii) Cada período de devindicación de cupóns vai desde unha data de pagamento de cupóns (inclusive) á seguinte (excluída), no entendemento de que o primeiro período de devindicación de cupóns comezará na data de emisión e desembolso e o último finalizará na data de vencemento.</p>
    <p>Convención de día hábil: cando calquera data de pagamento teña a consideración de inhábil no sistema Target, ou aquel que poida substituílo no futuro, o pagamento dos cupóns e o reembolso pola amortización das obrigacións efectuarase no día hábil seguinte segundo o calendario do dito sistema.</p>
    <p>O tedor dos valores non terá dereito a percibir xuros como consecuencia dese posible atraso.</p>
    <p>Nos casos en que, de acordo coa lexislación vixente, sexa aplicable a devolución da retención practicada nos cupóns desta emisión, será o Banco de España quen xestione o correspondente procedemento, segundo se establece na Orde da Consellería de Economía e Facenda do 16 de xuño de 2004, publicada no Diario Oficial de Galicia o día 18 de xuño de 2004.</p>
    <p>Cotización: as obrigacións estarán representadas mediante anotacións en conta e inscritas na Sociedade de Gestión de los Sistemas de Registro, Compensación y Liquidación de Valores, S.A. (Iberclear) e solicitarase a súa admisión a negociación no mercado de débeda pública en anotacións na forma prevista nos artigos 55 e seguintes da Lei 24/1988, do 28 de xullo, do mercado de valores, e nos demais preceptos legais aplicables na materia.</p>
    <p>Fiscalidade: de conformidade co previsto no artigo 14.5º da Lei orgánica 8/1980, do 22 de setembro, de financiamento das comunidades autónomas, esta emisión goza dos mesmos beneficios e condicións que a débeda pública do Estado.</p>
    <p>Amortización das obrigacións: as obrigacións serán amortizadas na súa totalidade á par (100 % do importe nominal de cada obrigación) na data de vencemento, o 1 de decembro de 2016.</p>
    <p>Tipo de xuro: o tipo de xuro será o 4 % nominal anual.</p>
    <p>Os xuros calcularanse sobre a base de cálculo Act/Act, sen axuste ningún de cada período de devindicación de cupóns como resultado da convención de día hábil. Para tales efectos, Act/Act ten o significado que se lle asigna nas definicións ISDA 2006 publicadas pola <em>International Swaps and Derivatives Association.</em> </p>
    <p>Pagamento de xuros e amortización: o pagamento dos xuros e a amortización da débeda realizaraos o Banco de España, de acordo co establecido no Convenio marco do 7 de novembro de 2005, sobre prestación do servizo de tesouraría e do servizo financeiro da débeda pública.</p>
    <p>Lei aplicable: as obrigacións e todas as cuestións que deriven ou garden relación coas obrigacións rexeranse e interpretaranse de conformidade coas leis españolas.</p>
    <p>Xurisdición: os tribunais da cidade de Santiago de Compostela teñen xurisdición exclusiva para resolver calquera disputa que xurda ou estea relacionada coas obrigacións.</p>
    <p>Disposición derradeira</p>
    <p>Esta orde producirá efectos desde o mesmo día da súa publicación no Diario Oficial de Galicia.</p>
    <p>Santiago de Compostela, 13 de marzo de 2013</p>
    <footer><p>Elena Muñoz Fonteriz<br>Conselleira de Facenda</p></footer>

