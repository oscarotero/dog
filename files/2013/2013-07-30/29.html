---
date: '2013-07-30'
id: CA02-170713-0001
page: 30295
number: 144
agency: 'Consellería de Medio Ambiente, Territorio e Infraestruturas'
section: VI. Anuncios. a) Administración autonómica.
title: >-
  ANUNCIO do 11 de xullo de 2013, da Secretaría Xeral de Calidade e Avaliación
  Ambiental, polo que se somete a información pública a solicitude de
  autorización ambiental integrada e o estudo de impacto ambiental para unha
  planta de produción de pezas por estampación mecánica e conxuntos metálicos
  por ensamblaxe, soldadura e pintado por electrodeposición, promovida por
  Gestamp Vigo, S.A., no concello do Porriño, Pontevedra (expediente
  2013-IPPC-I-8).
range: Anuncio
url: >-
  https://www.xunta.gal/dog/Publicados/2013/20130730/AnuncioCA02-170713-0001_gl.html
---
<p>Para os efectos previstos na Lei 16/2002, do 1 de xullo, de prevención e control integrados da contaminación (BOE nº 157, do 2 de xullo) e no Real decreto lexislativo 1/2008, do 11 de xaneiro, polo que se aproba o texto refundido da Lei de avaliación de impacto ambiental de proxectos (BOE nº 23, do 26 de xaneiro), faise público que por espazo de trinta (30) días hábiles, contados a partir do seguinte ao da publicación deste anuncio no <em>Diario Oficial de Galicia</em>, quedará exposta a seguinte documentación:</p>
    <p>– «Proxecto básico e estudo de impacto ambiental para a solicitude da autorización ambiental integrada das instalacións de Gestamp Vigo, S.A. situadas no Porriño (Pontevedra).</p>
    <p>– Anexo I: esbozo.</p>
    <p>– Anexo II: mapas.</p>
    <p>– Anexo III: fotografías.</p>
    <p>– Anexo IV: estudio xeotécnico.</p>
    <p>– Anexo V: informes mediciós ambientais.</p>
    <p>– Anexo VI: proxectos.</p>
    <p>– Anexo VII: instrucións ambientais Gestamp Vigo.</p>
    <p>– Anexo VIII: informe de situación solo (IS) de Gestamp Vigo, S.A.</p>
    <p>– Anexo IX: autorizacións Gestamp Vigo.</p>
    <p>– Anexo X: documentos aceptación residuos.</p>
    <p>– Anexo XI: certificados.</p>
    <p>– Anexo XII: estudo de impacto e integración paisaxística de Gestamp Vigo, S.A.</p>
    <p>– Anexo XIII: documentación entregada a EDAR Guillarei.</p>
    <p>– Anexo XIV: habitats y humedales.</p>
    <p>– Anexo XV: informe Red natura».</p>
    <p>Co fin de que calquera interesado poida consultala e, de ser o caso, formular no dito prazo as alegacións, suxestións ou observacións que considere convenientes. Os citados documentos estarán á disposición dos administrados en horario de atención ao público, nas seguintes dependencias:</p>
    <p>– Secretaría Xeral de Calidade e Avaliación Ambiental-Servizo de Prevención e Control Integrados da Contaminación (r/ San Lázaro, s/n, 15781 Santiago de Compostela).</p>
    <p>– Xefatura Territorial de Pontevedra da Consellería de Medio Ambiente, Territorio e Infraestruturas (r/ Fernández Ladreda, 43, 1º-4º, 36003 Pontevedra).</p>
    <p>– Concello do Porriño (r/ Antonio Palacios, 1, 36400 O Porriño).</p>
    <p>Ademais poderán consultalos na páxina web da Consellería de Medio Ambiente, Territorio e Infraestruturas (http://www.cmati.xunta.es/&gt;&gt;medio ambiente e sostibilidade&gt;&gt;prevención e control de actividades&gt;&gt;autorización ambiental integrada&gt;&gt;proxectos en información pública).</p>
    <p>Santiago de Compostela, 11 de xullo de 2013</p>
    <footer><p>Justo de Benito Basanta<br>Secretario xeral de Calidade e Avaliación Ambiental</p></footer>
    <footer><p>ANEXO I<br>Memoria resumo</p></footer>
    <p>Clave do expediente: 2013-IPPC-I-8.</p>
    <p>Peticionario: Gestamp Vigo, SA.</p>
    <p>Domicilio social: parcela 105-106 B do polígono industrial As Gándaras, no Porriño.</p>
    <p>Localización da instalación: parcela 105-106 B do polígono industrial As Gándaras no Porriño.</p>
    <p>Actividade: esta instalación dedícase desde hai anos á fabricación e mecanización de produtos siderometalúrxicos para a industria do automóbil, con especial dedicación á produción de pezas mediante estampación mecánica e conxuntos metálicos por ensamblaxe e soldadura. Con este proxecto preténdese incorporar o proceso de pintado por electrodeposición, actividade prevista no anexo I da Lei 16/2002, do 1 de xullo (categoría 10).</p>
    <p>Descrición: para o desenvolvemento da súa actividade a planta conta coas seguintes liñas de proceso:</p>
    <p>– Liñas láser: onde se soldan chapas de aceiro de diferentes espesores e/ou calidades.</p>
    <p>– Liñas de estampación: onde se modifica a forma do aceiro. Realízase en frío.</p>
    <p>– Células de ensamblaxe: onde se soldan entre si pezas obtidas en fases anteriores ou provenientes de provedores externos.</p>
    <p>– Liña de pintura (cataforese) (nova): onde se realiza o tratamento das pezas que formarán parte da carrozaría do vehículo co obxecto de protexelas e facilitar o posterior pintado. Consta de túnel de tratamento (onde se realiza o predesengraxamento e desengraxamento das pezas, afinado, fosfatado e lavado con auga desmineralizada), cuba de cataforese (onde se realiza o pintado das pezas por electrodeposición catiónica) e forno de polimerización (forno de secado onde se produce a polimerización da pintura).</p>
    <p>– Aplicación de másticos: para o selado dalgún dos compoñentes. Este proceso efectúase manualmente ou por medio de robots, en función da referencia coa que se está a traballar.</p>
    <p>Verteduras: as augas sanitarias, xunto coas industriais, verteranse nun único punto de vertedura, o cal está canalizado ao colector do sistema de saneamento do río Louro (EDAR Guillarei). As augas pluviais recóllense nunha rede separativa e únense coas procedentes do separador de aceites nun único punto de vertedura final ao colector municipal do polígono. Actualmente a instalación posúe autorización para a vertedura das augas sanitarias.</p>

