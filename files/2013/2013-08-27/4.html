---
date: '2013-08-27'
id: CA01-120813-0001
page: 34358
number: 162
agency: Consellería de Facenda
section: III. Outras disposicións.
title: >-
  ORDE do 26 de agosto de 2013 pola que se modifica a Orde do 8 de xullo de 2013
  sobre delegación de competencias na Dirección Xeral da Función Pública.
range: Orde
url: >-
  https://www.xunta.gal/dog/Publicados/2013/20130827/AnuncioCA01-120813-0001_gl.html
---
<p>A Orde do 8 de xullo de 2013, sobre delegación de competencias na Dirección Xeral da Función Pública, publicada no <em>Diario Oficial de Galicia</em> do 18 de xullo, establecía, en aplicación do principio de eficacia no desenvolvemento da actividade administrativa, unha serie de competencias que a conselleira de Facenda delegaba no titular da Dirección Xeral da Función Pública, dentro do ámbito de actuación desta última.</p>
    <p>No artigo 1.g) da citada orde delegábase a resolución da xubilación dos funcionarios públicos, excepto a resolución da prolongación da permanencia no servizo activo, suposto regulado no artigo 49 do texto refundido da Lei da función pública de Galicia, aprobado polo Decreto lexislativo 1/2008, do 13 de marzo. Nestes momentos considérase necesario definir con maior claridade o contido desta excepción, que pretende referirse unicamente ás resolucións estimatorias, polo que procede modificar a redacción do parágrafo citado.</p>
    <p>Polo tanto, facendo uso das facultades que me confiren os artigos 38, 43.3º e 44 da Lei 1/1983, do 22 de febreiro, de normas reguladoras da Xunta e da súa Presidencia; o artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e demais disposicións de xeral aplicación, </p>
    <h2>DISPOÑO:</h2>
    <p>Artigo único</p>
    <p>Modifícase a alínea g) do artigo 1 da Orde da Consellería de Facenda do 8 de xullo de 2013, sobre delegación de competencias na Dirección Xeral da Función Pública, que queda redactada como segue:</p>
    <p>«g) A resolución de xubilación, segundo os artigos 49 e 50 do texto refundido da Lei da función pública de Galicia, aprobado polo Decreto lexislativo 1/2008, do 13 de marzo, e demais normas concordantes. Non se inclúe na delegación a resolución pola que se conceda a prolongación da permanencia na situación de servizo activo». </p>
    <p>Disposición derradeira</p>
    <p>Esta orde entrará en vigor ao día seguinte da súa publicación no <em>Diario Oficial de Galicia</em>.</p>
    <p>Santiago de Compostela, 26 de agosto de 2013</p>
    <footer><p>Elena Muñoz Fonteriz<br>Conselleira de Facenda</p></footer>

