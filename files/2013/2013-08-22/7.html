---
date: '2013-08-22'
id: O3G1-190813-0001
page: 33858
number: 159
agency: Instituto Enerxético de Galicia
section: III. Outras disposicións.
title: >-
  RESOLUCIÓN do 8 de agosto de 2013 pola que se amplían os prazos establecidos
  nos artigos 2 e 21 da Resolución do 7 de marzo de 2013 pola que se establecen
  as bases reguladoras e se anuncia a convocatoria de subvencións de aforro e
  eficiencia enerxética para proxectos de renovación das instalacións de
  iluminación pública exterior existentes nos concellos de Galicia, no marco do
  convenio subscrito entre o IDAE e o Inega o día 3 de xullo de 2008 e con
  financiamento en parte procedente de fondos comunitarios derivados do programa
  operativo Feder Galicia 2007-2013 (DOG núm. 53, do 15 de marzo).
range: Resolución
url: >-
  https://www.xunta.gal/dog/Publicados/2013/20130822/AnuncioO3G1-190813-0001_gl.html
---
<p>No <em>Diario Oficial de Galicia</em> nº 132, do 12 de xullo de 2013, publicouse a Resolución do 5 de xullo desta dirección pola que se concederon subvencións, en réxime de concorrencia competitiva, aos proxectos de aforro e eficiencia enerxética para a renovación das instalacións de iluminación pública exterior existentes (ILE) presentados polas agrupacións de concellos mencionadas no anexo da resolución, que foi tamén obxecto dunha corrección de erros publicada no <em>Diario Oficial de Galicia</em> nº 137, do 19 de xullo de 2013.</p>
    <p>De acordo co disposto no artigo 2 das bases reguladoras das axudas, o período de execución das actuacións subvencionadas estará comprendido entre o día 1 de xaneiro de 2013 e o 30 de setembro de 2013. Esta última data coincide coa prevista no artigo 21.3 das mesmas bases para que as enteidades locais beneficiarias presenten a documentación xustificativa dos investimentos.</p>
    <p>O artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia (DOG núm. 20, do 29 de xaneiro), establece a posibilidade de que o órgano concedente das subvencións outorgue, salvo precepto en contra contido nas bases reguladoras, unha ampliación do prazo establecido para a presentar a xustificación, que non excederá a metade deste e sempre que con iso non se prexudiquen dereitos de terceiros. </p>
    <p>Por outra parte, remítese ao disposto con carácter xeral no artigo 49 da Lei 30/1992, do 26 de novembro, de réxime xurídico das administracións públicas e do procedemento administrativo común, publicada no <em>Boletín Oficial del Estado</em> nº 285, do 27 de novembro (en diante, LRXPAC). A ampliación poderase acordar de oficio ou por instancia de parte, antes do vencemento do prazo de que se trate e se as circunstancias así o aconsellan.</p>
    <p>No presente procedemento de concesión de axudas estanse a rexistrar numerosas solicitudes de prórroga por parte das agrupacións de concellos beneficiarias, motivadas polas dificultades existentes para executar e xustificar os investimentos subvencionados na referida data límite do 30 de setembro de 2013, por cuestións orzamentarias, de procedemento de contratación das obras e a demora nas entregas de materiais polos provedores. </p>
    <p>Por todo o anterior, sobre a base dos requisitos e condicións previstos na normativa anteriormente citada,</p>
    <h2>DISPOÑO:</h2>
    <p>Primeiro. Modificar a data límite que figura nos artigos 2 e 21.3 das bases reguladoras prevista, respectivamente, para a execución das actuacións e a xustificación dos investimentos, ata o día 31 de outubro de 2013.</p>
    <p>Segundo. Publicar esta resolución no <em>Diario Oficial de Galicia</em> e na páxina web do Instituto Enerxético de Galicia (www.inega.es), para os efectos previstos no artigo 59.6.b) da LRXPAC.</p>
    <p>Terceiro. De acordo co disposto no artigo 49.3 da LRXPAC, contra o presente acordo non cabe recurso de ningún tipo.</p>
    <p>Santiago de Compostela, 8 de agosto de 2013</p>
    <footer><p>Ángel Bernardo Tahoces<br>Director do Instituto Enerxético de Galicia</p></footer>

