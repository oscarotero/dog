---
date: '2013-08-22'
id: G0165-130813-0001
page: 33854
number: 159
agency: Consellería do Medio Rural e do Mar
section: III. Outras disposicións.
title: >-
  ORDE do 9 de agosto de 2013 pola que se acorda a cesión en propiedade dun
  vehículo á asociación Unidade Especial de Asistencia Civil  (UEAC).
range: Orde
url: >-
  https://www.xunta.gal/dog/Publicados/2013/20130822/AnuncioG0165-130813-0001_gl.html
---
<p>O Decreto 46/2012, do 19 de xaneiro, polo que se establece a estrutura orgánica da Consellería do Medio Rural e do Mar, dispón que esta é o órgano da Administración galega encargado de propor e executar as directrices xerais do Goberno no ámbito rural, que engloba as competencias en materia de agricultura, gandaría, desenvolvemento rural e ordenación comarcal, estruturas rurais, industrias agroalimentarias e forestais, montes, prevención e defensa dos incendios forestais. Así mesmo, correspóndelle a ordenación pesqueira en augas interiores, o marisqueo, a acuicultura, as confrarías de pescadores e demais organizacións e asociacións dos profesionais do sector, industrias pesqueiras e conserveiras, establecementos de almacenamento, manipulación, vendas e transformación do peixe e ensinanzas marítimo-pesqueiras, náutico-deportivas e mergullo, cooperación pesqueira interinstitucional e co exterior, salvamento marítimo, loita contra a contaminación e planificación e actuacións portuarias, de acordo co establecido no Estatuto de autonomía para Galicia e segundo os termos sinalados pola Constitución española.</p>
    <p>No Decreto 131/2012, do 31 de maio, polo que se modifica o Decreto 46/2012, do 19 de xaneiro, polo que se establece a estrutura orgánica da Consellería do Medio Rural e do Mar e do Fondo Galego de Garantía Agraria, regúlase que dentro da Secretaría Xeral Técnica corresponde á Vicesecretaría Xeral, a través do seu Servizo de Réxime Patrimonial, o inventario, a xestión e o control dos bens adscritos á consellería.</p>
    <p>A Subdirección Xeral de Prevención e Defensa Contra os Incendios Forestais, segundo a estrutura orgánica da Consellería do Medio Rural e do Mar, establecida no Decreto 46/2012, do 19 de xaneiro, ten atribuídas as competencias en materia de prevención, detección e extinción de incendios forestais.</p>
    <p>No Pladiga (Plan de loita contra os incendios forestais de Galicia) dedícase un capítulo á extinción e outro á vixilancia de incendios forestais onde se recollen os medios humanos e materiais, a súa distribución territorial e o procedemento operativo en función do risco de lumes segundo épocas de perigo e zonas.</p>
    <p>Os obxectivos que deben cumprirse de acordo co establecido no Pladiga son, respectivamente: reducir as superficies queimadas por lume, a defensa das masas arborizadas, a defensa dos espazos protexidos e evitar reproducións, co fin de minorar os danos económicos, ecolóxicos e culturais que provoca este tipo de sinistro e detectar rapidamente os focos de lume e verificar as alarmas, exercendo unha maior presión nas zonas definidas como de especial vixilancia. Isto fai posible a definición de estratexias e accións selectivas, coa dobre finalidade de reducir o número de lumes e facilitar a investigación de causas.</p>
    <p>A Lei 3/2007, do 9 de abril, de prevención e defensa contra os incendios forestais de Galicia recolle na súa exposición de motivos a obrigatoriedade das administracións públicas de velaren pola conservación, a protección, a rexeneración e a mellora do monte ameazado pola propagación de incendios forestais, que afecta a súa riqueza ambiental e paixaxística, así como o seu desenvolvemento. Así mesmo, sinala que a política de defensa do medio rural contra os incendios non pode ser implantada de forma illada, senón que se debe integrar nun contexto máis amplo de planificación do territorio e desenvolvemento rural que comprometa todas as administracións, persoas propietarias de terreos forestais, agricultores e agricultoras, comunidades de montes veciñais en man común, a sociedade do medio rural e, en xeral, o conxunto da cidadanía.</p>
    <p>A asociación sen ánimo de lucro Unidade Especial de Asistencia Civil (UEAC) inscrita no Rexistro de Asociacións co número 1986-1758-1, e cuxas funcións, recollidas no artigo 3 dos seus estatutos, consisten na axuda ao tráfico e á circulación viaria, colaboración en incendios, axuda en accidentes, localización de persoas desaparecidas e riscos catastróficos, está a colaborar co Servizo de Prevención de Incendios Forestais e para a realización destes fins de utilidade pública e interese social precisa dispoñer de medios materiais, entre eles vehículos para realizar esas funcións. </p>
    <p>Para tal fin, e para que a UEAC poida desenvolver as tarefas recollidas no artigo 3.B dos seus estatutos (colaboración en incendios) e colaborar co Servizo de Prevención e Defensa contra Incendios Forestais da Consellería do Medio Rural e do Mar realizando labores de prevención e extinción, a Consellería do Medio Rural e do Mar tramita o correspondente expediente de cesión patrimonial, de conformidade co disposto nos artigos 82 a 87 da Lei 5/2011, do 30 de setembro, do patrimonio da Comunidade Autónoma de Galicia, onde se regula a cesión gratuíta de bens e dereitos.</p>
    <p>Polo exposto, e en uso das facultades que me confire o artigo 83.3 da Lei 5/2011, do 30 de setembro, do patrimonio da Comunidade Autónoma de Galicia, así como os artigos 34.6º e 38 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1</p>
    <p>Acórdase ceder en propiedade á asociación Unidade Especial de Asistencia Civil o vehículo que se relaciona a seguir:</p>
    <table>
     <tbody>
      <tr>
       <td>Matrícula</td>
       <td>Modelo</td>
       <td>Tipo de vehículo</td>
       <td>Ano matriculación</td>
      </tr>
      <tr>
       <td>C-8976-CF</td>
       <td>Suzuki Vitara</td>
       <td>Todo terreo longo</td>
       <td>1999</td>
      </tr>
     </tbody>
    </table>
    <p>Artigo 2</p>
    <p>A cesión sinalada no artigo anterior queda sometida ás seguintes cláusulas:</p>
    <p>1. De conformidade co establecido polo artigo 82 da Lei 5/2011, do 30 de setembro, do patrimonio da Comunidade Autónoma de Galicia os bens cedidos serán destinados pola UEAC a fins de utilidade pública ou de interese social, como son os fins e obxectivos recollidos no artigo 3.B do seu estatuto (colaboración en incendios).</p>
    <p>2. A UEAC deberá cumprir coas obrigas da Dirección Xeral de Tráfico e realizar o trámite de cambio de titularidade dos vehículos e farase cargo de todos os gastos de mantemento dos vehículos e os derivados do seu uso, así como dos necesarios para a reparación e posta en funcionamento dos ditos bens, os derivados do seguro, da inspección técnica de vehículos (ITV) e do imposto de vehículos de tracción mecánica (IVTM).</p>
    <p>3. Tanto se os bens cedidos non se aplican aos fins sinalados, como se se descoidan ou utilizan con grave quebrantamento, ou se se incumpren as condicións do acordo, considerarase resolta a cesión e os bens reverterán á Administración xeral da Comunidade Autónoma de Galicia (Consellería do Medio Rural e do Mar), que terá dereito a percibir, logo da taxación pericial, o valor dos detrimentos ou deterioracións que sufrisen.</p>
    <p>4. O cesionario responderá do valor dos bens cedidos no caso da destrución, roubo ou perda e asumirá a obriga de constituír un seguro de responsabilidade civil coa finalidade de garantir a cobertura dos danos que poidan ocasionarse, tanto ás persoas como ás propiedades, coa utilización do ben cedido.</p>
    <p>5. Corresponde á consellería competente en materia de patrimonio verificar a aplicación dos bens ao fin para que foron cedidos, e poderá adoptar para iso cantas medidas sexan necesarias segundo dispón o artigo 85 da Lei 5/2011, do 30 de setembro. Á Consellería do Medio Rural e do Mar correspóndelle, se for o caso, a resolución dos expedientes de reversión.</p>
    <p>Artigo 3</p>
    <p>A devantida cesión formalizarase mediante acta subscrita pola persoa titular da Secretaria Xeral Técnica desta consellería ou funcionario en que delegue, e o presidente da asociación UEAC, e deberá constar nela o acordo da cesión e a aceptación do cesionario.</p>
    <p>Artigo 4</p>
    <p>O presente acordo de cesión leva implícita a desafectación do ben que se cede, citado no artigo 1.</p>
    <p>Disposición derradeira primeira</p>
    <p>A Consellería do Medio Rural e do Mar, a través da Secretaría Xeral Técnica, realizará os trámites necesarios para a efectividade desta orde.</p>
    <p>Disposición derradeira segunda</p>
    <p>Esta orde producirá efectos o día seguinte ao da súa publicación no <em>Diario Oficial de Galicia</em>.</p>
    <p>Contra a presente orde, que pon fin á vía administrativa, poderase interpoñer recurso potestativo de reposición perante o órgano que a ditou, no prazo máximo dun mes contado a partir do día seguinte ao da súa publicación, de acordo co disposto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, ou ben directamente recurso contencioso-administrativo perante o Tribunal Superior de Xustiza de Galicia, no prazo de dous meses contados desde o día seguinte ao da súa publicación, conforme o disposto no artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 9 de agosto de 2013</p>
    <footer><p>Rosa María Quintana Carballo<br>Conselleira do Medio Rural e do Mar</p></footer>

