---
date: '2013-05-07'
id: G0164-030513-0009
page: 14680
number: 87
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 3 de maio de 2013 pola que se ditan normas que determinan os servizos
  mínimos durante a folga no ámbito do ensino convocada para o día 9 de maio de
  2013.
range: Orde
url: >-
  https://www.xunta.gal/dog/Publicados/2013/20130507/AnuncioG0164-030513-0009_gl.html
---
<p>O exercicio do dereito de folga queda condicionado ao mantemento dos servizos esenciais definidos no artigo 2 do Decreto 155/1988, do 9 de xuño (DOG do 20 de xuño), entre os que se atopa a educación.</p>
    <p>O artigo 3 do devandito decreto faculta os conselleiros competentes, por razón dos servizos esenciais afectados, para que, mediante orde e ante cada situación de folga, determinen o mínimo de actividade necesaria para aseguraren o mantemento de tales servizos, e o persoal preciso para prestalos.</p>
    <p>A organización Confederación Intersindical Galega de Ensino (CIG-Ensino) comunicou a esta consellería a convocatoria dunha folga para todo o persoal docente da Consellería de Cultura, Educación e Ordenación Universitaria. A folga desenvolverase desde as 00.00 horas ás 24.00 horas do día 9 de maio de 2013.</p>
    <p>A organización Sindicato de Traballadores e Traballadoras do Ensino de Galiza (STEG) comunicou a esta consellería a convocatoria dunha folga para todo o profesorado do ensino non universitario de Galiza da educación infantil, educación primaria, educación especial, ensino secundario, formación profesional, escolas oficiais de idiomas, artes plásticas e deseño, música e artes escénicas. A folga desenvolverase desde as 00.00 horas ás 24.00 horas do día 9 de maio de 2013.</p>
    <p>As organizacións sindicais Federación de Enseñanza de CC.OO. de Galicia (FECCOO) e Federación de Trabajadores de la Enseñanza de UGT de Galicia (FETE-UGT) comunicaron a esta consellería a convocatoria dunha folga para todo o persoal docente de todas as administracións educativas e de todos os niveis educativos, a todo o persoal docente e investigador de todas as universidades públicas, a todo o persoal de administración e servizos de todas as universidades públicas, a todo o persoal docente e non docente do ensino concertado, monitores de comedor e outras actividades en centros públicos e concertados, persoal de atención educativa ou asistencial externalizado e persoal das escolas dependentes da administración local. A folga desenvolverase desde as 00.00 horas ás 24.00 horas do día 9 de maio de 2013.</p>
    <p>A organización sindical Federación de Enseñanza de CC.OO. de Galicia (FECCOO) comunicou a esta consellería a convocatoria dunha folga para todo o persoal docente e non docente de todas as administracións educativas e de todos os niveis educativos, a todo o persoal de administración e servizos de todas as administracións e niveis educativos, a todo o persoal docente e investigador de todas as universidades públicas, a todo o persoal de administración e servizos de todas as universidades públicas, a todo o persoal docente e non docente do ensino concertado, monitores de comedor e outras actividades en centros públicos e concertados, persoal de atención educativa ou asistencial externalizado e persoal das escolas dependentes da Administración local. A folga desenvolverase desde as 00.00 horas ás 24.00 horas do día 9 de maio de 2013.</p>
    <p>A necesaria conciliación entre o exercicio do dereito constitucional de folga e o mantemento dos servizos esenciais obriga a Administración autonómica, de acordo coa normativa vixente, a fixar uns servizos mínimos indispensables para o funcionamento dos servizos esenciais que se concretan e xustifican na presente orde.</p>
    <p>O servizo esencial da educación non pode ser reducido exclusivamente á actividade docente, xa que, xunto a esta actividade docente, realízanse outras funcións como son a vixilancia e coidado dos nenos e nenas, menores de idade, que acoden aos centros docentes, así como o coidado, mantemento e vixilancia das instalacións destinadas ao servizo público educativo.</p>
    <p>Con carácter xeral, o artigo 39 da Constitución depara unha protección especial aos menores. Dun xeito máis específico, a Lei galega 4/2011, do 30 de xuño, de convivencia e participación da comunidade educativa, dispón no seu artigo 7 que o alumnado ten dereito a que se respecte a súa identidade, integridade e dignidade persoal, e á protección integral contra toda agresión física e moral. Polo tanto, a custodia e seguridade dos menores de idade que accedan a un centro docente, o cumprimento dos principios constitucionais mencionados e dos dereitos citados, é unha responsabilidade ineludible e parte indivisible do dereito esencial á educación.</p>
    <p>O dereito á seguridade e o correlativo deber de protección dos menores, dada a súa entidade, debe exercerse continuamente. Como servizo mínimo para garantilos establécese que os centros docentes permanezan abertos no seu horario habitual, coa necesaria presenza nos ditos centros do/a director/a, ou, de ser o caso, doutro membro do equipo directivo que o/a substitúa, xa que tales membros do equipo directivo teñen a representación do centro e garanten o cumprimento das leis e demais disposicións vixentes, como sinalan as alíneas a) e d) do artigo 132 da Lei orgánica 2/2006, do 3 de maio, de educación (publicada no BOE do 4 de maio), e polo tanto, están capacitados e facultados para resolver calquera incidencia respecto da seguridade dos menores de idade. Así mesmo, consonte a normativa citada, o director ou directora tamén está facultado e capacitado para resolver calquera incidencia que se poida producir respecto do conxunto dos bens que integran un centro docente.</p>
    <p>A presenza dun subalterno ou subalterna trae causa das funcións que a este tipo de persoal compete respecto do coidado e vixilancia das instalacións e do control de entrada e saída do centro educativo, tanto para evitar a entrada de persoas alleas ao centro, como para evitar a saída dos menores de idades cando non corresponda.</p>
    <p>Dentro do deber de outorgar protección básica ao menor de idade debemos incluír a súa alimentación, en relación con isto cómpre afirmar que cando se asume esta responsabilidade non pode desatenderse, o que motiva que unha persoa con funcións de cociña deba permanecer nos centros educativos ordinarios con servizo de comedor.</p>
    <p>O dereito á seguridade e o correlativo deber de protección dos menores que, como se dixo, non pode ser paralizado, inclúe a actividade básica de coidar a integridade física e hixiene daqueles que por ter diminuídas as súas capacidades necesitan unha constante vixilancia e atención (artigo 49 da Constitución) por parte de coidadores do alumnado con necesidades educativas especiais presentes nos centros docentes ordinarios. Pola súa banda, o alumnado integrado nos centros de educación especial ten unhas necesidades de cara á súa atención aínda máis reforzadas, polo que debe haber unha presenza mínima de persoal sanitario, persoal coidador, de comedores e de limpeza. A determinación dos anteditos servizos mínimos por porcentaxes nos centros de educación especial considérase como criterio máis apropiado para a fixación do persoal que debe prestalos, dada a diversidade existente na dimensión e tamaño dos diferentes centros desa tipoloxía que hai na nosa comunidade.</p>
    <p>Os centros residenciais docentes teñen como característica propia a presenza do alumnado fóra do horario lectivo, para realizar actos da vida cotiá que o resto fai no seu domicilio particular, como estudar, durmir ou comer. Nestes centros debe quedar garantida, xa que logo, a atención mínima para que esas actividades non poidan verse alteradas con risco ou desatención para os usuarios do servizo, trátase de garantir minimamente a hixiene, a alimentacións e a seguridade, razón pola cal resulta necesaria a presenza dun membro do equipo directivo, así como de parte do persoal de limpeza, de comedor e subalternos.</p>
    <p>Polo que se refire ás universidades a presenza mínima do persoal de conserxaría resulta precisa para a seguridade das instalacións. O persoal previsto para os rexistros busca garantir a actuación das persoas que puidesen necesitalo e cuxo incumprimento poida supoñer perda ou prexuízo nos seus dereitos. </p>
    <p>A presente orde, por ausencia do conselleiro de Cultura, Educación e Ordenación Universitaria, é asinada polo vicepresidente e conselleiro de Presidencia, Administracións Públicas e Xustiza, de conformidade co disposto no Decreto 69/2013, do 30 de abril (DOG do 2 de maio), do presidente da Xunta de Galicia.</p>
    <p>De acordo coa normativa citada e cos argumentos expostos, e oído o comité de folga</p>
    <h2>DISPOÑO:</h2>
    <p>Artigo 1. <em>Centros docentes non universitarios de titularidade pública</em></p>
    <p>Para o persoal que desempeña o seu traballo no ámbito público da docencia non universitaria terán a consideración de servizos mínimos os seguintes:</p>
    <p>– A dirección ou membro do equipo da dirección, e un subalterno ou subalterna en cada centro escolar. Nos centros de menos de 6 unidades o/a director/a poderá ser substituído/a por un membro do equipo docente. En todo caso, quedará garantida a apertura e o peche de todos os centros.</p>
    <p>– Unha persoa de cociña nos centros ordinarios con comedor escolar de xestión directa. Un encargado de <em>catering</em> en cada un dos comedores de xestión indirecta.</p>
    <p>– 1 auxiliar coidador/a en cada centro educativo que non sexa centro de educación especial e que neste curso teña asignado persoal desa categoría.</p>
    <p>– O 20 % do persoal de comedores, limpeza e subalternos nos centros residenciais docentes.</p>
    <p>– O 20 % do persoal de comedores, ATS, limpeza, coidadores e persoal médico dos centros de educación especial.</p>
    <p>A designación nominal do persoal que deberá cubrir os distintos servizos relacionados no punto 1.3 será feita pola dirección do centro respectivo, procedéndose á súa publicación no taboleiro de anuncios do centro.</p>
    <p>Artigo 2. <em>Centros docentes non universitarios de titularidade privada</em></p>
    <p>Nos centros docentes non universitarios de titularidade privada manteranse os servizos mínimos establecidos no artigo anterior para os centros docentes de titularidade pública.</p>
    <p>Artigo 3. <em>Universidades galegas</em></p>
    <p>Terán a consideración de servizos mínimos para o persoal dependente das universidades galegas os seguintes:</p>
    <p>– 1 empregado/a da área de conserxería por quenda de traballo en cada facultade, escola, centro de investigación e demais centros administrativos. </p>
    <p>– 1 funcionario/a no rexistro oficial de cada campus. </p>
    <p>– 1 empregado/a do persoal de secretaría do reitor, e dos vicerreitores/as dos campus onde non estea a sede reitoral.</p>
    <p>Artigo 4. <em>Garantía dos usuarios</em></p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías dos usuarios dos establecementos docentes.</p>
    <p>Disposición derradeira</p>
    <p>A presente orde entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 3 de maio de 2013</p>
    <footer><p>P.A.<br>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

