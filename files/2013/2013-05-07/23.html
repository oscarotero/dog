---
date: '2013-05-07'
id: CA04-080413-0001
page: 14842
number: 87
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 25 de marzo de 2013, da Xefatura Territorial da Coruña, pola que
  se autoriza administrativamente e se aproba o proxecto de execución dunha
  instalación eléctrica no concello de Touro (expediente IN407A 2012/112).
range: Resolución
url: >-
  https://www.xunta.gal/dog/Publicados/2013/20130507/AnuncioCA04-080413-0001_gl.html
---
<p>Visto o expediente para o outorgamento de autorización administrativa e de aprobación do proxecto de execución da instalación eléctrica que a seguir se cita:</p>
    <p>Solicitante: Unión de Distribuidores de Electricidad, S.A. (en diante, UDESA.)</p>
    <p>Domicilio social: rúa José Ángel Valente, 17, local 62, 15706 Santiago de Compostela.</p>
    <p>Denominación: LMTS, CCTT e RBTS As Minas.</p>
    <p>Situación: concello de Touro.</p>
    <p>Características técnicas: </p>
    <p>– Liña de media tensión subterránea, a 20 kV, dunha lonxitude de 0,065, con orixe e remate na LMT Arinteiro (expediente IN407A 2011/95) unha vez entre e saia do CT3, en condutor RHZ1-2OL-12/20 kV 3×(1×240) mm2 Al.</p>
    <p>– Liña de media tensión subterránea, a 20 kV, dunha lonxitude de 0,380, con orixe e remate no CT3 unha vez entre e saia dos CT2 e CT1, en condutor RHZ1-2OL-12/20 kV 3×(1×240) mm2 Al.</p>
    <p>– 2 centros de transformación prefabricados 2L+1P (CT1 e CT2), cunha potencia de 630 kVA e unha relación de transformación de 20.000/400-230 V.</p>
    <p>– 2 centros de transformación prefabricados 4L+1P (CT3), cunha potencia de 630 kVA e unha relación de transformación de 20.000/400-230 V.</p>
    <p>– Rede de baixa tensión subterránea desde os CT proxectados cunha lonxitude de 0,695 km e condutor XZ1 0,6/1 kV(1×240).</p>
    <p>Resultan os seguintes feitos:</p>
    <p>Primeiro. Con data do 27 de xuño de 2012, José Manuel Arufe Rieiro, en representación de UDESA, presentou unha solicitude de autorización administrativa e aprobación do proxecto de execución da instalación eléctrica denominada LMTS, CCTT e RBTS As Minas.</p>
    <p>Segundo. Mediante Resolución do 30 de agosto de 2012, da Xefatura Territorial da Consellería de Economía e Industria da Coruña, someteuse a información pública a petición da autorización administrativa da instalación eléctrica (DOG nº 186, do 28 de setembro, e BOP da Coruña nº 180, do 20 de setembro).</p>
    <p>Terceiro. O 30 de agosto de 2012 remitíuse separata técnica do proxecto ao Concello de Touro para que establecera os condicionados técnicos que considerase oportunos, e prestase a súa conformidade ou oposición á autorización solicitada.</p>
    <p>Con data do 5 de outubro de 2012, recíbese nesta xefatura territorial escrito de condicionado á separata do proxecto por parte de Concello de Touro, que foi trasladado a UDESA, S.A., e foi aceptado pola dita empresa.</p>
    <p>Cuarto. Durante a fase de información pública presentou alegacións Unión Fenosa Distribución, S.A. (en diante, UFD), que en síntese alega o seguinte:</p>
    <p>– Que segundo o disposto no artigo 39 do Real decreto 1955/2000, o distribuidor de zona onde se atopa o polígono industrial é historicamente UFD e vén dando subministración á parcela onde se sitúa o polígono.</p>
    <p>– Que a infraestrutura de conexión desde o punto fronteira UFD-UDESA ata a rede actual de distribución de UDESA non ten a consideración de rede de distribución e desde ela non se poden atender novas peticións de subministración xa que só serve para conectar as dúas distribuidoras.</p>
    <p>– UDESA non dispón de capacidade na súa liña, xa que só dispoñen de 400 kW subministrados desde a liña propiedade de UFD (expediente IN407A 2009/470) e non pode garantir a calidade de subministración desde as actuais instalacións da súa titularidade.</p>
    <p>Quinto. Destas alegacións deuse traslado a UDESA conforme o establecido no artigo 126 do Real decreto 1955/2000, do 1 de decembro, quen contestou en tempo e forma do seguinte xeito:</p>
    <p>– Non existe instalación de distribución de UFD nos terreos da parcela do parque empresarial de Touro, nin sequera nos terreos da mina de EXGA e as instalacións de distribución desa zona son de titularidade de UDESA.</p>
    <p>– A solución técnica de menor custo para o sistema é a proposta neste expediente, xa que UDESA dispón de instalación de distribución na mesma parcela do polígono industrial.</p>
    <p>– UDESA ten capacidade para a subministración ao parque empresarial de Touro a través da LMT Millares-Quión (IN407A 2002/247) e a través do novo punto fronteira recollido no proxecto CI e LMTS Arinteiro (IN407A 2011/95), os cales dispoñen de acta de posta en servizo.</p>
    <p>Fundamentos de dereito:</p>
    <p>Primeiro. A Xefatura Territorial da Consellería de Economía e Industria da Coruña é a competente para resolver este procedemento, con fundamento no Decreto 79/2009, do 19 de abril, polo que se establece a estrutura orgánica da Xunta de Galicia, e no Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia, en relación co artigo 39 do Decreto 324/2009, do 11 de xuño, polo que se establece a estrutura orgánica da Consellería de Economía e Industria, que atribúe á Xefatura Territorial da Consellería de Economía e Industria da Coruña a dirección, coordinación, planificación, execución, seguimento e control das competencias e cantas outras funcións lle sexan expresamente atribuídas ou delegadas en materia de industria, seguridade industrial, enerxía e minas, e polo Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia.</p>
    <p>Segundo. No expediente instruído para o efecto cumpríronse os trámites procedementais sinalados na Lei 54/1997, do 27 de novembro, do sector eléctrico (en diante, LSE), no Real decreto 1955/2000, do 1 de decembro, e demais normas vixentes de aplicación.</p>
    <p>Terceiro. Conforme establece o artigo 3.3.d) da Lei 54/1997, do 27 novembro, do sector eléctrico (LSE), «corresponde ás comunidades autónomas no ámbito dos seus respectivos estatutos impartir as instrucións relativas á ampliación, mellora e adaptación das redes e instalacións eléctricas de transporte ou distribución da súa competencia, e supervisar o seu cumprimento». </p>
    <p>Así, a autorización administrativa das instalacións de distribución trata de conseguir que a configuración e o desenvolvemento das redes de distribución se realice de forma racional, eficaz e eficiente.</p>
    <p>Cuarto. O artigo 40.2 da LSE, na redacción dada polo Real decreto lei 5/2005, do 11 de marzo, establece que «a autorización de instalacións de distribución, que non concederá dereitos exclusivos de uso, se outorgará atendendo tanto ao carácter de sistema de rede única e monopolio natural, propio da distribución eléctrica, como ao criterio de menor custo posible, propio de toda actividade con retribución regulada, e evitando o prexuízo aos titulares de redes xa establecidas obrigadas a atender as novas subministracións que se soliciten».</p>
    <p>Tendo en conta o principio de rede única, o procedemento administrativo para a tramitación da autorización de instalacións de distribución é a ferramenta axeitada para resolver os posibles conflitos tanto negativos como positivos que se poidan formular para o desenvolvemento das redes de distribución. Tanto na LSE como no Real decreto 1955/2000, do 1 de decembro, prevese a posibilidade deste conflito e o criterio para a súa resolución:</p>
    <p>«…cando existan varios distribuidores na zona aos cales puideran ser cedidas as instalacións, a Administración competente determinará a cal dos ditos distribuidores deberán ser cedidas, seguindo criterios de mínimo custo».</p>
    <p>Quinto. O artigo 89.5 da Lei 30/1992, de réxime xurídico das administracións públicas e do procedemento administrativo común, establece que a aceptación de informes ou dictames servirá de motivación á resolución cando se incorporen ao seu texto.</p>
    <p>Daquela, hai que incorporar á presente resolución o texto e o informe do 22.1.2013 redactado por persoal técnico desta xefatura territorial, que manifesta, entre outros aspectos, o seguinte:</p>
    <p>1. O artigo 45 do Real decreto 1955/2000, do 1 de decembro, establece que cando existan varios distribuidores na zona aos cales poidan ser cedidas as instalacións, a Administración competente determinará a cal dos ditos distribuidores deberán ser cedidas, con carácter previo á súa execución, e seguindo criterios de mínimo custo para o sistema, considerando tanto os custos de investimento como de operación de mantemento. </p>
    <p>2. A instalación CI e LMTS Arinteiro, con expediente IN407A 2011/95, dispón de autorización administrativa e aprobación de proxecto de execución pola Resolución do 12 de xullo de 2012, desta xefatura territorial.</p>
    <p>3. UFD non dispón de ningunha instalación de distribución dentro dos terreos da mina de Explotacións Galegas, S.A. (en diante, EXGA) onde se atopa a subministración solicitada, e con anterioridade, o punto de conexión á rede de distribución a 66 kV atópase na LAT 66 kV Portodemouros-San Caetano, igualmente fóra dos terreos da mina.</p>
    <p>4. Mediante Resolución do 8 de abril de 2011 desta xefatura territorial autorízase e apróbase o proxecto de execución do expediente IN407A 2009/470-cambio de tensión 15/20 kV LMT Portodemouros 709, en que se recolle literalmente:</p>
    <p>«Esta resolución levará consigo a execución das restantes infraestruturas eléctricas recollidas no Convenio do 10 de marzo de 2011, asinado por EXGA, UFD e UDESA. A non execución ou demora premeditada destas infraestruturas tipifícase como un incumprimento das instrucións impartidas por esta xefatura territorial, co obxecto de acadar un funcionamento coordinado, racional e eficiente na actividade de distribución na zona, así mesmo de cantas outras infraccións se tipifican no título X da LSE».</p>
    <p>Dentro destas restantes infraestruturas establécese a obriga a UDESA de executar un edificio prefabricado onde se establecerá un novo punto de interconexión UFD-UDESA, situado a carón do centro de distribución proxectado no expediente IN407A 2009/470 a que se conecta, así como unha LMTS de conexión á súa rede de distribución (LMT Arinteiro-expediente IN407A 2011/95). A totalidade destas instalacións eléctricas executadas por UDESA teñen a condición de rede de distribución e quedan abertas ao uso de terceiros, así como a totalidade das instalacións de distribución de todas as empresas distribuidoras.</p>
    <p>5. Esta xefatura territorial estableceu a obriga a UFD, entre outras instalacións, de executar un centro de distribución prefabricado, dividido en dúas partes, unha de compañía e outra onde se establecerá o punto fronteira e medida da subministración a EXGA. Esta é a instalación da rede de distribución de UFD que se atopa máís preto da subministración solicitada.</p>
    <p>6. Cómpre sinalar que as subministracións existentes nos terreos da mina se atopan conectadas a instalacións de distribución de titularidade de UDESA, agás EXGA, que ten como punto de conexión o centro de distribución CD recollido no expediente IN407A 2009/470, e que coincide fisicamente co punto fronteira entre as dúas distribuidoras.</p>
    <p>7. O artigo 2 do Real decreto 222/2008 establece que a actividade de distribución é levada a cabo polos distribuidores, que serán aquelas sociedades mercantís que teñen como obxecto social exclusivo a distribución de enerxía eléctrica, así como construír, operar e manter as instalacións de distribución destinadas a situar a enerxía nos puntos de consumo. Polo tanto, todas as instalacións de titularidade de UDESA teñen legalmente a condición de rede de distribución como a LMT Arinteiro (expediente IN407A 2011/95) e, como xa se expón no punto 4, quedan abertas ao uso de terceiros.</p>
    <p>Con base no anteriormente exposto, o técnico que asina entende que deben ser desestimadas as alegacións presentadas por UFD, e conforme o artigo 45 do Real decreto 1955/2000, do 1 de decembro, ditar resolución na cal se indique que estas instalacións deben pasar a formar parte da rede de distribución de UDESA por ser a solución técnica que supón un menor custo para o sistema. </p>
    <p>Sexto. Unha vez rematada a tramitación do expediente, e dentro da fase de toma de vista UFD achegou un escrito de alegacións en que sinala entre outras cuestións que actualmente non dispón da capacidade necesaria para atender a subministración. Por parte de UDESA, e dentro desta fase de toma de vista, achegou escrito de alegacións en que sinala, entre outras cuestións, que ten capacidade para a subministración ao Parque Empresarial de Touro.</p>
    <p>Sétimo. Cumpridos os trámites ordenados na Lei 54/1997, do 27 de novembro (BOE nº 285), do sector eléctrico, no título VII, capítulo II, do Real decreto 1955/2000, do 1 de decembro (BOE nº 310), polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica e no Real decreto 222/2008, do 15 de febreiro, polo que se establece o réxime retributivo da actividade de distribución de enerxía eléctrica, esta xefatura territorial resolve:</p>
    <p>Establecer UDESA como o distribuidor de zona para este proxecto seguindo criterios do mínimo custo para o sistema, onde as ditas instalacións formarán parte dos activos da súa rede de distribución e quedarán abertas ao uso por terceiros.</p>
    <p>Autorizar e aprobar o proxecto de execución da devandita instalación, cuxas características se axustarán en todas as súas partes ás que figuran nel e ás condicións técnicas e de seguridade establecidas nos regulamentos de aplicación.</p>
    <p>Esta autorización outórgase sen prexuízo das concesións e autorizacións que sexan necesarias, de acordo con outras disposicións que resulten aplicables e, en especial, as relativas á ordenación do territorio e ao ambiente.</p>
    <p>As instalacións eléctricas de Nova Extensión de Rede (NER) descritas neste proxecto son tramitadas pola empresa distribuidora, polo que non procede a subscrición dun convenio de resarcimento entre as partes, e conforme o Real decreto 222/2008, do 15 de febreiro, polo que se establece o réxime retributivo da actividade de distribución de enerxía eléctrica, as instalacións financiadas e cedidas por terceiros non percibirán retribución por investimento por parte de UDESA.</p>
    <p>A instalación executarase nun prazo non superior a un ano, contado a partir da data desta resolución.</p>
    <p>Contra esta resolución poderase interpor recurso de alzada ante o conselleiro de Economía e Industria no prazo dun mes contado a partir do día seguinte ao da notificación desta resolución; tamén se poderá interpor calquera outro recurso que se considere pertinente.</p>
    <p>A Coruña, 25 de marzo de 2013</p>
    <footer><p>Susana Vázquez Romero<br>Xefa territorial da Coruña</p></footer>

