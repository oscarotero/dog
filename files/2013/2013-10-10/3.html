---
date: '2013-10-10'
id: G0244-081013-0001
page: 40299
number: 194
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 7 de outubro de 2013 pola que se modifica a Orde do 14 de maio de 2013
  sobre delegación de competencias na Secretaría Xeral Técnica da Consellería de
  Presidencia, Administracións Públicas e Xustiza e noutros órganos da
  Vicepresidencia e Consellería de Presidencia, Administracións Públicas e
  Xustiza.
range: Orde
url: >-
  https://www.xunta.gal/dog/Publicados/2013/20131010/AnuncioG0244-081013-0001_gl.html
---
<p>A Orde do 14 de maio de 2013 delega competencias na Secretaría Xeral Técnica da Consellería de Presidencia, Administracións Públicas e Xustiza e noutros órganos da Vicepresidencia e Consellería de Presidencia, Administracións Públicas e Xustiza.</p>
    <p>Co obxecto de manter unha maior axilidade e unidade de criterio na resolución de recursos e reclamacións faise necesario modificar o artigo 6 da dita orde, incluíndo na delegación de competencias na Secretaría Xeral Técnica os recursos potestativos de reposición e a resolución dos recursos de alzada e revisión en materia de espectáculos públicos. Cos mesmos obxectivos, deléganse nas persoas titulares da Axencia para a Modernización Tecnolóxica de Galicia e da Axencia Turismo de Galicia o exercicio da potestade sancionadora que a normativa de aplicación lle atribúa á persoa titular da Vicepresidencia e Consellería de Presidencia, Administracións Públicas e Xustiza.</p>
    <p>Na súa virtude, facendo uso das facultades que me confiren os artigos 38, 43.3 e 44 da Lei 1/1983, do 22 de febreiro, de normas reguladoras da Xunta e da súa Presidencia, o artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e o artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia,</p>
    <footer><p>DISPOÑO:</p></footer>
    <p>Artigo único</p>
    <p>1. Modifícase o artigo 6 da Orde do 14 de maio de 2013 sobre delegación de competencias na Secretaría Xeral Técnica da Consellería de Presidencia, Administracións Públicas e Xustiza e noutros órganos da Vicepresidencia e Consellería de Presidencia, Administracións Públicas e Xustiza, no seguinte senso: </p>
    <p>a) Elimínase o parágrafo 2 do artigo, e queda, por tanto, o artigo sen numeración arábiga.</p>
    <p>b) O parágrafo a) do artigo queda redactado como segue: </p>
    <p>Resolver os recursos administrativos de alzada, potestativo de reposición e de revisión cando a facultade de resolución corresponda á persoa titular da Vicepresidencia e Consellería de Presidencia, Administracións Públicas e Xustiza e, de ser o caso, suspender a execución dos actos impugnados.</p>
    <p>2. Engádese un parágrafo c) á disposición adicional:</p>
    <p>c) O exercicio da potestade sancionadora que a normativa de aplicación en materias e procedementos da súa competencia lle atribúa á persoa titular da Vicepresidencia e Consellería de Presidencia, Administracións Públicas e Xustiza.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 7 de outubro de 2013</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

