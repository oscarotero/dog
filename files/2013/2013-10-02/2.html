---
date: '2013-10-02'
id: G0244-250913-0002
page: 39069
number: 188
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 20 de setembro de 2013 pola que se declaran de utilidade pública
  asociacións inscritas no Rexistro de Asociacións da Comunidade Autónoma de
  Galicia.
range: Orde
url: >-
  https://www.xunta.gal/dog/Publicados/2013/20131002/AnuncioG0244-250913-0002_gl.html
---
<p>Por iniciativa das correspondentes asociacións poderán ser declaradas de utilidade pública aquelas que reúnan os requisitos establecidos no artigo 32 da Lei orgánica 1/2002, do 22 de marzo, reguladora do dereito de asociacións.</p>
    <p>O Decreto 157/2008, do 10 de xullo, sobre asunción de funcións da Administración do Estado traspasadas á Comunidade Autónoma de Galicia, mediante o Real decreto 1080/2008, do 30 de xuño, en materia de declaración de utilidade pública de asociacións, asigna estas funcións á Consellería de Presidencia, Administracións Públicas e Xustiza, e establece que será competente para resolver o procedemento de declaración de utilidade pública a persoa titular da Consellería de Presidencia, Administracións Públicas e Xustiza, logo da instrución do procedemento polo órgano correspondente.</p>
    <p>Logo de solicitude das asociacións, foron instruídos os expedientes de conformidade co previsto no Real decreto 1740/2003, do 19 de decembro, sobre procedementos relativos a asociacións de utilidade pública, e nestes consta a documentación e os informes previstos na citada norma.</p>
    <p>De conformidade cos informes favorables de declaración de utilidade pública emitidos polos instrutores dos expedientes,</p>
    <h2>RESOLVO:</h2>
    <p>Declarar de utilidade pública as seguintes asociacións:</p>
    <p>• Federación Gallega de Bancos de Alimentos, inscrita no rexistro central de asociacións co número 2007-180-2.</p>
    <p>• Federación Gallega de Enfermedades Raras e Crónicas, inscrita no rexistro central de asociacións co número 2009-201-2.</p>
    <p>• Asociación Redmadre Coruña, inscrita no rexistro provincial de asociacións da Coruña co número 2008-11961-1.</p>
    <p>• Asociación Banco de Alimentos de Lugo, inscrita no rexistro provincial de asociacións de Lugo co número 1996-1883-1.</p>
    <p>Contra esta orde que pon fin á vía administrativa, pode interpoñerse recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, de conformidade co disposto na Lei 29/1998, do 13 de xullo, reguladora da xurisdición contencioso-administrativa, podendo interpoñer con carácter potestativo recurso de reposición ante o mesmo órgano que ditou o acto, no prazo dun mes, segundo o disposto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 20 de setembro de 2013</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

