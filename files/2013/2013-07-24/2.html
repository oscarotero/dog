---
date: '2013-07-24'
id: C3K1-170713-0001
page: 29431
number: 140
agency: Consellería de Sanidade
section: I. Disposicións xerais.
title: >-
  DECRETO 111/2013, do 4 de xullo, polo que se modifican os decretos 41 e
  43/2013, do 21 de febreiro, polos que se establecen as estruturas orgánicas da
  Consellería de Sanidade e do Servizo Galego de Saúde.
range: Decreto
url: >-
  https://www.xunta.gal/dog/Publicados/2013/20130724/AnuncioC3K1-170713-0001_gl.html
---
<p>Este decreto ten por obxecto introducir modificacións puntuais nas normas de estrutura orgánica da Consellería de Sanidade e do Servizo Galego de Saúde, co obxecto de que as tarefas que vaian desenvolver os distintos órganos e unidades teñan exacto reflexo na normativa competencial que lle dá soporte.</p>
    <p>Deste xeito, as principais modificacións introducidas versan sobre tres aspectos: recoller a atribución competencial necesaria para as autorizacións de biobancos como consecuencia do cambio normativo operado a partir do ano 2011; reflectir a específica competencia da Secretaría Xeral Técnica da Consellería de Sanidade para a expedición de certificados de cumprimento das normas de boas prácticas de fabricación e distribución de medicamentos; así como plasmar de xeito inequívoco a competencia das xefaturas territoriais da consellería para coñecer e tramitar as reclamacións previas que se produzan no seu respectivo ámbito en materia de seguridade social, derivadas dos partes médicos de baixa, confirmación de baixa e alta, e que as precedentes normas de estrutura orgánica xa contemplaban.</p>
    <p>Para o desenvolvemento da investigación biomédica, os biobancos son infraestruturas básicas. Constitúen unha plataforma de apoio á investigación imprescindible que pode actuar como nexo de unión entre doadores/as, clínicos/as e investigadores/as, co propósito de asegurar un tratamento seguro e eficaz das mostras biolóxicas e datos asociados. Facilita, mediante a súa organización, a utilización das mostras humanas de forma regrada. </p>
    <p>Desta forma, seguirán a contribuír ao desenvolvemento da investigación translacional. Neste contorno, a aplicación e desenvolvemento do Real decreto 1716/2011, do 18 de novembro, polo que se establecen os requisitos básicos de autorización e funcionamento dos biobancos con fins da investigación biomédica e do tratamento das mostras biolóxicas de orixe humana e se regula o funcionamento e a organización do Rexistro Nacional de Biobancos para Investigación Biomédica, entre outros aspectos, obriga a Comunidade Autónoma ao desenvolvemento dos procedementos administrativos de autorización, incluíndo as unidades competentes. Cómpre, en consecuencia, adaptar a estrutura da Consellería de Sanidade e o Servizo Galego de Saúde a esta realidade, recollendo as atribucións competenciais relativas á autorización, modificación, revogación e peche de biobancos. Esta modificación reflíctese fundamentalmente nos artigos 4 e 9 do Decreto 41/2013, do 21 de febreiro, polo que se establece a estrutura orgánica da Consellería de Sanidade, e no artigo 8 do Decreto 43/2013, do 21 de febreiro, polo que se establece a estrutura orgánica do Servizo Galego de Saúde.</p>
    <p>Por outra banda, tamén se procede á inclusión expresa na competencia da Secretaría Xeral Técnica a expedición de certificacións de cumprimento das normas de boas prácticas de fabricación e de distribución de medicamentos, que se inclúe no artigo 4 do Decreto 41/2013, do 21 de febreiro, polo que se establece a estrutura orgánica da Consellería de Sanidade.</p>
    <p>Tamén se procede a un cambio na denominación do Servizo de Inspección e Auditorías da Subdirección Xeral de Xestión (Dirección Xeral de Innovación e Xestión da Saúde Pública), que pasará a denominarse Servizo de Control e Auditorías, por ser máis acaído co contido das súas funcións.</p>
    <p>Finalmente, co obxecto de manter a continuidade no desenvolvemento das funcións encomendadas de conformidade coa normativa preexistente, engádese na alínea c) do parágrafo 2.5 do artigo 19 do Decreto 41/2013 unha función nos servizos de Inspección de Servizos Sanitarios das xefatura territoriais, que os habilitará para seguir coñecendo e tramitando as reclamacións previas que se produzan no seu respectivo ámbito en materia de seguridade social derivadas dos partes médicos de baixa, confirmación de baixa e alta.</p>
    <p>Por tanto, en virtude do disposto na Lei 1/1983, do 22 de febreiro, de normas reguladoras da Xunta e da súa Presidencia, por proposta da conselleira de Sanidade, cos informes previos da Consellería de Facenda e logo de deliberación do Consello da Xunta de Galicia na súa reunión do día catro de xullo de dous mil trece,</p>
    <h2>DISPOÑO:</h2>
    <p>Artigo 1. Modificación do Decreto 41/2013, do 21 de febreiro, polo que se establece a estrutura orgánica da Consellería de Sanidade</p>
    <p>O Decreto 41/2013, do 21 de febreiro, polo que se establece a estrutura orgánica da Consellería de Sanidade, queda modificado como segue:</p>
    <p>Un. A alínea e) do parágrafo 2 do artigo 4 queda redactado como segue:</p>
    <p>«e) O exercicio das funcións e competencias que lle son atribuídas en materia de oficinas de farmacia e a realización das certificacións de cumprimento das normas de boas prácticas de fabricación e de distribución de medicamentos».</p>
    <p>Dous. Engádese unha alínea j) ao parágrafo 2 do artigo 4, coa seguinte redacción:</p>
    <p>«j) A autorización, modificación, revogación e peche dos biobancos».</p>
    <p>Tres. Engádese unha alínea l) ao parágrafo 2 do artigo 9, coa seguinte redacción:</p>
    <p>«l) A tramitación dos expedientes de autorización, modificación, revogación e peche de biobancos».</p>
    <p>Catro. Engádese unha alínea g) ao parágrafo 3.2 do artigo 9, coa seguinte redacción:</p>
    <p>«g) Será a unidade encargada da tramitación e preparación da proposta de resolución dos expedientes de autorización, modificación, revogación e peche de biobancos».</p>
    <p>Cinco. Modifícase a alínea e) do parágrafo 3.4 do artigo 9, que queda redactada como segue:</p>
    <p>«e) A elaboración dos acordos, das resolucións ou dos actos relativos á execución de sentenzas que se diten en materia dos expedientes sancionadores sinalados na alínea a)».</p>
    <p>Seis. Modifícase o número 2.2 do artigo 13, que queda como segue:</p>
    <p>«2.2. Servizo de Control e Auditorías».</p>
    <p>Sete. Modifícase a alínea c) do parágrafo 2.5 do artigo 19, que queda redactada como segue:</p>
    <p>«c) A inspección e control dos medios de publicidade do medicamento; as auditorías de garantía de calidade en protección radiolóxica; as auditorías e inspeccións de normas de correcta fabricación de laboratorios farmacéuticos e as auditorías e inspeccións de boas prácticas de distribución dos almacéns farmacéuticos de distribución; a resolución das reclamacións previas en materia de seguridade social derivadas dos partes médicos de baixa, confirmación de baixa e alta, emitidos polo servizo público de saúde nos casos establecidos na lexislación de seguridade social, sen prexuízo das competencias das entidades xestoras; a inspección e control sanitario da incapacidade laboral e a colaboración coas entidades xestoras en materia laboral, así como a participación no equipo de valoración de incapacidades».</p>
    <p>Artigo 2. Modificación do Decreto 43/2013, do 21 de febreiro, polo que se establece a estrutura orgánica do Servizo Galego de Saúde</p>
    <p>O Decreto 43/2013, do 21 de febreiro, polo que se establece a estrutura orgánica do Servizo Galego de Saúde, queda modificado como segue:</p>
    <p>Un. Engádese unha alínea g) ao parágrafo 1 do artigo 8, coa seguinte redacción:</p>
    <p>«g) A emisión de informe-proposta sobre a constitución, o funcionamento, a organización e o peche dos biobancos con fins de investigación biomédica».</p>
    <p>Dous. Engádese unha alínea l) ao parágrafo 2.2 do artigo 8, coa seguinte redacción:</p>
    <p>«l) A elaboración e preparación dos informes sobre o cumprimento dos requisitos legais mínimos no procedemento de tramitación do expediente para a concesión da autorización e funcionamento, así coma nos casos de revogación e peche, dos biobancos».</p>
    <p>Disposición adicional</p>
    <p>En caso de biobancos integrados en estruturas do Servizo Galego de Saúde, a persoa titular da Xerencia de Xestión Integrada presentará a correspondente solicitude para os efectos previstos no capítulo IV do título V da Lei 14/2007, do 3 de xullo, de investigación biomédica, e no Real decreto 1716/2011, do 18 de novembro, polo que se establecen os requisitos básicos de autorización e funcionamento dos biobancos con fins de investigación biomédica e do tratamento das mostras biolóxicas de orixe humana e se regula o funcionamento e a organización do Rexistro Nacional de Biobancos para Investigación Biomédica, ou normativa que o modifique ou substitúa.</p>
    <p>Disposición derrogatoria</p>
    <p>Quedan derrogadas as disposicións de igual ou inferior rango en canto se opoñan ao disposto no presente decreto.</p>
    <p>Disposición derradeira primeira</p>
    <p>Facúltase a persoa titular da Consellería de Sanidade para ditar cantos actos e medidas sexan necesarios para a aplicación deste decreto.</p>
    <p>Disposición derradeira segunda</p>
    <p>O presente decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, catro de xullo de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Rocío Mosquera Álvarez<br>Conselleira de Sanidade</p>

