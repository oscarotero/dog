---
date: '2013-02-28'
id: O3C2-200213-0004
page: 6235
number: 42
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 20 de febreiro de 2013 pola que se convoca un curso de AutoCAD
  para a elaboración de atestados e dispositivos de tráfico.
range: Resolución
url: >-
  https://www.xunta.gal/dog/Publicados/2013/20130228/AnuncioO3C2-200213-0004_gl.html
---
<p>Dentro das actividades programadas para o ano 2013 e conforme as funcións atribuídas pola Lei 1/2007, do 15 de xaneiro, da Academia Galega de Seguridade Pública, anúnciase a convocatoria dun curso sobre AutoCAD para a elaboración de atestados e dispositivos de tráfico, de acordo coas seguintes bases:</p>
    <p>1. Datos da actividade:</p>
    <p>Denominación: AutoCAD para a elaboración de atestados e dispositivos de tráfico.</p>
    <p>Tipo: curso.</p>
    <p>Horas lectivas: 50.</p>
    <p>Modalidade: en liña.</p>
    <p>Obxectivos:</p>
    <p>– Perfeccionarse nos coñecementos de expresión gráfica.</p>
    <p>– Especializarse no manexo de paquetes de deseño para a confección de atestados ou informes.</p>
    <p>– Adoptar técnicas automatizadas para a representación gráfica nos informes.</p>
    <p>Contido:</p>
    <p>– Parte teórica: funcionalidades do programa AutoCAD.</p>
    <p>– Parte práctica: realización de supostos prácticos e casos reais.</p>
    <p>2. Desenvolvemento da convocatoria:</p>
    <p>Destinatarios/as: persoal dos corpos de policía local de Galicia.</p>
    <p>Prazas ofertadas: 50 prazas. Reservarase o 50 % das prazas para solicitantes mulleres que reúnan os requisitos exixidos na convocatoria, segundo o disposto no artigo 37.bis da Lei 7/2004, do 16 de xullo, galega para a igualdade de mulleres e homes.</p>
    <p>3. Solicitudes de participación:</p>
    <p>a) O persoal que desexe participar no curso convocado nesta resolución deberá cubrir o formulario de matrícula telemática na páxina web da Agasp: http://agasp.xunta.es</p>
    <p>Non se admitirá ningunha outra forma ou modelo de solicitude.</p>
    <p>b) A falsidade ou ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>c) É conveniente consignar no formulario de solicitude un número de teléfono móbil co fin de poder realizar as notificacións necesarias.</p>
    <p>d) Serán excluídas automaticamente aquelas solicitudes que non teñan cubertos correctamente os datos necesarios para realizar o proceso selectivo do alumnado, que non se axusten ao formulario de solicitude ou que sexan presentadas fóra de prazo.</p>
    <p>e) Prazo para a presentación de solicitudes: o prazo de inscrición e presentación de solicitudes de participación rematará o día 7 de marzo de 2013.</p>
    <p>4. Formulario normalizado de solicitude.</p>
    <p>a) Os formularios de solicitude a que se refire a base anterior serán obtidos e cubertos pola persoa solicitante necesariamente a través da páxina web da Academia Galega de Seguridade Pública, que poden encontrar no enderezo da internet: http://agasp.xunta.es</p>
    <p>b) Para cubrir correctamente os formularios de solicitude no citada enderezo da internet disporase de instrucións de axuda que deberán ser observadas en todo momento polas persoas solicitantes.</p>
    <p>c) Os formularios poderán ser obtidos e cubertos ata as 14.00 horas da data de finalización do prazo de presentación de solicitudes.</p>
    <p>d) En caso de dúbida, dificultades técnicas ou necesidade de máis información poderán dirixirse á Agasp a través do número de teléfono: 886 20 61 10, do fax: 886 20 61 22 ou enderezo de correo electrónico: formacion.agasp@xunta.es, que adoptará as medidas necesarias para facilitar a presentación de solicitudes.</p>
    <p>Criterios de selección:</p>
    <p>a) Menor número de cursos realizados polo/a alumno/a solicitante nos últimos dous anos, segundo consten nas bases de datos da academia, e non ter feito con anterioridade o curso que se convoca.</p>
    <p>b) A igual número de cursos terá preferencia o alumnado que leve máis tempo sen participar nas actividades da academia.</p>
    <p>c) Antigüidade.</p>
    <p>Listaxe de solicitudes seleccionadas: o día 12 de marzo de 2013 a Academia Galega de Seguridade Pública publicará no sitio web: http://agasp.xunta.es as solicitudes de participación que resultasen seleccionadas segundo os criterios de selección mencionados anteriormente.</p>
    <p>Incompatibilidade: a participación neste curso resultará incompatible coa admisión do/a alumno/a noutra actividade da Agasp que se desenvolva por internet ou en edicións anteriores desta mesma temática.</p>
    <p>Obrigas das persoas seleccionadas: de acordo co establecido no artigo 21 do Regulamento de réxime interior da Agasp, as persoas que resulten seleccionadas teñen a obriga de participar no desenvolvemento da actividade, agás que comunicasen a súa imposibilidade de asistencia con polo menos 48 horas de antelación ao seu comezo. A dita renuncia deberase comunicar por escrito á Agasp, por correo electrónico ao enderezo: formación.agasp@xunta.es ou por fax ao número: 886 20 61 22.</p>
    <p>Comezado o curso, ao alumnado só se lle permitirá a falta de asistencia a un 10 % como máximo das horas totais, e sempre xustificadamente. De sobrepasar esta porcentaxe non terá dereito ao diploma ou certificado.</p>
    <p>5. Desenvolvemento da actividade:</p>
    <p>Lugar: sede da Academia Galega de Seguridade Pública.</p>
    <p>Horario: segundo disposición e necesidade do alumnado.</p>
    <p>Datas: do 18 de marzo ao 17 de maio, exame presencial 30 de maio.</p>
    <p>Certificado de aproveitamento: ao finalizar a actividade entregarase un certificado de aproveitamento a todas aquelas persoas que acrediten a súa asistencia continuada a esta e superen as correspondentes probas de coñecementos.</p>
    <p>6. Baremación da actividade:</p>
    <p>Para os efectos do previsto nos anexos II e III da Orde do 28 de xaneiro de 2009 da Consellería de Presidencia, Administracións Públicas e Xustiza, publicada no DOG do 2 de febreiro de 2009, esta actividade terá unha baremación de 1,00 puntos.</p>
    <p>7. Dereitos e deberes do alumnado participante:</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior de la Agasp, aprobado pola Orde da Consellería de Presidencia, Administracións Públicas e Xustiza do 4 de marzo de 2009 (DOG núm. 30, do 12 de febreiro).</p>
    <p>8. Modificacións e incidencias:</p>
    <p>A Academia Galega de Seguridade Pública poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Estrada, 20 de febreiro de 2013</p>
    <footer><p> Santiago Villanueva Álvarez<br>Director xeral da Academia Galega de Seguridade Pública</p></footer>

