---
date: '2013-05-31'
id: CA02-220513-0001
page: 19480
number: 103
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 77/2013, do 16 de maio, polo que se aproba o cambio de titularidade
  dun treito sobrante da LU-540 en forma de V, cunha lonxitude aproximada de 560
  metros, a prol do Concello de Ourol.
range: Decreto
url: >-
  https://www.xunta.gal/dog/Publicados/2013/20130531/AnuncioCA02-220513-0001_gl.html
---
<p>A teor do previsto no artigo 5 da Lei 4/1994, do 14 de setembro, de estradas de Galicia, os cambios de titularidade das estradas incluídas nas redes dependentes da Comunidade Autónoma e das entidades locais deberán ser aprobados por decreto da Xunta de Galicia, por proposta da consellería competente en materia de estradas e logo do acordo entre as administracións afectadas.</p>
    <p>Por outra parte, a citada lei de estradas dispón, no artigo 54, que as estradas autonómicas ou provinciais ou os treitos determinados delas en que a circulación adquire características urbanas se lles entregarán aos respectivos concellos. O expediente promoverase por proposta do concello ou da Administración titular da estrada e será resolto polo Consello da Xunta de Galicia, por proposta da consellería competente en materia de estradas, logo de informe de ambos os dous organismos.</p>
    <p>Ao abeiro das mencionadas previsións legais, o Concello de Ourol acordou solicitar á Xunta de Galicia o cambio de titularidade do treito sobrante da LU-540, en forma de V, cunha lonxitude de 560 metros, o cal enlaza co treito xa transferido no Decreto 154/2011 e referenciado como treito sobrante da estrada C-640 (actualmente LU-540), desde o punto quilométrico 15+000 (actual LU-540) ata o cruzamento dos Colviños sito no punto quilométrico 15+760 (actual LU-540).</p>
    <p>A Axencia Galega de Infraestruturas, de acordo co informe emitido polos servizos técnicos competentes, formula proposta favorable á transferencia da titularidade.</p>
    <p>A Consellería de Medio Ambiente, Territorio e Infraestruturas considera adecuado o cambio de titularidade tendo en conta que, por tratarse dun resto sobrante, non é necesario para conformar ningún eixo de articulación territorial ou garantir a accesibilidade a un asentamento de poboación, e tampouco supón deixar un treito illado sen capacidade de xestión.</p>
    <p>Polo exposto, consonte o previsto na Lei 4/1994, do 14 de setembro, de estradas de Galicia, tras o acordo entre as administracións afectadas, por proposta do conselleiro de Medio Ambiente,Territorio e Infraestruturas, logo de deliberación do Consello da Xunta de Galicia, na súa reunión do día dezaseis de maio de dous mil trece,</p>
    <footer><p>DISPOÑO:</p></footer>
    <p>Artigo 1</p>
    <p>Apróbase o cambio de titularidade a prol do Concello de Ourol do seguinte treito: </p>
    <p>Treito sobrante da LU-540, en forma de V, cunha lonxitude de 560 metros, o cal enlaza co treito xa transferido no Decreto 154/2011 e referenciado como treito sobrante da estrada C-640 (actualmente LU-540), desde o punto quilométrico 15+000 (actual LU-540) ata o cruzamento dos Colviños sito no punto quilométrico 15+760 (actual LU-540).</p>
    <p>Artigo 2</p>
    <p>En aplicación do artigo 4 da Lei 4/1994, do 14 de setembro, de estradas de Galicia, as entidades locais, no marco das súas competencias e de acordo cos correspondentes plans de estradas, aprobarán a relación de estradas da súa titularidade. De acordo co exposto, o Concello de Ourol deberá incorporar ao seu plan de estradas as vías a que se refire este decreto.</p>
    <p>Artigo 3</p>
    <p>A entrega da vía formalizarase, no prazo dos dous meses seguintes á publicación deste decreto no <em>Diario Oficial de Galicia</em>, mediante a sinatura da correspondente acta de entrega.</p>
    <p>Artigo 4</p>
    <p>Correspóndenlle ao Concello de Ourol, a partir da formalización da entrega, todas as actividades de xestión, mantemento, conservación e explotación da vía, así como o exercicio das funcións de disciplina viaria e calquera outra que puidese corresponderlle como nova Administración titular da estrada.</p>
    <p>Disposición derradeira</p>
    <p>O presente decreto producirá efectos desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, dezaseis de maio de dous mil trece</p>
    <footer><p>Alberto Núñez Feijóo<br>Presidente</p><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

