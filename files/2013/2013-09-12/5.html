---
date: '2013-09-12'
id: O3G1-060913-0002
page: 35924
number: 174
agency: Instituto Enerxético de Galicia
section: III. Outras disposicións.
title: >-
  RESOLUCIÓN do 6 de setembro de 2013 pola que se conceden subvencións, en
  réxime de concorrencia competitiva, a proxectos de aforro e eficiencia
  enerxética para a renovación das instalacións de iluminación pública exterior
  existentes (ILE) nos concellos de Galicia, sobre a base da convocatoria
  realizada mediante a Resolución do 7 de marzo de 2013 deste mesmo órgano
  (Diario Oficial de Galicia núm. 53, do 15 de marzo).
range: Resolución
url: >-
  https://www.xunta.gal/dog/Publicados/2013/20130912/AnuncioO3G1-060913-0002_gl.html
---
<p>Antecedentes.</p>
    <p>1. Mediante Resolución do 7 de marzo de 2013 establecéronse as bases reguladoras e anunciouse a convocatoria de subvencións de aforro e eficiencia enerxética para proxectos de renovación das instalacións de iluminación pública exterior existentes nos concellos de Galicia (en diante, bases reguladoras), no marco do convenio subscrito entre o IDAE e o Inega o día 3 de xullo de 2008 e con financiamento en parte procedente de fondos comunitarios derivados do programa operativo Feder Galicia 2007-2013, eixe 4, medida 43, actuación 2, que se refire ao programa de axudas públicas para o uso racional da enerxía.</p>
    <p>2. Transcorrido o prazo para a presentación das solicitudes de axuda, mediante resolucións do 13 e do 23 de maio leváronse a cabo os requirimentos de emenda da documentación daqueles expedientes que así o precisaron.</p>
    <p>3. Rematado o período de emenda, a comisión de valoración realizou o baremo de cada un dos expedientes atendendo aos criterios sinalados no artigo 14 das bases reguladoras, e confeccionou unha lista coa puntuación acadada por cada unha das solicitudes presentadas.</p>
    <p>Consideracións legais e técnicas.</p>
    <p>1. O Departamento de Secretaría e Servizos Xerais do Instituto Enerxético de Galicia será o órgano competente para a instrución do procedemento administrativo de concesión das subvencións, e corresponde ao director deste organismo ditar as diferentes resolucións que deriven del (artigo 11 das bases reguladoras).</p>
    <p>2. No artigo 3.2 das bases reguladoras establécese a posibilidade de ampliar o crédito como consecuencia da existencia dunha maior dispoñibilidade orzamentaria derivada dalgunhas das circunstancias previstas no artigo 30.2 do Decreto 11/2009, do 8 de xaneiro, e, se fose o caso, logo da modificación orzamentaria que proceda. Isto podería dar lugar á concesión de máis subvencións de acordo coa orde de prelación de solicitudes que resulte da aplicación dos criterios de valoración fixados no artigo 14 destas bases. </p>
    <p>Cando se produza decaemento de solicitudes, ampliación de orzamento e exista remanente suficiente, poderá aplicarse o crédito liberado a lista de espera correspondente, sempre que exista remanente suficiente para atender o seguinte beneficiario. Como se deron estas circunstancias, procédese a atender a solicitude do seguinte beneficiario que figura na lista de espera.</p>
    <p>3. En canto ás resolucións de concesión serán notificadas de acordo co establecido na Lei 30/1992, do 26 de novembro. Con carácter xeral, non se enviarán notificacións postais e, de conformidade co establecido no artigo 59.6.b) da indicada lei, no caso das resolucións de concesión da subvención poderase substituír a notificación individual pola publicación no <em>Diario Oficial de Galicia </em>e na páxina web do Inega (www.inega.es). Nesta publicación especificarase a data da convocatoria, o beneficiario, a cantidade concedida e a finalidade da axuda outorgada. Coa publicación no DOG poderán remitirse os beneficiarios a que consulten a información detallada da resolución a través do taboleiro electrónico de anuncios habilitado para estes efectos na referida páxina web. </p>
    <p>4. Para determinar e cuantificar o investimento elixible sobre o que aplicar a porcentaxe de axuda correspondente, das actuacións proxectadas polos solicitantes, tívose en conta o disposto nos artigos 8 e 9 das bases reguladoras.</p>
    <p>De acordo con todo o anterior, esta dirección </p>
    <p class="dog-centrado-sin-cursiva-c-a">RESOLVE:</p>
    <p>Primeiro. Ordenar a publicación no <em>Diario Oficial de Galicia</em> da subvencións concedidas con cargo á aplicación orzamentaria 08.A2.733A.761.0 que figuran no anexo desta resolución.</p>
    <p>Segundo. A información detallada dos requisitos e condicións de cada axuda estará á disposición dos respectivos interesados no taboleiro electrónico, ao cal deberán acceder a través da aplicación informática habilitada para estas axudas co usuario e contrasinal do solicitante, desde a páxina web do Instituto Enerxético de Galicia (www.inega.es), na epígrafe «Axudas concellos iluminación exterior 2013».</p>
    <p>Terceiro. De acordo co disposto no artigo 18.1 das bases reguladoras se transcorresen dez (10) días hábiles desde a publicación desta resolución no DOG sen que os interesados que figuran no anexo comunicasen expresamente a súa renuncia á subvención, entenderase que aceptan, e desde ese momento adquirirán a condición de beneficiarios. </p>
    <p>Cuarto. Aquelas solicitudes que resulten seleccionadas e cuxos importes de axuda sexan aceptados expresa ou tacitamente polos beneficiarios, pasarán a formar parte da lista pública prevista nos artigos 6 e 7.2.d) do Regulamento (CE) núm. 1828/2006 da Comisión, do 8 de decembro, que fixa as normas de desenvolvemento do Regulamento 1083/2006 de disposicións xerais relativas aos fondos europeos, e do Regulamento 1080/2006 do Parlamento Europeo e do Consello, relativo ao Fondo Europeo de Desenvolvemento Rexional (DOUE L 371, do 27.12.2006).</p>
    <p>Contra a presente resolución, que pon fin á vía administrativa, poderase interpor recurso contencioso-administrativo ante os xulgados do Contencioso-Administrativo de Santiago de Compostela, no prazo de dous (2) meses contados desde o día seguinte ao da súa publicación ou notificación, de acordo co previsto nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa. Potestativamente, e con carácter previo, pódese interpor recurso administrativo de reposición ante o mesmo órgano que ditou o acto, no prazo dun (1) mes contado do mesmo xeito, tal e como dispoñen os artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Todo iso sen prexuízo de calquera outro recurso que se considere oportuno.</p>
    <p>Santiago de Compostela, 6 de setembro de 2013</p>
    <footer><p>Ángel Bernardo Tahoces<br>Director do Instituto Enerxético de Galicia</p></footer>
    <h2>ANEXO<br>Subvencións concedidas</h2>
    <table>
     <tbody>
      <tr>
       <td>Código do expediente</td>
       <td>Agrupación de concellos</td>
       <td>Investimento elixible (€)</td>
       <td>Contía subvención (€)</td>
      </tr>
      <tr>
       <td>IN417P/13A 124</td>
       <td>Antas de Ulla-Taboada e Portomarín</td>
       <td>133.238,50 €</td>
       <td>113.252,72 €</td>
      </tr>
     </tbody>
    </table>

