---
date: '2013-02-11'
id: L130-050213-0001
page: 4112
number: 29
agency: Concello da Coruña
section: VI. Anuncios. b) Administración local.
title: >-
  ANUNCIO de exposición pública da modificación do PEPRI da Cidade Vella e da
  Pescadería (expediente 631/140/2010).
range: Anuncio
url: >-
  https://www.xunta.gal/dog/Publicados/2013/20130211/AnuncioL130-050213-0001_gl.html
---
<p>A Xunta de Goberno Local, na sesión que tivo lugar o día 10 de decembro de 2012, adoptou o seguinte acordo:</p>
    <p>«Primeiro. Aprobar inicialmente o documento presentado por EMVSA o 30 de novembro de 2012 para a modificación do PEPRI.</p>
    <p>Segundo. Someter o documento ao trámite de información pública polo prazo de dous meses, mediante anuncio que se publicará no <em>Diario Oficial de Galicia</em>, nos xornais de maior circulación na provincia e na páxina web do Concello da Coruña.</p>
    <p>Terceiro. Ordenar a dilixencia do documento presentado o 30 de novembro de 2012.</p>
    <p>Cuarto. Suspender o procedemento de outorgamento de licenzas urbanísticas no ámbito de aplicación da modificación do Plan especial que se aproba inicialmente, de conformidade co disposto no artigo 77.2º da Lei 9/2002, do 30 de decembro, de ordenación urbanística e protección do medio rural de Galicia e artigo 120.2 do Regulamento de planeamento urbanístico, co seguinte alcance:</p>
    <p>a) No ámbito delimitado polo perímetro morado e zona de respecto, de acordo co sinalado polo Decreto 29/1984, do 9 de maio, de declaración do conxunto histórico-artístico da Coruña, suspéndese o procedemento de concesión de licenzas urbanísticas para as actuacións que impliquen unha alteración catastral das parcelas nas cales se sitúan os edificios na súa integridade; parcelacións, segregacións e agregacións parceiras; as de nova edificación en soares vacantes ou resultantes de demolicións previas.</p>
    <p>A suspensión dos procedementos de concesión da licenza implica a da exixencia da obriga de rehabilitación forzosa durante a súa vixencia, así como as que teñan por obxecto a demolición, baleirado interior total do inmoble, ampliación e adición de plantas e reestruturación de edificacións existentes (coa excepción da reconstrución esencial definida en artigo 21.4.a) da normativa urbanística do Plan especial vixente). De ser o caso, adoptaranse cantas medidas de seguridade procedan.</p>
    <p>Quedan excluídas do acordo de suspensión do procedemento de tramitación de licenzas os ámbitos que dispoñan de instrumento de plan de desenvolvemento que conteña a súa regulación detallada propia ou de instrumentos de equidistribución, aprobados e firmes e, en concreto, o ámbito da rúa paralela Beiramar-Pelamios, situada fronte ao centro Pablo Picasso.</p>
    <p>b) Para o ámbito do Plan especial non incluído na delimitación anterior suspéndese o procedemento de outorgamento de licenzas urbanísticas que impliquen nova edificación en soares vacantes ou resultantes de demolicións previas, así como a obriga de rehabilitación forzosa durante o período de suspensión.</p>
    <p>A suspensión afectará, así mesmo, ás solicitudes que proxecten a ampliación ou adición de plantas en edificación existente.</p>
    <p>c) Para os edificios catalogados polo vixente plan suspéndese o procedemento de outorgamento de licenzas urbanísticas para aquelas solicitudes que supoñan a alteración catastral das parcelas nas cales se sitúan os edificios na súa integridade, parcelacións, segregacións ou agregacións parceiras. Igualmente, queda suspendido o procedemento de tramitación de licenzas urbanísticas que teñan por obxecto a demolición, baleirado interior total do inmoble e reestruturación dos edificios, con excepción daqueles que proxecten concretamente a reconstrución esencial definida no artigo 21.4.a) da normativa urbanística do Plan especial vixente.</p>
    <p>d) Non se suspenden as licenzas para aqueles proxectos que cumpran simultaneamente ambos os dous planeamentos.</p>
    <p>Quinto. Notificar o presente acordo aos titulares catastrais, aos departamentos municipais de Xestión do Solo, Licenzas e Disciplina Urbanística, Sección de Patrimonio Urbanístico, Oficina do GIS de Planeamento, á Área de Infraestruturas e á Oficina de Rehabilitación Urbana e Vivenda.</p>
    <p>Sexto. Solicitar os informes sectoriais necesarios para a tramitación do expediente».</p>
    <p>O expediente sométese a exposición pública, de conformidade co artigo 86.1.a) da Lei 9/2002, do 30 de novembro (modificado pola Lei 2/2010, do 25 de marzo), polo prazo de dous meses a partir da publicación no DOG ou na prensa local, para que calquera interesado poida consultalo e, se é o caso, presentar as alegacións que xulgue oportunas (artigo 128.4 do Real decreto 2159/1978, RPU).</p>
    <p>O expediente administrativo e a documentación técnica que integra a modificación do PEPRI pode consultarse na oficina municipal de Información e Rexistro da Área de Urbanismo (praza Indalecio Prieto 1-3), en horario laboral de luns a venres, así como na web municipal, www.coruna.es/urbanismo (exposición pública, revisión PEPRI).</p>
    <p>A Coruña, 18 de decembro de 2012</p>
    <footer><p>César de Jesús Otero Grille<br>Director de Urbanismo</p></footer>

