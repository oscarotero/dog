---
date: '2013-02-05'
id: CA02-280113-0005
page: 3091
number: 25
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 18 de xaneiro de 2013, da Dirección Xeral de Conservación da
  Natureza, pola que se crea o couto de pesca Rego de Moreda.
range: Resolución
url: >-
  https://www.xunta.gal/dog/Publicados/2013/20130205/AnuncioCA02-280113-0005_gl.html
---
<p>Antecedentes.</p>
    <p>De conformidade co disposto no artigo 68 do Regulamento de ordenación da pesca fluvial e dos ecosistemas acuáticos continentais (Decreto 130/1997, do 14 de maio), a Consellería de Medio Ambiente, Territorio e Infraestruturas aprobou o Plan de xestión de recursos piscícolas do Rego de Moreda, no termo municipal de Taboada (Orde do 18 de decembro de 2012, publicada no DOG núm. 5, do 8 de xaneiro de 2013).</p>
    <p>De conformidade co disposto no artigo 15 do Regulamento de ordenación da pesca fluvial e dos ecosistemas acuáticos continentais (Decreto 130/1997, do 14 de maio), o Servizo de Conservación da Natureza de Lugo iniciou o expediente de creación do couto de pesca Rego de Moreda.</p>
    <p>O expediente de creación do couto de pesca Rego de Moreda foi sometido a información pública mediante Resolución do 23 de xullo de 2012, publicada no DOG núm. 153, do 10 de agosto de 2012. Neste trámite de información pública non se presentaron alegacións.</p>
    <p>No expediente de creación do couto de pesca Rego de Moreda consta o informe favorable do Comité Provincial de Pesca Fluvial de Lugo, en sesión do 10 de setembro de 2012.</p>
    <p>Consideracións legais.</p>
    <p>O expediente de creación do couto de pesca Rego de Moreda cumpre os requisitos establecidos na Lei 7/1992, do 24 de xullo, de pesca fluvial, no Decreto 130/1997, do 14 de maio, polo que se aproba o Regulamento de ordenación da pesca fluvial e dos ecosistemas acuáticos continentais, e demais normativa de aplicación.</p>
    <p>A Dirección Xeral de Conservación da Natureza é competente para resolver o expediente segundo o disposto na Lei 7/1992, do 24 de xullo, de pesca fluvial, no Decreto 130/1997, do 14 de maio, polo que se aproba o Regulamento de ordenación da pesca fluvial e dos ecosistemas acuáticos continentais, e mais no Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas.</p>
    <p>Resolución.</p>
    <p>De conformidade con todo o anterior, resolvo crear o couto de pesca Rego de Moreda, cos límites e a normativa que a seguir se establecen:</p>
    <p>Límite superior: ponte da estrada entre Gondulfe e Pedrouzos.</p>
    <p>Límite inferior: ponte da pista forestal entre Ider e Vilar, aproximadamente 280 m augas arriba da central de Castelo.</p>
    <p>Lonxitude aproximada: 8,9 km.</p>
    <p>Clasificación: couto de troita.</p>
    <p>Permisos diarios: 4.</p>
    <p>Cota diaria de captura: 6 troitas por persoa e xornada.</p>
    <p>Tamaño mínimo da troita: 19 cm.</p>
    <p>Días inhábiles: segundo a orde anual de pesca continental.</p>
    <p>Vedas: vedaranse o último quilómetro do Rego do Muíño Vello, o último quilómetro do Rego de Anguieira e mais a cabeceira do Rego de Moreda desde o nacemento ata o límite superior do couto.</p>
    <p>De conformidade co disposto no artigo 15 do Regulamento de ordenación da pesca fluvial e dos ecosistemas acuáticos continentais (Decreto 130/1997, do 14 de maio), inclúense no couto de pesca os 100 m finais de todos os afluentes existentes no tramo acoutado.</p>
    <p>Contra esta resolución caberá, de conformidade cos artigos 107.1º, 114 e 115 da Lei 4/1999, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común, a interposición do recurso de alzada perante o conselleiro de Medio Ambiente, Territorio e Infraestruturas no prazo dun mes, contado desde o día seguinte ao da publicación no<em> Diario Oficial de Galicia</em>.</p>
    <p>Santiago de Compostela, 18 de xaneiro de 2013</p>
    <footer><p>Ricardo García-Borregón Millán<br>Director xeral de Conservación da Natureza</p></footer>

