---
date: '2013-12-20'
id: C3Q2-121213-0001
page: 49102
number: 243
agency: Instituto Galego da Vivenda e Solo
section: III. Outras disposicións.
title: >-
  RESOLUCIÓN do 10 de decembro de 2013, da Dirección Xeral do Instituto Galego
  da Vivenda e Solo, pola  que se aproba o Plan de inspeccións das entidades de
  control de calidade da edificación e dos laboratorios de ensaios para o
  control de calidade da edificación con sede na Comunidade Autónoma de Galicia.
range: Resolución
url: >-
  https://www.xunta.gal/dog/Publicados/2013/20131220/AnuncioC3Q2-121213-0001_gl.html
---
<p>O Decreto 31/2011, do 17 de febreiro, da Consellería de Medio Ambiente, Territorio e Infraestruturas, polo que se regulan as condicións xerais exixibles para o exercicio da actividade das entidades e dos laboratorios de ensaios para o control de calidade da edificación e a súa inscrición no rexistro correspondente, establece no artigo 2 que o órgano competente da Comunidade Autónoma de Galicia para a verificación, control e inspeccións das entidades de control de calidade da edificación (ECCE) e dos laboratorios de ensaios para o control de calidade da edificación (LECCE) é o Instituto Galego da Vivenda e Solo (IGVS). O artigo 20.2 do Decreto 31/2011 faculta a Dirección Xeral do IGVS para establecer un plan de inspeccións das ECCE e dos LECCE rexistrados na Comunidade Autónoma de Galicia, en que se definan os períodos mínimos de inspección e o nivel desta, dependendo das auditorías, avaliacións técnicas ou certificados presentados polas ECCE e polos LECCE e emitidos por un organismo independente recoñecido de acordo co artigo 6 do citado decreto.</p>
    <p>O título IV, capítulo I e II da Lei 8/2012, do 29 de xuño, de vivenda de Galicia, atribúelle ao IGVS competencias en actividade inspectora en materia de vivenda. </p>
    <p>En consecuencia e por proposta da Dirección Técnica de Construcións e Calidade, esta dirección xeral</p>
    <p class="dog-centrado-sin-cursiva-c-a">RESOLVE:</p>
    <p>Aprobar o Plan de inspeccións das ECCE e dos LECCE inscritos no rexistro da Comunidade Autónoma de Galicia, coas especificacións e estrutura seguinte:</p>
    <p>Plan de inspeccións das ECCE e dos LECCE na Comunidade Autónoma de Galicia:</p>
    <p>1. Obxecto e alcance do plan:</p>
    <p>De acordo co disposto no artigo 20 do Decreto 31/2011, o IGVS poderá establecer, mediante resolución da dirección xeral, un plan de inspeccións ás ECCE e aos LECCE rexistrados na Comunidade Autónoma de Galicia, en que se definan os períodos mínimos de inspección e o nivel desta, dependendo das auditorías, avaliacións técnicas ou certificados presentados polas ECCE e polos LECCE e emitidos por un organismo independente.</p>
    <p>O obxecto desta resolución é a aprobación do citado plan de inspeccións de xeito que se estableza o marco operativo que estruture o procedemento de control para garantir o cumprimento das condicións fixadas nos anexos I e II do Real decreto 410/2010, do 31 de marzo, polo que se desenvolven os requisitos exixibles ás ECCE e aos LECCE para o exercicio das súas actividades, e que forman parte da declaración responsable que os habilita para exercer a actividade.</p>
    <p>2. Inspectores autorizados.</p>
    <p>Terán a consideración de inspectores, para os efectos da presente resolución, aqueles funcionarios do IGVS provistos de autorización expresa da dirección xeral por proposta da Dirección Técnica de Construcións e Calidade. </p>
    <p>Os inspectores terán a función específica de cubrir os cuestionarios de inspección e levantar a correspondente acta onde farán constar todas as suxestións ou queixas que queiran formular os responsables das ECCE ou dos LECCE.</p>
    <p>O IGVS en función das súas necesidades poderá contratar unha empresa ou organismo especializado e independente, recoñecido por este órgano, como asistencia técnica na realización dos seus labores de inspección. Para estes efectos, o IGVS poderá establecer os requisitos exixibles ás ditas entidades para que poidan prestar a correspondente asistencia técnica.</p>
    <p>3. Réxime de inspeccións.</p>
    <p>As inspeccións, de conformidade co artigo 20.3 do Decreto 31/2011 poderán ser:</p>
    <p>a) Ordinarias: cando respondan ás inspeccións programadas polo IGVS, e que terán periodicidade anual para comprobar o cumprimento documental dos anexos I e II do Real decreto 410/2010. Cando a ECCE ou o LECCE dispoña dunha auditoría do seu sistema de xestión de calidade, dunha avaliación técnica ou dunha certificación conforme a norma UNE EN ISO/ICE 17020 ou 17025, emitidas por un organismo especializado e recoñecido polo IGVS conforme o artigo 16 do vixente Decreto 31/2011, as inspeccións ordinarias terán unha periodicidade bianual. Estas inspeccións serán comunicadas oficialmente cun adianto de dez días aos interesados.</p>
    <p>b) Complementarias: as realizadas en función dos resultados da inspección ordinaria regulados por esta resolución e clasificados como non conformes. </p>
    <p>Para o caso de novas inspeccións por resultados non conformes, a súa celebración producirase nun prazo máximo de quince días contados a partir da comunicación da non conformidade.</p>
    <p>Así mesmo, terán a consideración de inspeccións complementarias todas aquelas que sexa necesario realizar en función das denuncias presentadas ou as que acorde realizar de oficio a propia administración. Estas inspeccións poderán realizarse sen previo aviso.</p>
    <p>4. Metodoloxía.</p>
    <p>4.1. Normativa de aplicación.</p>
    <p>A presente resolución establece, de acordo coa normativa específica europea, estatal e autonómica en vigor, a metodoloxía aplicable polo IGVS como órgano competente de control e inspección das actividades das ECCE e dos LECCE rexistrados en Galicia.</p>
    <p>a) Normativa europea.</p>
    <p>– Directiva 2006/123/CE do Parlamento Europeo e do Consello, do 12 de decembro, relativa aos servizos no mercado interior.</p>
    <p>b) Normativa estatal.</p>
    <p>– Lei 25/2009, do 22 de decembro, de modificación de diversas leis para a súa adaptación á Lei sobre libre acceso as actividades de servizos e o seu exercicio, que traspón parcialmente o noso ordenamento xurídico á Directiva 2006/123/CE, do Parlamento Europeo e do Consello, do 12 de decembro, relativa aos servizos no mercado interior.</p>
    <p>– Lei 38/1999, do 5 de novembro, de ordenación da edificación, no artigo 14.</p>
    <p>– Real decreto 410/2010, do 31 de marzo, polo que se desenvolven os requisitos exixibles ás entidades de control de calidade da edificación e aos laboratorios de ensaios para o control de calidade da edificación, para o exercicio da súa actividade.</p>
    <p>c) Normativa autonómica.</p>
    <p>– Lei 8/2008, do 29 de xuño, de vivenda de Galicia. </p>
    <p>– Decreto 31/2011, do 17 de febreiro, da Consellería de Medio Ambiente, Territorio e Infraestruturas, polo que se regulan as condicións xerais exixibles para o exercicio da actividade das entidades e dos laboratorios de ensaios para o control da edificación e a súa inscrición no rexistro correspondente.</p>
    <p>d) Outras normativas:</p>
    <p>– Norma UNE-EN ISO/CEI 17020: 2012. Avaliación da conformidade. Requisitos para o funcionamento dos diferentes tipos de organismos que realizan a inspección.</p>
    <p>– Norma UNE-EN ISO/CEI 17025: 2005. Requisitos xerais para a competencia dos laboratorios de ensaio e calibración.</p>
    <p>– Modelo de declaración responsable da entidade de control de calidade da edificación (anexo I Decreto 31/2011, do 17 de febreiro).</p>
    <p>– Modelo de declaración responsable de laboratorios de ensaios para o control de calidade da edificación (anexo II Decreto 31/2011, do 17 de febreiro).</p>
    <p>4.2. Cuestionarios de inspección.</p>
    <p>Para a realización das inspeccións ordinarias, os inspectores autorizados utilizarán os modelos de actas e cuestionarios aprobados polo IGVS que serán publicados na súa páxina web. </p>
    <p>a) Guía-cuestionario de inspección de entidades de control de calidade da edificación. A súa estrutura está adaptada á norma UNE-EN ISO/CEI 17020, ao Real decreto 410/2010, do Ministerio de Vivenda, e ao Decreto 31/2011, da Consellería de Medio Ambiente, Territorio e Infraestruturas da Xunta de Galicia.</p>
    <p>b) Guía-cuestionario de auditoría de laboratorios. A súa estrutura está adaptada á norma UNE-EN ISO/CEI 17025, ao Real decreto 410/2010, do Ministerio de Vivenda, e ao Decreto 31/2011, da Consellería de Medio ambiente, Territorio e Infraestruturas da Xunta de Galicia.</p>
    <p>4.3. Ensaios e probas de contraste.</p>
    <p>De conformidade co artigo 22 do Decreto 31/2011, o Plan de inspección das ECCE e dos LECCE comportará a participación obrigatoria no programa de ensaios de contraste, elaborado polo Servizo de Calidade e aprobado pola Dirección Xeral do IGVS, que con carácter anual establecerá o tipo de ensaios e probas de servizo que se deben realizar e que estarán dentro dos declarados por cada LECCE rexistrado na Comunidade Autónoma, segundo o anexo II do Real decreto 410/2010, do Ministerio da Vivenda.</p>
    <p>O IGVS determinará no primeiro trimestre de cada ano o calendario, tipo de probas e normativa de aplicación que se realizará pola totalidade dos LECCE. Así mesmo, constituirá grupos homoxéneos e fixará o número de probas por cada grupo que estarán entre unha e tres por empresa e ano. </p>
    <p>Dadas as peculiaridades dalgúns ensaios ou probas e a necesidade de comprobar a súa axeitada execución, o IGVS poderá substituír as probas de contraste interlaboratorios pola inspección <em>in situ</em> de ensaios ou probas que teñan en marcha os propios laboratorios.</p>
    <p>As actas dos resultados dos ensaios ou probas propostas serán remitidas polos LECCE, dentro dos prazos establecidos en cada caso, ao Servizo de Calidade do IGVS para o seu tratamento e análise.</p>
    <p>As conclusións derivadas da análise dos resultados serán comunicadas individualmente a cada LECCE participante, respectando a confidencialidade da información. Os valores obtidos por debaixo dos estándares considerados admisibles para o tipo de ensaio ou proba proposta, deberán ser analizados por cada participante e mesmo propor medidas correctoras que serán comunicadas ao Servizo de Calidade do IGVS que poderá ordenar a realización de novas probas. </p>
    <p>5. Infracións e sancións.</p>
    <p>O réxime sancionador aplicable ás infraccións en materia de vivenda, entre cales están as relativas ás actividades das ECCE e dos LECCE rexistrados en Galicia, será o establecido na Lei 8/2012, do 29 de xuño, de vivenda de Galicia, no capítulo II do título IV.</p>
    <p>A Dirección Técnica de Construcións e Calidade do IGVS, á vista das actas de inspección, proporá a incoación do expediente sancionador.</p>
    <p>Disposición derradeira</p>
    <p>Esta resolución entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 10 de decembro de 2013</p>
    <footer><p>Teresa María Gutiérrez López<br>Directora xeral do Instituto Galego de Vivenda e Solo</p></footer>

