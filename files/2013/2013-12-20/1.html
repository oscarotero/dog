---
date: '2013-12-20'
id: C3K1-161213-0002
page: 49025
number: 243
agency: Consellería de Sanidade
section: I. Disposicións xerais.
title: >-
  ORDE do 11 de decembro pola que se regula o sistema básico da Rede galega de
  vixilancia en saúde pública.
range: Orde
url: >-
  https://www.xunta.gal/dog/Publicados/2013/20131220/AnuncioC3K1-161213-0002_gl.html
---
<p>O obxectivo da vixilancia epidemiolóxica é conseguir datos sobre a ocorrencia de certos fenómenos (enfermidade, abrochos, factores de risco para a saúde, etc.) para, unha vez analizados, participar no deseño e avaliación de intervencións sanitarias ou, dependendo do fenómeno en cuestión, proceder a unha intervención inmediata, sexa para intentar reducir a incidencia do fenómeno ou para investigalo.</p>
    <p>En Galicia, a vixilancia epidemiolóxica está integrada na Rede galega de vixilancia en saúde pública (RGVSP), creada polo Decreto 177/1998, do 11 de xuño, modificado polo Decreto 174/2013, do 21 de novembro, e, en concreto, a vixilancia das enfermidades transmisibles artículase no sistema básico da devandita rede e en catro rexistros especiais: o da sida (Orde do 4 de decembro de 1998), o da tuberculose (Orde do 4 de decembro de 1998), o das encefalopatías esponxiformes transmisibles humanas (Orde do 28 de xuño de 2001) e o do VIH (Decreto 33/2004). </p>
    <p>O sistema básico da RGVSP desenvolveuse mediante a Orde do 14 de xullo de 1998. As dúas primeiras seccións da dita orde describen as características xerais da declaración obrigatoria no que atinxe a enfermidades (sección 1ª) e a situacións epidémicas e abrochos (sección 2ª). En liñas xerais, establece que todos os médicos teñen que declarar a sospeita clínica dunha serie de enfermidades, relacionadas nun anexo, xunto cunha serie de datos relativos a elas e facelo por correo postal ou con carácter urxente, dependendo da enfermidade de que se trate. Tamén é de declaración urxente a sospeita dun abrocho calquera que sexa a súa etioloxía. A información microbiolóxica (sección 3ª) completaba o sistema básico da RGVSP.</p>
    <p>Mais desde entón ocorreron numerosos e variados cambios que fan necesario modificar as características deste sistema básico e ampliar o número de enfermidades vixiadas. Pola banda das enfermidades, uns cambios afectan a súa epidemioloxía e outros as posibilidades de diagnóstico ou de intervención para o seu control. </p>
    <p>Pola banda da vixilancia, a Decisión nº 2119/98/CE do Parlamento Europeo e do Consello do 24 de setembro de 1998, que crea unha rede de vixilancia epidemiolóxica que afectaba as enfermidades dunha listaxe, actualizada por última vez pola Decisión da Comisión do 2 de abril de 2009, e que inclúe enfermidades que non se recollían na Orde do 14 de xullo; e o Regulamento sanitario internacional, de 2005, que exixe que no nivel primario de resposta de saúde pública se teña capacidade suficiente para detectar eventos que supoñan niveis de morbi-mortalidade superiores aos previstos e para aplicar de inmediato as medidas de control e realizar todas as accións prescritas no regulamento as 24 h do día. </p>
    <p>Por último, o desenvolvemento e difusión de novas tecnoloxías da información abre posibilidades de captura e transmisión de datos onde antes non as había. </p>
    <p>Todos estes cambios, xunto á longa experiencia co actual sistema de vixilancia, suxiren, como quedou dito, a necesidade dunha reforma do sistema básico da RGVSP cara a un novo marco que axuste mellor, por unha banda, a necesidade de obter a información precisa para dar conta do obxectivo de vixilancia de cada enfermidade e, por outra, o imperativo de minimizar o tempo que precisa a declaración. </p>
    <p>Deste xeito, o tipo de enfermidade e a frecuencia de declaración variará por ámbito de notificación (atención primaria, atención hospitalaria, microbioloxía) atendendo ás posibilidades de recorrer a unha extracción automática dos datos dun repositorio que xa os ten rexistrados por outros motivos. </p>
    <p>Os principios que rexen a atribución de enfermidades no seu respectivo ámbito son os seguintes: a) grao de confirmación diagnóstica que se precisa na vixilancia de casos illados; b) lugar onde se vai facer o diagnóstico de sospeita ou confirmación; e c) necesidade de identificar todos os casos que ocorran. Polo demais, mantense a diferenza entre declaración urxente e rutineira e non se modifica a declaración de situacións epidémicas ou de abrochos. </p>
    <p>Por todo isto, e en virtude das facultades que me confiren os artigos 34 e 38 da Lei 1/1983, do 22 de febreiro, reguladora da Xunta e a súa Presidencia, reformada pola Lei 11/1988, do 20 de outubro,</p>
    <h2>DISPOÑO:</h2>
    <p>Artigo 1</p>
    <p>1. O sistema básico da Rede galega de vixilancia en saúde pública está integrado polo Sistema xeral de notificación de enfermidades (sección 1ª), pola información microbiolóxica (sección 2ª) e pola notificación de situacións epidémicas e abrochos (sección 3ª). </p>
    <p>2. O sistema básico da RGVSP servirase, tamén, do Sistema de alerta epidemiolóxica de Galicia e da notificación periódica doutros sistemas de información que, como o Conxunto mínimo básico de datos de altas hospitalarias (CMBD-AH) ou de redes sentinela, permitan aumentar e mellorar a calidade da información sobre as enfermidades obxecto desta orde. </p>
    <p>Artigo 2</p>
    <p>Lémbrase a obriga de facilitar datos e colaborar cos sistemas públicos en materia de «investigacións epidemiolóxicas de abrochos ou situacións de especial risco para a saúde da poboación». </p>
    <h2>Sección 1ª. Sistema xeral de notificación de enfermidades</h2>
    <p>Artigo 3</p>
    <p>1. Todos os médicos con exercicio profesional en atención primaria no ámbito territorial de Galicia están obrigados a declarar á Consellería de Sanidade todos os casos das enfermidades dos anexos I e II. </p>
    <p>2. Todos os médicos con exercicio profesional en atención especializada no ámbito territorial de Galicia están obrigados a declarar á Consellería de Sanidade todos os casos das enfermidades dos anexos III e IV.</p>
    <p>3. A declaración obrigatoria en atención primaria e en atención especializada refírese aos casos novos da enfermidade e baixo sospeita clínica, sen prexuízo do establecido nos anexos III e VII desta orde.</p>
    <p>4. A declaración obrigatoria pode ser rutineira ou urxente. </p>
    <p>a) A declaración rutineira farase durante a semana en que se atendeu por primeira vez o caso, entendendo que a semana comeza ás 00.00 horas do luns e remata ás 24.00 horas do domingo seguinte.</p>
    <p>b) A declaración urxente farase inmediatamente despois de detectar o caso, a través do Sistema de alerta epidemiolóxica de Galicia (SAEG), segundo se indica no Decreto 174/2013, de 21 de novembro, polo que se modifica o Decreto 177/1998, do 11 de xuño.</p>
    <p>5. A declaración rutineira terá o contido mínimo previsto no anexo VIII desta orde.</p>
    <p>Artigo 4</p>
    <p>1. A declaración urxente farase de inmediato, polo medio determinado no número 4.b) do artigo precedente.</p>
    <p>2. Nos centros, servizos e establecementos sanitarios do Sistema público de saúde, a declaración rutineira farase a través dun aplicativo informático corporativo e de conformidade coas instrucións que para tal efecto facilite o órgano con competencias en materia de saúde pública.</p>
    <p>3. No resto dos centros, servizos e establecementos sanitarios a declaración rutineira farase a través das xefaturas territoriais da forma acordada coa Consellería de Sanidade, respectando os principios de confidencialidade, rapidez e utilidade. </p>
    <p>4. Do cumprimento da obriga establecida no artigo 6 do Decreto 177/1998, do 11 de xuño, serán responsables:</p>
    <p>a) No nivel de atención primaria, os/as profesionais que atendan os casos susceptibles de declaración obrigatoria.</p>
    <p>b) No nivel de atención especializada, o/a titular do servizo, sección ou departamento de Medicina Preventiva ou, no seu defecto, o director ou xerente do centro asistencial.</p>
    <h2>Sección 2ª. A información microbiolóxica</h2>
    <p>Artigo 5</p>
    <p>1. Todas as institucións radicadas en Galicia que dispoñan dun laboratorio de microbioloxía que procese mostras humanas, están obrigados a declarar á Consellería de Sanidade todos os casos das enfermidades dos anexos V e VI.</p>
    <p>2. A declaración obrigatoria de información microbiolóxica refírese a casos novos confirmados da enfermidade. A dirección xeral con competencia na materia de saúde pública proporcionará a definición de caso confirmado de cada unha delas.</p>
    <p>3. A declaración obrigatoria de información microbiolóxica pode ser rutineira ou urxente. </p>
    <p>a) A declaración rutineira de información microbiolóxica farase ao rematar o mes en que se realizou a confirmación do caso. </p>
    <p>b) A declaración urxente de información microbiolóxica estará automatizada e enviarase á Xefatura Territorial da Consellería de Sanidade da provincia onde estea radicada a institución, nas 24 horas que seguen á confirmación. </p>
    <p>4. A declaración terá o contido mínimo previsto no anexo IX desta orde.</p>
    <p>Artigo 6</p>
    <p>1. Nos centros, servizos e establecementos sanitarios do Sistema público de saúde, a declaración da información microbiolóxica farase a través dos aplicativos informáticos corporativos e de conformidade coas instrucións que para tal efecto facilite o órgano con competencias en materia de saúde pública.</p>
    <p>2. No resto dos centros, servizos e establecementos sanitarios a declaración rutineira farase a través das xefaturas territoriais do xeito acordado coa Consellería de Sanidade, respectando os principios de confidencialidade, rapidez e utilidade. </p>
    <p>3. Do cumprimento da obriga establecida no artigo 6 do Decreto 177/1998, do 11 de xuño, serán responsables: o/a titular do laboratorio ou, no seu defecto, o director ou xerente do centro de que dependa.</p>
    <h2>Sección 3ª. A notificación de situacións epidémicas e abrochos</h2>
    <p>Artigo 7</p>
    <p>Para efectos do disposto nesta sección, considerase abrocho e situación epidémica:</p>
    <p>a) O incremento significativamente elevado de casos en relación cos valores esperados.</p>
    <p>b) A aparición dunha enfermidade, problema ou risco para a saúde nunha zona ata entón libre dela.</p>
    <p>c) A presenza de calquera proceso relevante de intoxicación aguda colectiva, imputable a causa accidental, manipulación ou consumo.</p>
    <p>d) A aparición de calquera incidencia de tipo catastrófico que afecte ou poida afectar a saúde dunha comunidade.</p>
    <p>Artigo 8</p>
    <p>1. A declaración de abrocho ou situación epidémica é obrigatoria e urxente, efectuándose ante a menor sospeita e por teléfono ao SAEG, segundo se indica no Decreto 174/2013, do 21 de novembro.</p>
    <p>2. Esta obrigatoriedade afecta, en primeira instancia, a todos os médicos en exercicio e aos centros sanitarios e sociosanitarios, públicos ou privados, que sospeiten da existencia dun abrocho ou situación epidémica.</p>
    <p>Artigo 9</p>
    <p>Cando o abrocho ou situación epidémica detectado se deba a algunha das enfermidades de declaración obrigatoria, os casos do abrocho engadiranse tamén á declaración rutineira.</p>
    <p>Artigo 10</p>
    <p>1. Todo o persoal sanitario, no exercicio das súas competencias respectivas, estará obrigado a colaborar na investigación e control dos abrochos ou situacións epidémicas que afecten a poboación residente no ámbito territorial de Galicia.</p>
    <p>2. No caso de que o abrocho epidémico se produza nalgunha institución escolar, laboral ou doutro tipo, así como en establecementos de hostalaría ou similares, os responsables destes centros subministrarán toda a información que lles solicite a autoridade sanitaria. Así mesmo, estarán obrigados a colaborar no control do abrocho ou situación epidémica.</p>
    <h2>Sección 4ª. Confidencialidade</h2>
    <p>Artigo 11</p>
    <p>1. En todos os niveis do sistema básico da RGVSP adoptaranse as medidas necesarias para garantir a seguridade dos datos, segundo o previsto na Lei orgánica 15/1999, do 13 de decembro, de protección de datos de carácter persoal e calquera outra normativa vixente.</p>
    <p>2. Calquera empregado/a dun centro público ou privado que, por razón da súa actividade, teña acceso aos datos do sistema básico da RGVSP, virá obrigado a manter segredo profesional e preservar os dereitos dos doentes.</p>
    <h2>Sección 5ª. Réxime sancionador</h2>
    <p>Artigo 12</p>
    <p>O incumprimento do previsto nesta orde constitúe infracción administrativa sanitaria, de acordo co disposto no artigo 35 da Lei 14/1986, do 25 de abril, xeral de sanidade, que poderá ser obxecto da sanción correspondente, logo da instrución do oportuno expediente, sen prexuízo das responsabilidades penais, civís ou disciplinarias que poidan concorrer. </p>
    <p>Disposición transitoria única</p>
    <p>Os médicos, hospitais, centros asistenciais e institucións con laboratorios de microbioloxía do sector privado radicados en Galicia a que se refire esta orde, teñen seis meses desde a entrada en vigor desta orde para adaptarse ao previsto por ela e para formalizar a declaración obrigatoria de enfermidades ou de información microbiolóxica (anexo X). Neste período toda declaración urxente, incluída a da información microbiolóxica, farana por teléfono ao SAEG.</p>
    <p>Disposición derrogatoria</p>
    <p>Esta orde derroga as ordes seguintes: a) Orde do 28 de novembro de 1983 pola que se inclúen varias enfermidades na relación das de declaración obrigatoria; b) Orde do 7 de novembro de 1989 pola que se reforma a normativa sobre notificación das enfermidades de declaración obrigatoria; c) Orde do 14 de xullo de 1998 pola que se desenvolve o sistema básico da Rede galega de vixilancia en saúde pública; d) Orde do 24 de marzo de 1999 pola que se inclúe o sarampelo na relación de enfermidades de declaración obrigatoria urxente, e e) Orde do 25 de xaneiro de 2007 pola que se inclúen a rubéola e a síndrome de rubéola conxénita na relación de enfermidades de declaración obrigatoria urxente.</p>
    <p>Disposición derradeira primeira</p>
    <p>Facúltase á persoa titular da Dirección Xeral de Innovación e Xestión da Saúde Pública para adoptar as medidas precisas para a execución da presente disposición.</p>
    <p>Disposición derradeira segunda</p>
    <p>A presente orde entrará en vigor o 1 de xaneiro de 2014.</p>
    <p>Santiago de Compostela, 11 de decembro de 2013</p>
    <footer><p>Rocío Mosquera Álvarez<br>Conselleira de Sanidade</p></footer>
    <h2>ANEXO I<br>Relación de enfermidades de declaración obrigatoria rutineira en atención primaria</h2>
    <p>Febre exantemática mediterránea</p>
    <p>Herpes zóster</p>
    <p>Infección gonocócica</p>
    <p>Lepra</p>
    <p>Parotidite epidémica</p>
    <p>Sífilis</p>
    <p>Tose ferina</p>
    <p>Varicela</p>
    <h2>ANEXO II<br>Relación de enfermidades de declaración obrigatoria urxente en atención primaria</h2>
    <p>Botulismo</p>
    <p>Brucelose</p>
    <p>Cólera</p>
    <p>Difteria</p>
    <p>Hepatite A</p>
    <p>Peste</p>
    <p>Poliomielite</p>
    <p>Rabia</p>
    <p>Rubéola</p>
    <p>Sarampelo</p>
    <p>Triquinose</p>
    <p>Varíola</p>
    <h2>ANEXO III<br>Relación de enfermidades de declaración obrigatoria rutineira en atención especializada</h2>
    <p>Febre exantemática mediterránea</p>
    <p>Gripe-casos ingresados confirmados</p>
    <p>Lepra</p>
    <p>Paludismo</p>
    <p>Paroditite epidémica</p>
    <p>Sífilis conxénita</p>
    <p>Tétano</p>
    <p>Tétano neonatal</p>
    <p>Tose ferina</p>
    <p>Toxoplasmose conxénita</p>
    <h2>ANEXO IV<br>Relación de enfermidades de declaración obrigatoria urxente en atención especializada</h2>
    <p>Ántrax</p>
    <p>Botulismo</p>
    <p>Brucelose</p>
    <p>Cólera</p>
    <p>Difteria</p>
    <p>Enfermidade invasora por <em>haemophilus</em></p>
    <p>Enfermidade meningocócica</p>
    <p>Febre amarela</p>
    <p>Febre de Nilo occidental</p>
    <p>Febre paratifoidea</p>
    <p>Febre tifoidea</p>
    <p>Hepatite A</p>
    <p>Enfermidade por <em>E. coli</em> enterohemorráxico</p>
    <p>Lexionelose</p>
    <p>Parálise fláccida aguda nos menores de 15 anos</p>
    <p>Peste</p>
    <p>Poliomielite</p>
    <p>Rabia</p>
    <p>Rubéola</p>
    <p>Rubéola conxénita</p>
    <p>Sarampelo</p>
    <p>Shigellose</p>
    <p>Triquinose</p>
    <p>Varíola</p>
    <h2>ANEXO V<br>Relación de enfermidades de declaración obrigatoria rutineira polos laboratorios de microbioloxía</h2>
    <p>Campylobacteriose</p>
    <p>Clamidiose</p>
    <p>Criptosporidiose</p>
    <p>Enfermidade pneumocócica invasora</p>
    <p>Febre Q</p>
    <p>Giardiase</p>
    <p>Hepatite B</p>
    <p>Lersiniose (non pestis)</p>
    <p>Infección gonocócica</p>
    <p>Leishmaniase</p>
    <p>Leptospirose</p>
    <p>Listeriose</p>
    <p>Paludismo</p>
    <p>Parotidite epidémica</p>
    <p>Salmonelose</p>
    <p>Sífilis conxénita</p>
    <p>Tose ferina</p>
    <p>Toxoplasmose conxénita</p>
    <h2>ANEXO VI<br>Relación de enfermidades de declaración obrigatoria urxente polos<br>laboratorios de microbioloxía</h2>
    <p>Ántrax</p>
    <p>Brucelose</p>
    <p>Cólera</p>
    <p>Difteria</p>
    <p>Enfermidade invasora por <em>haemophilus</em></p>
    <p>Enfermidade meningocócica</p>
    <p>Enfermidade por <em>E. coli</em> enterohemorráxico</p>
    <p>Febre amarela</p>
    <p>Febres hemorráxicas víricas</p>
    <p>Febre de Nilo occidental</p>
    <p>Febre paratifoidea</p>
    <p>Febre tifoidea</p>
    <p>Hepatite A</p>
    <p>Infección por <em>Vibrio parahaemolyticus</em></p>
    <p>Lexionelose</p>
    <p>Peste</p>
    <p>Rubéola</p>
    <p>Rubéola conxénita</p>
    <p>Sarampelo</p>
    <p>Shigellose</p>
    <p>Coronavirus-SARS</p>
    <p>Triquinose</p>
    <p>Tularemia</p>
    <p>Varíola</p>
    <h2>ANEXO VII<br>Definición de caso de sospeita de sarampelo (ie, “sospeita” que hai que declarar)</h2>
    <p>Todo doente con temperatura corporal maior de 38 ºC, exantema máculo-papular e un dos seguintes: tose ou rinite ou conxuntivite.</p>
    <h2>ANEXO VIII<br>Información mínima na declaración obrigatoria rutineira ao Sistema xeral de notificación de enfermidades</h2>
    <p>Identificador do declarante.</p>
    <p>Semana a que se refire a declaración.</p>
    <p>Enfermidade declarada. </p>
    <p>Información relativa ao caso: nome e apelidos, data de nacemento, sexo, domicilio, concello e teléfono de contacto.</p>
    <h2>ANEXO IX<br>Información mínima na declaración obrigatoria de información microbiolóxica</h2>
    <p>Identificador do laboratorio.</p>
    <p>Data e orixe da mostra e técnica empregada. </p>
    <p>Información relativa ao caso: nome e apelidos, data de nacemento, sexo, domicilio, concello e teléfono de contacto.</p>
    <h2>ANEXO X<br>Formalización da declaración obrigatoria de enfermidades ou de información microbiolóxica na sanidade privada</h2>
    <p>Debe conter:</p>
    <p>– Nome do declarante (médico/institución/laboratorio):</p>
    <p>Se é institución, nome da persoa de contacto:</p>
    <p>– Enderezo postal de contacto.</p>
    <p>– Correo electrónico de contacto.</p>
    <p>– Concello(os) no(s) que presta asistencia. </p>
    <p>Debe dirixirse á:</p>
    <p>– Xefatura territorial (XT) da Consellería de Sanidade da provincia(s) en que presta asistencia.</p>

