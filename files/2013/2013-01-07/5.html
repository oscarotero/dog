---
date: '2013-01-07'
id: C3K1-020113-0001
page: 499
number: 4
agency: Consellería de Sanidade
section: III. Outras disposicións.
title: >-
  ORDE do 28 de decembro de 2012 pola que se determinan os servizos mínimos
  dirixidos a garantir os servizos esenciais durante a folga convocada polos
  sindicatos CC.OO., CIG e UGT no sector de transporte de enfermos e
  accidentados en ambulancia na Comunidade Autónoma de Galicia, que se levará a
  efecto todos os xoves e venres, desde o 10 de xaneiro de 2013, con carácter
  indefinido.
range: Orde
url: >-
  https://www.xunta.gal/dog/Publicados/2013/20130107/AnuncioC3K1-020113-0001_gl.html
---
<p>O artigo 28.2 da Constitución española recoñece o dereito á folga como dereito fundamental da persoa. </p>
    <p>O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os cales se atopa a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
    <p>O artigo 3 do citado decreto faculta os conselleiros competentes por razón dos servizos esenciais afectados para que, mediante orde e ante cada situación de folga, decidan o mínimo de actividade necesaria para asegurar o mantemento de tales servizos, así como para determinar o persoal necesario para a súa prestación.</p>
    <p>A folga foi convocada polas organizacións sindicais CC.OO., CIG e UGT está dirixida a todos os traballadores e traballadoras das empresas e centros de traballo afectados polo convenio colectivo de transporte de enfermos e accidentados en ambulancia na Comunidade Autónoma de Galicia, e levarase a efecto todos os xoves e venres desde as 00.00 ás 24.00 horas, con carácter indefinido, a partir do 10 de xaneiro de 2013.</p>
    <p>Con base no anterior, e despois da audiencia ao comité de folga e aos responsables das prestacións de transporte sanitario no ámbito da folga, a conselleira</p>
    <h2>DISPÓN:</h2>
    <p>Artigo 1 </p>
    <p>A convocatoria de folga que afecta o persoal das empresas e centros de traballo afectados polo convenio colectivo de transporte de enfermos e accidentados en ambulancia na Comunidade Autónoma de Galicia, que terá efecto todos os xoves e venres desde as 00.00 horas ás 24.00 horas con carácter indefinido, a partir do xoves 10 de xaneiro de 2013, enténdese condicionada ao mantemento dos servizos mínimos que se establecen nesta orde. </p>
    <p>O ámbito da folga abrangue: </p>
    <p>1. Transporte sanitario urxente, organizado e xestionado pola Fundación Pública Urxencias Sanitarias Galicia 061 a través da RTSUG (rede de transporte sanitario urxente de Galicia). O servizo préstase mediante: </p>
    <p>– Ambulancias asistenciais de soporte vital avanzado (AA-SVA) medicalizadas ou UVI móbiles, é dicir ambulancias tipo C concertadas por US-061, que se corresponden cun total de 10 unidades, situadas en 10 bases. O horario de servizo é de 24 horas.</p>
    <p>– Ambulancias asistenciais de soporte vital básico (AA-SVB), é dicir ambulancias tipo B concertadas por US-061 que se corresponden cun total de 101 unidades. O número de bases por provincia é a seguinte: 31 bases na provincia da Coruña con 36 vehículos, 19 bases na provincia de Lugo con 20 vehículos, 14 bases na provincia de Ourense con 15 vehículos, e 23 bases na provincia de Pontevedra con 30 vehículos. </p>
    <p>2. Transporte sanitario das altas hospitalarias e traslados intercentros, organizado e xestionado desde os hospitais e prestado con ambulancias dos tipos convencionais, asistenciais de soporte vital básico e asistenciais de soporte vital avanzado.</p>
    <p>3. Transporte sanitario non urxente, xestionado desde os centros e estruturas do Servizo Galego de Saúde e prestado con ambulancias dos tipos convencionais, asistenciais de soporte vital básico e vehículos de transporte sanitario colectivo.</p>
    <p>4. Transporte sanitario prestado polas empresas que afecte enfermos ou accidentados na Comunidade Autónoma non incluído nos puntos anteriores.</p>
    <p>A rede de transporte sanitario urxente de Galicia (RTSUG) está organizada en razón a unha superficie, unha poboación e un complexo mapa de isócronas onde cada recurso garante o servizo a unha poboación nunha área determinada, cun persoal especificamente formado para este tipo de asistencia e sobre a base de que poden ocorrer accidentes e darse situacións de urxencia de difícil resolución se non están dispoñibles todos os recursos de transporte urxente, dado que non se pode prever a demanda. O número de ambulancias contratadas está axustado a esa finalidade. En consecuencia, para garantir a protección á saúde da poboación e dar resposta ao 100 % dos servizos solicitados pola Fundación Pública Urxencias Sanitarias 061, neste ámbito imponse unha cobertura do 100 % das unidades.</p>
    <p>O resto dos traslados que se consideran como esenciais xustifícanse polas necesidades asistenciais específicas de diferentes grupos, e tamén para garantir a protección do dereito a saúde de pacientes en situacións especiais, nos cales calquera demora na asistencia derivada da falta de medios de transporte e asistencia adecuada poda desencadear un risco vital.</p>
    <p>Os servizos mínimos que se fixan resultan totalmente imprescindibles para manter a necesaria cobertura asistencial respecto ao transporte sanitario a través das empresas afectadas pola folga, coa finalidade de evitar que se produzan prexuízos graves para a saúde.</p>
    <p>Tales mínimos responden á necesidade de compatibilizar o respecto ineludible polo exercicio do dereito á folga coa adecuada atención a enfermos e accidentados que, baixo ningún concepto, poden quedar desasistidos polas características do servizo dispensado.</p>
    <p>Os criterios reitores para a determinación do persoal necesario para o mantemento dos servizos esenciais na folga referida son os seguintes:</p>
    <p>1. Unha cobertura do 100 % das unidades respecto da atención urxente prestada a través do 061. </p>
    <p>2. O 100 % dos servizos de transporte para enfermos que requiran tratamentos continuados de oncoloxía e diálise. </p>
    <p>3. Para a realización de traslados inter e intrahospitalarios e doutros servizos que poderán ser demandados polos centros hospitalarios, mantendo como mínimo un vehículo, determinarase o 50 % dos recursos por quendas de traballo, que ten que incluír inescusablemente os vehículos de soporte vital avanzado asignados a cada centro. </p>
    <p>4. No traslado para consultas externas e probas diagnósticas en pacientes ambulatorios, cubrirase o servizo no caso de que o paciente necesite padiola.</p>
    <p>Os vehículos que resulten precisos para o mantemento dos servizos mínimos consonte os anteriores criterios rectores contarán coa dotación mínima de persoal establecida na normativa vixente.</p>
    <p>Artigo 2 </p>
    <p>Con base nos criterios anteriores, no anexo desta orde recóllense as bases e ambulancias asistenciais básicas e avanzadas medicalizadas precisas para cubrir os servizos mínimos durante a folga.</p>
    <p>A determinación concreta do persoal que debe cubrir os servizos mínimos será realizada pola dirección da empresa, mediante comunicación nominativa e individual do dito persoal.</p>
    <p>A designación deberá ser publicada nos taboleiros de anuncios da empresa con anticipación ao comezo da folga.</p>
    <p>O persoal designado que desexe exercer o seu dereito de folga poderá instar a súa substitución por outro/a profesional da empresa que voluntariamente acepte o cambio de xeito expreso.</p>
    <p>No expediente de determinación de servizos mínimos da empresa, que estará dispoñible para xeral coñecemento do persoal destinatario, deberá quedar constancia dos criterios e xustificación ponderados para determinar os ditos servizos.</p>
    <p>Artigo 3</p>
    <p>Os paros e alteracións no traballo por parte do persoal necesario para o mantemento dos servizos mínimos determinados serán considerados ilegais para os efectos do establecido no artigo 16.1 do Real decreto lei 17/1977, do 4 de marzo (BOE nº 58, do 9 de marzo).</p>
    <p>Artigo 4</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Artigo 5</p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías á poboación e usuarios dos servizos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposicion derradeira</p>
    <p>A presente orde producirá efectos e entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 28 de decembro de 2012</p>
    <footer><p>Rocío Mosquera Álvarez <br>Conselleira de Sanidade </p></footer>
    <h2>Anexo <br>Bases e ambulancias asistenciais básicas e avanzadas medicalizadas precisas para cubrir os servizos mínimos durante a folga</h2>
    <p>– Provincia da Coruña:</p>
    <p>A Coruña (3)</p>
    <p>Arteixo</p>
    <p>Arzúa</p>
    <p>As Pontes de García Rodríguez</p>
    <p>Betanzos</p>
    <p>Boiro</p>
    <p>Cambre</p>
    <p>Carballo (2)</p>
    <p>Cariño</p>
    <p>Cedeira</p>
    <p>Cee</p>
    <p>Cerceda</p>
    <p>Ferrol (2)</p>
    <p>Mazaricos</p>
    <p>Melide</p>
    <p>Muros</p>
    <p>*Narón</p>
    <p>Negreira</p>
    <p>Noia</p>
    <p>Oleiros</p>
    <p>Ordes</p>
    <p>Ortigueira</p>
    <p>Padrón</p>
    <p>Ponteceso</p>
    <p>Pontedeume</p>
    <p>Ribeira</p>
    <p>Sada</p>
    <p>Santa Comba</p>
    <p>Santiago de Compostela (2)</p>
    <p>Teixeiro</p>
    <p>Vimianzo</p>
    <p>Total provincia da Coruña: 31 bases/36 ambulancias</p>
    <p>– Provincia de Lugo:</p>
    <p>Becerreá</p>
    <p>Guitiriz</p>
    <p>Burela</p>
    <p>O Corgo</p>
    <p>Chantada</p>
    <p>A Fonsagrada</p>
    <p>*Foz</p>
    <p>Lugo (2)</p>
    <p>Meira</p>
    <p>Mondoñedo</p>
    <p>Monforte</p>
    <p>Navia de Suarna</p>
    <p>Palas de Rei</p>
    <p>A Pontenova</p>
    <p>Quiroga</p>
    <p>Ribadeo</p>
    <p>Sarria</p>
    <p>Vilalba</p>
    <p>Viveiro</p>
    <p>Total provincia de Lugo: 19 bases/20 ambulancias</p>
    <p>– Provincia de Ourense:</p>
    <p>A Gudiña</p>
    <p>Allariz</p>
    <p>Bande</p>
    <p>O Carballiño</p>
    <p>Castro Caldelas</p>
    <p>Celanova</p>
    <p>Maceda</p>
    <p>O Barco</p>
    <p>Ourense (2)</p>
    <p>A Pobra de Trives</p>
    <p>Ribadavia</p>
    <p>Verín</p>
    <p>Viana do Bolo</p>
    <p>Xinzo de Limia</p>
    <p>Total provincia de Ourense: 14 bases/15 ambulancias</p>
    <p>– Provincia de Pontevedra</p>
    <p>A Cañiza</p>
    <p>A Estrada</p>
    <p>A Guarda</p>
    <p>*Arbo</p>
    <p>Bueu</p>
    <p>**Baiona</p>
    <p>Caldas de Reis</p>
    <p>Cambados</p>
    <p>Cangas</p>
    <p>Lalín</p>
    <p>*Marín</p>
    <p>Moaña</p>
    <p>Nigrán</p>
    <p>O Grove</p>
    <p>*Ponteareas (2)</p>
    <p>Pontevedra (2)</p>
    <p>O Porriño</p>
    <p>Sanxenxo</p>
    <p>Redondela</p>
    <p>Silleda</p>
    <p>Tui</p>
    <p>*Vigo (6)</p>
    <p>Vilagarcía</p>
    <p>Total provincia de Pontevedra: 23 bases/30 ambulancias</p>
    <p>Total Galicia: 87 bases/101 ambulancias</p>
    <p>* Estas unidades están operativas 12 horas en horario diúrno. Este mesmo horario correspóndese co de tres das unidades de Vigo e unha das unidades de Ponteareas. </p>
    <p>** Esta unidade está operativa doce horas en horario diúrno de luns a venres e vinte e catro horas os sábados e domingos.</p>
    <p>Entre parénteses figura o número de recursos cando a base ten máis de un.</p>
    <p>Ambulancias medicalizadas:</p>
    <p>A Coruña (2)</p>
    <p>Ferrol</p>
    <p>Lugo</p>
    <p>Ourense</p>
    <p>Pontevedra</p>
    <p>Vigo</p>
    <p>Mos</p>
    <p>Santiago de Compostela</p>
    <p>Foz</p>

