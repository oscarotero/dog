---
date: '2013-11-26'
id: G0244-221113-0002
page: 45789
number: 226
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  DECRETO 169/2013, do 14 de novembro, polo que se regulan os complementos das
  prestacións económicas na situación de incapacidade temporal e noutras
  situacións protexidas do persoal funcionario dos corpos ao servizo da
  Administración de xustiza na Comunidade Autónoma de Galicia.
range: Decreto
url: >-
  https://www.xunta.gal/dog/Publicados/2013/20131126/AnuncioG0244-221113-0002_gl.html
---
<p>Conforme o disposto no artigo 20.1 do Estatuto de autonomía de Galicia, aprobado pola Lei orgánica 1/1981, do 6 de abril, correspóndelle á Comunidade Autónoma exercer todas as facultades que as leis orgánicas do poder xudicial e mais do Consello Xeral do Poder Xudicial lle recoñezan ou atribúan ao Goberno do Estado. O traspaso de funcións e servizos da Administración do Estado á Comunidade Autónoma de Galicia en materia de medios persoais ao servizo da Administración de xustiza efectuouse a través do Real decreto 2397/1996, do 22 de novembro. Por medio do Decreto 438/1996, do 20 de decembro, asumíronse as funcións transferidas á Comunidade Autónoma de Galicia mediante o dito real decreto.</p>
    <p>O persoal funcionario dos corpos nacionais de médicos forenses, de xestión procesual e administrativa, de tramitación procesual e administrativa e mais de auxilio xudicial dependen organicamente da Comunidade Autónoma de Galicia, e correspóndelle a esta a competencia normativa sobre o dito persoal, dentro do marco xurídico establecido pola Lei orgánica 6/1985, do 1 de xullo, do poder xudicial.</p>
    <p>A referida Lei orgánica 6/1985, do 1 de xullo, indica no seu artigo 471 que as competencias respecto de todo o persoal ao servizo da Administración de xustiza corresponden, nos termos establecidos nesa lei, ao Ministerio de Xustiza ou, se fose o caso, ás comunidades autónomas con competencias asumidas, en todas as materias relativas ao seu estatuto e réxime xurídico; e, nos mesmos termos, o Goberno ou, se fose o caso, as comunidades autónomas con competencias na materia aprobarán os regulamentos de desenvolvemento. O mesmo texto legal dispón no seu artigo 505 que o Ministerio de Xustiza e as comunidades autónomas con competencias asumidas serán competentes para a concesión dos permisos e licenzas establecidos na dita lei orgánica, respecto dos/as funcionarios/as que presten servizos nos seus respectivos ámbitos territoriais, na forma e mediante o procedemento que se establezan nas disposicións que diten para o efecto. </p>
    <p>O Real decreto lei 20/2012, do 13 de xullo, de medidas para garantir a estabilidade orzamentaria e de fomento da competitividade, estableceu un conxunto de medidas para mellorar a eficiencia das administracións públicas no uso dos recursos públicos. No seu artigo 9 regulou a prestación económica na situación de incapacidade temporal do persoal ao servizo das administracións públicas, organismos e entidades dependentes delas e órganos constitucionais.</p>
    <p>En liña co disposto no devandito real decreto lei, a Lei orgánica 8/2012, do 27 de decembro, de medidas de eficiencia orzamentaria na Administración de xustiza, pola que se modifica a Lei orgánica 6/1985, do 1 de xullo, do poder xudicial, deulle unha nova redacción ao parágrafo sétimo do número 5 do artigo 504 da dita lei orgánica. No dito artigo determínanse as retribucións que percibirá o persoal funcionario dos corpos ao servizo da Administración de xustiza en situación de incapacidade temporal por continxencias comúns e por continxencias profesionais, e establécese que o órgano competente determinará os supostos en que, con carácter excepcional e debidamente xustificados, se poida establecer un complemento ata acadar, como máximo, o 100 % das retribucións que viñesen gozando en cada momento. Para estes efectos, consideraranse en todo caso debidamente xustificados os supostos de hospitalización e intervención cirúrxica.</p>
    <p>Así mesmo, dispón o referido artigo que cando a situación de incapacidade temporal derive de continxencias profesionais, a retribución que percibirán poderá ser complementada desde o primeiro día, ata acadar como máximo as retribucións que lle viñesen correspondendo ao dito persoal no mes anterior ao de se orixinar a incapacidade.</p>
    <p>A disposición transitoria sexta da Lei orgánica 8/2012, do 27 de decembro, dispón que o parágrafo 7 do artigo 504.5 da Lei orgánica 6/1985, do 1 de xullo, entrará en vigor cando o órgano competente determine os supostos en que, con carácter excepcional e debidamente xustificados, se poida establecer un complemento ata acadar, como máximo, o 100 % das retribucións, e en todo caso no prazo máximo de seis meses. </p>
    <p>O presente decreto regula a percepción por parte do persoal ao servizo da Administración de xustiza, competencia da Comunidade Autónoma de Galicia, dos complementos das prestacións económicas na situación de incapacidade temporal e noutras situacións protexidas. O carácter de corpo nacional que conserva o persoal ao servizo da Administración de xustiza transferido á Comunidade Autónoma de Galicia constitúe o fundamento para que, nesta norma, se estableza unha regulación das situacións de incapacidade temporal que sexa, esencialmente, común e homoxénea á establecida para aqueles/as funcionarios/as pertencentes aos mesmos corpos nacionais, xa sexan da Administración do Estado como doutras comunidades autónomas.</p>
    <p>A regulación establecida mediante o presente decreto afecta tanto o persoal funcionario suxeito ao réxime especial do mutualismo administrativo a través da Mutualidade Xeral Xudicial coma ao persoal funcionario suxeito ao réxime xeral da Seguridade Social, de acordo co previsto no citado punto 5 do artigo 504 da Lei orgánica 6/1985, do 1 de xullo, no cal de xeito expreso se indica que en ningún caso os/as funcionarios/as adscritos/as aos réximes especiais de Seguridade Social xestionados polo mutualismo administrativo poderán percibir unha cantidade inferior na situación de incapacidade temporal por continxencias comúns á que lles corresponda aos/ás funcionarios/as adscritos/as ao réxime xeral da Seguridade Social, incluídos, se fose o caso, os complementos que lles resulten de aplicación a estes/as últimos/as. </p>
    <p>O decreto estrutúrase en seis artigos, unha disposición transitoria, unha disposición derrogatoria e dúas disposicións derradeiras.</p>
    <p>Os artigos 1 e 2 determinan o obxecto da norma e o seu ámbito de aplicación, en canto á regulación dos complementos das prestacións económicas na situación de incapacidade temporal e noutras situacións protexidas do persoal funcionario ao servizo da Administración de xustiza de competencia autonómica.</p>
    <p>O artigo 3 enumera os supostos excepcionais que dan dereito á plenitude de dereitos económicos na situación de incapacidade temporal por continxencias comúns e nas situacións de risco durante o embarazo e risco durante a lactación.</p>
    <p>O artigo 4 establece os complementos económicos nas situacións de incapacidade temporal por continxencias comúns que non revisten o carácter excepcional previsto no anterior artigo.</p>
    <p>Nos artigos 5 e 6 regúlase, respectivamente, o complemento retributivo que posibilita que as persoas beneficiarias acaden o 100 % das retribucións nos casos de incapacidade temporal por continxencias profesionais e durante o gozo dos permisos por parto, adopción, acollemento e paternidade.</p>
    <p>O contido do decreto complétase cunha disposición transitoria relativa á aplicación temporal do réxime xurídico previsto nel, unha disposición derrogatoria única e mais dúas disposicións derradeiras que prevén o desenvolvemento da norma e a súa entrada en vigor.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, logo de negociación coas organizacións sindicais máis representativas, co informe do Consello Xeral do Poder Xudicial, de acordo co ditame do Consello Consultivo de Galicia e tras deliberación do Consello da Xunta Galicia na súa reunión do día catorce de novembro de dous mil trece,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>Este decreto ten por obxecto regular os complementos das prestacións económicas na situación de incapacidade temporal, nas situacións de risco durante o embarazo e risco durante a lactación natural e durante o gozo dos permisos por parto, adopción, acollemento e paternidade, ata acadar o 100 % das retribucións do persoal funcionario dos corpos ao servizo da Administración de xustiza na Comunidade Autónoma de Galicia. </p>
    <p>Artigo 2. <em>Ámbito de aplicación</em></p>
    <p>Este decreto será de aplicación ao persoal funcionario integrado no mutualismo xudicial a través da Mutualidade Xeral Xudicial e mais ao persoal funcionario encadrado no réxime xeral da Seguridade Social, dos corpos de médicos forenses, de xestión procesual e administrativa, de tramitación procesual e administrativa e de auxilio xudicial ao servizo da Administración de xustiza na Comunidade Autónoma de Galicia.</p>
    <p>Artigo 3. <em>Complemento económico ata o 100 % das retribucións durante as situacións de incapacidade temporal derivadas de continxencias comúns e nas situacións de risco durante o embarazo e risco durante a lactación natural</em></p>
    <p>1. Considéranse supostos excepcionais e debidamente xustificados que dan dereito ao aboamento do complemento ata o 100 % das retribucións ao persoal funcionario da Administración de xustiza dependente da Comunidade Autónoma de Galicia os seguintes: </p>
    <p>a) Situacións de incapacidade temporal derivadas de continxencias comúns motivadas por supostos de hospitalización e intervención cirúrxica, con independencia de que sobreveñan con posterioridade ao inicio da incapacidade e sempre que correspondan ao mesmo proceso patolóxico. </p>
    <p>b) Situacións de incapacidade temporal derivadas de procesos que impliquen tratamentos oncolóxicos.</p>
    <p>c) Situacións de incapacidade temporal que teñan inicio durante os procesos de xestación ou de lactación, aínda que non dean lugar a unha situación de risco durante o embarazo ou de risco durante a lactación.</p>
    <p>d) Situacións de incapacidade temporal derivadas de enfermidades que foron causa da concesión de discapacidade con grao igual ou superior ao 33 %.</p>
    <p>e) Situacións de incapacidade temporal derivadas de enfermidades graves, entendéndose por tales os procesos patolóxicos susceptibles de ser padecidos por persoas adultas que estean recollidos no Real decreto 1148/2011, do 29 de xullo, para a aplicación e desenvolvemento, no sistema da Seguridade Social, da prestación económica por coidado de menores afectados/as por cancro ou outra enfermidade grave.</p>
    <p>f) Situacións de incapacidade temporal motivadas pola situación física ou psicolóxica derivada da violencia de xénero. </p>
    <p>g) Situacións de risco durante o embarazo e risco durante a lactación natural. </p>
    <p>2. Para os efectos do aboamento do complemento do 100 % das retribucións enténdese incluída a hospitalización en réxime de internamento, a hospitalización a domicilio e mais a estancia nos hospitais de día, incluíndo os períodos de observación nos servizos de urxencias hospitalarias. </p>
    <p>Para os mesmos efectos consideraranse intervencións cirúrxicas, sempre que estean incluídas na carteira de servizos do sistema sanitario público, as intervencións cirúrxicas con internamento, as intervencións de cirurxía maior ambulatoria e de cirurxía menor ambulatoria e mais as intervencións médicas invasivas, como colonoscopias, gastroscopias ou outras de características similares.</p>
    <p>3. Os supostos de carácter excepcional regulados no punto 1 deste artigo deberán ser xustificados mediante a presentación do correspondente parte de baixa médica e da documentación que proceda segundo o caso:</p>
    <p>a) Hospitalización e intervención cirúrxica: xustificante de hospitalización emitido polo centro hospitalario ou certificado médico que acredite a práctica dunha intervención cirúrxica ou dunha intervención médica invasiva incluída na carteira de servizos do sistema sanitario público.</p>
    <p>b) Situación física ou psicolóxica derivada da violencia de xénero: a acreditación da condición de vítima de violencia de xénero efectuarase consonte o previsto no artigo 5 da Lei galega 11/2007, do 27 de xullo, para a prevención e tratamento integral da violencia de xénero.</p>
    <p>c) Resto de supostos: certificado ou informe médico que xustifique a circunstancia que corresponda.</p>
    <p>4. A falta de presentación dos xustificantes que correspondan implicará que a incapacidade temporal se tramitará consonte o disposto no artigo 4.</p>
    <p>Artigo 4. <em>Complementos económicos durante o resto das situacións de incapacidade temporal por continxencias comúns</em></p>
    <p>1. En virtude do disposto no parágrafo sétimo do artigo 504.5 da Lei orgánica 6/1985, do 1 de xullo, do poder xudicial, nas situacións de incapacidade temporal derivadas de continxencias comúns nos supostos non recollidos no artigo 3, o complemento económico calcularase seguindo as seguintes regras:</p>
    <p>a) Desde o primeiro día da situación de incapacidade temporal ata o terceiro día inclusive, aboaráselle ao/á funcionario/a un complemento económico ata acadar o 50 % das retribucións tanto básicas coma complementarias coma, se fose o caso, da prestación por fillo/a ao cargo, tomando como referencia aquelas retribucións que percibía no mes inmediato anterior ao de se causar a situación de incapacidade temporal.</p>
    <p>b) Desde o cuarto día da situación de incapacidade temporal ata o vixésimo día, ambos inclusive, aboaráselle ao/á funcionario/a un complemento económico ata acadar o 75 % das retribucións tanto básicas coma complementarias coma, se fose o caso, da prestación por fillo/a ao cargo.</p>
    <p>c) A partir do día vixésimo primeiro e ata o día cento oitenta, ambos inclusive, aboaráselle ao/á funcionario/a o 100 % das retribucións básicas e complementarias coma, se fose o caso, da prestación por fillo/a ao cargo.</p>
    <p>d) A partir do día cento oitenta e un será de aplicación para o persoal funcionario integrado no mutualismo xudicial, a través da Mutualidade Xeral Xudicial, o subsidio establecido no punto 1.B) do artigo 20 do Real decreto lexislativo 3/2000, do 23 de xuño, polo que se aproba o texto refundido das disposicións legais vixentes sobre o réxime especial de Seguridade Social do persoal ao servizo da Administración de xustiza.</p>
    <p>2. En ningún caso os/as funcionarios/as adscritos/as aos réximes especiais de Seguridade Social xestionados polo mutualismo administrativo poderán percibir unha cantidade inferior en situación de incapacidade temporal por continxencias comúns á que lles corresponda aos/ás funcionarios/as adscritos/as ao réxime xeral da Seguridade Social, incluídos, se fose o caso, os complementos que lles resulten de aplicación a estes/as últimos/as. </p>
    <p>De acordo co previsto no parágrafo anterior, a partir do día cento oitenta e un desde a declaración da situación de incapacidade temporal, ao persoal funcionario de carreira suxeito ao réxime especial do mutualismo administrativo a través da Mutualidade Xeral Xudicial complementaráselle o subsidio previsto no punto 1.B) do artigo 20 do Real decreto lexislativo 3/2000, do 23 de xuño, polo que se aproba o texto refundido das disposicións legais vixentes sobre o réxime especial de Seguridade Social do persoal ao servizo da Administración de xustiza, ata chegar ao 100 % das súas retribucións básicas e complementarias.</p>
    <p>3. As referencias a días incluídas no presente artigo entenderanse realizadas a días naturais.</p>
    <p>Artigo 5. <em>Complemento retributivo ata o 100 % durante as situacións de incapacidade temporal por continxencias profesionais</em></p>
    <p>1. Durante as situacións de incapacidade temporal derivadas de continxencias profesionais aboaráselle ao persoal funcionario da Administración de xustiza na Comunidade Autónoma de Galicia un complemento económico ata acadar o 100 % das retribucións que viñesen correspondendo ao dito persoal no mes anterior ao de se orixinar a incapacidade. </p>
    <p>2. O devandito complemento aboarase desde a data de inicio da situación de incapacidade temporal ata a súa data de finalización.</p>
    <p>Artigo 6. <em>Complementos económicos ata o 100 % das retribucións durante o gozo dos permisos por parto, adopción, acollemento e paternidade</em></p>
    <p>Durante o desfrute dos permisos por parto, adopción, acollemento e paternidade aboaránselle ao persoal funcionario os complementos necesarios ata acadar o 100 % das retribucións, durante todo o período de tempo que comprenda o permiso.</p>
    <p>Disposición transitoria única. <em>Réxime transitorio</em></p>
    <p>O disposto no presente decreto será de aplicación ás situacións de incapacidade temporal e demais situacións protexidas previstas nel iniciadas a partir do 29 de xuño de 2013. </p>
    <p>Disposición derrogatoria única. <em>Derrogación normativa</em></p>
    <p>Quedan derrogadas cantas disposicións de igual ou inferior rango se opoñan ao disposto no presente decreto.</p>
    <p>Disposición derradeira primeira. Desenvolvemento normativo</p>
    <p>Autorízase a persoa titular da consellería competente en materia de xustiza para adoptar cantas disposicións sexan necesarias para o desenvolvemento do presente decreto.</p>
    <p>Disposición derradeira segunda. <em>Entrada en vigor</em></p>
    <p>Este decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, catorce de novembro de dous mil trece</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

