---
date: '2013-01-28'
id: CA02-210113-0001
page: 2297
number: 19
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 10/2013, do 17 de xaneiro, polo que se declara, en concreto, a
  utilidade pública e se dispón a urxente ocupación, para os efectos de
  expropiación forzosa, dos bens e dereitos afectados polas obras de colectores
  xerais e estación depuradora de augas residuais en Gandarío, no termo
  municipal de Bergondo (EF 01/2011).
range: Decreto
url: >-
  https://www.xunta.gal/dog/Publicados/2013/20130128/AnuncioCA02-210113-0001_gl.html
---
<p>O Concello de Bergondo conta na actualidade con tres depuradoras de augas residuais que, xunto a diversas redes de colectores, recollen as verteduras domésticas do 80 % da poboación residente estable. Porén, non acontece o mesmo na zona de Gandarío, que aínda carece de saneamento. A existencia dun contorno de praia xunto cunha ocupación masiva no verán e con verteduras de orixe fecal que derivan directamente á ría de Betanzos crean as condicións idóneas para a aparición dun potencial problema de insalubridade pública e de contaminación ambiental.</p>
    <p>As obras de saneamento do Concello de Bergondo aparecen recollidas no Plan hidrolóxico Galicia-Costa, aprobado polo Real decreto 1332/2012, do 14 de setembro, polo que, de conformidade co disposto no artigo 28 da Lei 9/2010, a dita obra hidráulica é de interese da Comunidade Autónoma de Galicia.</p>
    <p>O 25 de febreiro de 2011 o Servizo Territorial da Consellería de Medio Ambiente, Territorio e Infraestruturas da Coruña formulou o preceptivo ditame de incidencia ambiental nun sentido favorable á viabilidade e necesidade ambiental das obras.</p>
    <p>O 29 de agosto de 2011 publicouse no <em>Diario Oficial de Galicia</em> a Resolución do 29 de xullo de 2011 pola que se somete a información pública o anteproxecto da obra de colectores xerais de saneamento e estación depuradora de augas residuais en Gandarío, no termo municipal de Bergondo (CO-0232-2010), a autorización de vertedura (DH.V15.28750) así como a relación individual de bens, dereitos e propietarios afectados necesarios para a súa execución (EF 01/2011).</p>
    <p>O 23 de xullo de 2012 a Consellería de Medio Ambiente, Territorio e Infraestruturas, Augas de Galicia e o Concello de Bergondo asinaron un convenio de colaboración co obxecto de regular o réxime de cooperación entre estas administracións na execución das obras, tendo en conta os beneficios que derivan tanto para os habitantes da zona como para o contorno natural.</p>
    <p>O 10 de outubro de 2012 o director de Augas de Galicia aprobou o expediente de información pública do anteproxecto da obra de colectores xerais e estación depuradora de augas residuais en Gandarío, no termo municipal de Bergondo, A Coruña, expediente OH.315.992.</p>
    <p>O 19 de outubro de 2012, a alcaldesa do Concello de Bergondo solicitou o inicio do procedemento expropiatorio a favor do dito concello, en calidade de beneficiario.</p>
    <p>Coa actuación indicada preténdese solucionar a carencia de infraestruturas de tratamento de augas residuais e saneamento da bacía vertente de Gandarío, cuxas verteduras se envían directamente á ría de Betanzos sen depuración ningunha, e asegurar a recolla das augas residuais da poboación, coa construción dunha planta depuradora de augas residuais para o seu tratamento antes de seren vertidas ao mar.</p>
    <p>A utilidade pública da actuación e a declaración de urxencia na ocupación dos bens e dereitos afectados teñen pleno soporte xurídico ao estar esta actuación recollida Plan hidrolóxico Galicia-Costa citado, polo que, en aplicación do disposto no artigo 29 da Lei 9/2010, do 4 de novembro, de augas de Galicia, tales circunstancias considéranse implícitas.</p>
    <p>Polo exposto, considérase debidamente xustificada a urxente ocupación dos terreos, bens e dereitos precisos para a execución das obras, como así resulta acreditado no expediente, esencialmente pola necesidade inaprazable de dar unha solución coa máxima urxencia e eficiencia aos problemas de contaminación, derivados da existencia real dun gran volume de verteduras de augas residuais cun tratamento insuficiente, cos conseguintes danos e prexuízos ambientais que esta situación comporta.</p>
    <p>Os bens e dereitos en que se concreta a declaración de urxente ocupación, tanto de pleno dominio como de ocupación temporal ou de calquera outra imposición sobre eles que fose necesaria figuran individualizados coa súa correspondente valoración no expediente.</p>
    <p>A competencia para a declaración de urxente ocupación tena atribuída o Consello da Xunta de Galicia segundo o disposto no artigo 2 do Decreto 24/1987, do 29 de xaneiro, sobre asunción de competencias en materia de obras hidráulicas.</p>
    <p>Por canto antecede e en aplicación do artigo 28.2 do Estatuto de autonomía de Galicia e dos artigos 10 e 52 da Lei de expropiación forzosa, do 16 de decembro de 1954, e concordantes do seu regulamento, aprobado polo Decreto do 26 de abril de 1957, por proposta do conselleiro de Medio Ambiente, Territorio e Infraestruturas e logo de deliberación do Consello da Xunta de Galicia na súa reunión do día dezasete de xaneiro do dous mil trece,</p>
    <p class="dog-centrado-sin-cursiva-c-a">DISPOÑO:</p>
    <p>Artigo 1</p>
    <p>Declárase, en concreto, a utilidade pública e a urxente ocupación dos bens e dereitos que se concretan no expediente administrativo instruído para os efectos de expropiación forzosa necesarios para a execución da obra de colectores xerais e estación depuradora de augas residuais en Gandarío, no termo municipal de Bergondo, A Coruña (expediente EF 01/2011).</p>
    <p>Artigo 2</p>
    <p>Declárase como beneficiario no procedemento de expropiación forzosa o Concello de Bergondo, cos dereitos e obrigas derivados da normativa na materia. </p>
    <p>Disposición derradeira</p>
    <p>Este decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, dezasete de xaneiro de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p>

