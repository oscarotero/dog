---
date: '2013-03-22'
id: G2345-040313-0008
page: 8747
number: 58
agency: Xulgado do Social número 2 da Coruña
section: V. Administración de xustiza.
title: EDICTO (955/2010).
range: Edicto
url: >-
  https://www.xunta.gal/dog/Publicados/2013/20130322/AnuncioG2345-040313-0008_gl.html
---
<p>Número de autos: procedemento ordinario 955/2010 F.</p>
    <p>Demandante: María Jesús Garaboa Fraga.</p>
    <p>Demandados: Louzán Angeriz, S.L., Fondo de Garantía Salarial (Fogasa).</p>
    <p>María Adelaida Egurbide Margañón, secretaria xudicial do Xulgado do Social número 2 da Coruña, fago saber que no procedemento ordinario 955/2010 deste xulgado do social, seguido por instancia de María Jesús Garaboa Fraga contra a empresa Lozano Angeriz, S.L., Fondo de Garantía Salarial (Fogasa), sobre ordinario, se ditou a seguinte resolución:</p>
    <p>Xulgado do Social número 2.</p>
    <p>A Coruña.</p>
    <p>Sentenza: 106/2013.</p>
    <p>Xulgado do Social número 2 da Coruña.</p>
    <p>Procedemento: reclamación de cantidade número 955/2010.</p>
    <p>Sentenza.</p>
    <p>A Coruña, un de marzo de dous mil trece.</p>
    <p>Vistos por Montserrat Matos Salgado, maxistrada xuíza substituta do Xulgado do Social número 2 da Coruña e o seu partido, os presentes autos de xuízo número 955/2010 seguidos por instancia de María Jesús Garaboa Fraga, que comparece asistida pola letrada Sra. Muíño Pose, contra a empresa Lozano Argeriz, S.L., que non comparece, e o Fogasa, que non comparece, versando a litis sobre reclamación de cantidade.</p>
    <p>Antecedentes de feito.</p>
    <p>Primeiro. Que a parte demandante antes citada formulou demanda recibida no Xulgado do Social número 2 en data 26.10.2010 contra a demandada xa mencionada, na cal, despois de expor os feitos e fundamentos que considerou pertinentes, remataba suplicando que se ditase sentenza en que se condenaba a demandada a aboarlle a aquela a cantidade de 2.692,04 euros por sumas debidas en concepto de diferenzas salariais correspondentes aos anos 2009 e 2010.</p>
    <p>Segundo. Que admitida a trámite a demanda foron convocadas as partes aos actos de conciliación e xuízo que tiveron lugar coa asistencia da parte demandante, e tras ratificar esta a súa demanda, sen que comparecese a entidade demandada nin os seus representantes e recibido o preito a proba pola parte comparecida, propúxose documental e confesión xudicial; a seguir a demandante fixo uso da palabra para conclusións en apoio das súas peticións e quedou o xuízo visto para sentenza.</p>
    <p>Terceiro. Que na tramitación deste xuízo se observaron as prescricións legais, agás o prazo para ditar sentenza.</p>
    <p>Feitos probados.</p>
    <p>Primeiro. A demandante, María Jesús Garaboa Fraga, prestou servizos na empresa Lozano Argeriz, S.L. desde o 26.5.2008 ata o 23.8.2010, coa categoría profesional de auxiliar administrativa, percibindo un salario mensual con rateo de pagas extras de 891,61 euros (ramo de proba da demandante).</p>
    <p>Segundo. A empresa demandada, que non compareceu ao acto da vista, non acreditou aboamento das cantidades reclamadas en concepto de diferenzas salariais correspondentes aos anos 2009 e 2010.</p>
    <p>Terceiro. Á relación laboral existente entre as partes resúltalle de aplicación o Convenio colectivo de panadarías da provincia da Coruña.</p>
    <p>Cuarto. Con data 5.10.2010 tivo lugar o acto de conciliación previa ante o SMAC, finalizado co resultado de «intentado sen efecto».</p>
    <p>Fundamentos de dereito.</p>
    <p>Primeiro. Na demanda reitora do presente procedemento solicita a parte demandante que se condene a demandada a aboarlle a cantidade de 2.692,04 euros por sumas debidas en concepto de diferenzas salariais correspondentes aos anos 2009 e 2010.</p>
    <p>A empresa demandada Lozano Argeriz, S.L. non comparece para os efectos de desvirtuar as alegacións do demandante. O Fogasa comparece ao acto da vista para pór de manifesto da demandante é aquel polo que realmente se cotizou, xuntando para a súa comprobación certificado das bases de cotización.</p>
    <p>Con carácter previo e como refire a STSX de Galicia, Sala do Social, do 12.2.2010. Recurso 5144/2009, non debemos esquecer que a declaración de confeso do demandado, como interesou a demandante, non obvia a obriga da parte de probar os feitos que contén a súa demanda, así se expresa a dita resolución:</p>
    <p>«... a teor do disposto no artigo 91.2 da Lei de procedemento laboral, a ficta confessio non é unha obriga para o xulgador de instancia, senón unha facultade discrecional deste, que “poderá” ter ou non por confeso conforme a confesar non comparecente, sendo así que o artigo 91 da Lei de procedemento laboral establece a posibilidade de que o xuíz poida ter por confesa a parte que non comparecese sen xusta causa á primeira citación, mentres que o artigo 94.2 do mesmo texto legal permite, non obriga, que poidan estimarse probadas as alegacións pola parte que propuxo a proba que, acordada polo xulgador, non foi achegada pola parte requirida para tal efecto, de maneira que, a priori, a non achega da proba pola parte requirida a iso non produce, sen máis, indefensión á parte requirente, pois é facultade do xulgador dar por probadas ou non as alegacións feitas en relación coa proba acordada, tendo en conta que en atención á inveterada doutrina, por todas a sentenza do 2.3.1992, a non comparecencia de demandado non exime o demandante de probar os feitos en que fundamenta a súa propia petición por aplicación do principio de distribución da carga da proba, que lle impón a de acreditar os feitos constitutivos da súa pretensión...».</p>
    <p>Na súa consideración e entrando no fondo da litis formulada, a teor do disposto no artigo 217 da LAC, texto legal de aplicación subsidiaria no ámbito da xurisdición social, dada a non comparecencia da empresa demandada e os seus representantes legais, resultou acreditada a relación laboral ou contrato de traballo que vincula a demandante coa demandada durante o período obxecto de reclamación salarial, así como a devindicación das cantidades reclamadas, conclusión que se extrae da documental que consta en autos, principalmente, contrato de traballo e recibos de salarios da Sra. Garaboa, achegados no acto da vista, que non foron, por outra parte, impugnados pola entidade citada no dito acto.</p>
    <p>Segundo. Por tanto e en consonancia co exposto nos feitos probados e fundamento xurídico precedente, debe admitirse integramente a demanda, e condénase a demandada a aboarlle á demandante a cantidade de 2.692,04 euros, por sumas debidas en concepto de diferenzas salariais correspondentes aos anos 2009 e 2010.</p>
    <p>Vistos os preceptos legais e demais de concordante aplicación</p>
    <p>Decido:</p>
    <p>Que estimando integramente a demanda formulada por María Jesús Garaboa Fraga, que comparece asistida pola letrada Sra. Muíño Pose, contra a empresa Lozano Argeriz, S.L., que non comparece, e o Fogasa, que non comparece, debo condenar e condeno a demandada a aboarlle á demandante a suma de 2.692,04 euros, no sentido exposto no fundamento de dereito segundo, incrementada cos xuros moratorios pertinentes.</p>
    <p>Así mesmo, debo absolver o Fogasa, sen prexuízo da súa responsabilidade subsidiaria respecto a tales cantidades nos termos establecidos no artigo 33 do ET.</p>
    <p>Notifíqueselles esta sentenza ás partes, facéndolles saber que en virtude do disposto no artigo 191.2.g) da Lei 36/2011, do 11 de outubro, reguladora da xurisdición social, non cabe recurso contra ela.</p>
    <p>Así, por esta a miña sentenza, definitivamente xulgando en primeira instancia, o pronuncio, mando e asino, Montserrat Matos Salgado, maxistrada xuíza substituta do Xulgado do Social número 2 da Coruña.</p>
    <p>Publicación. A anterior resolución foi lida e publicada pola Sra. xuíza que a autoriza, en audiencia pública, lugar e data nesta indicados. Dou fe.</p>
    <p>E para que lle sirva de notificación en legal forma a Lozano Angeriz, S.L., en ignorado paradoiro, expido o presente edicto para a súa inserción no Diario Oficial de Galicia.</p>
    <p>Advírteselle ao destinatario que as seguintes comunicacións se farán fixando copia da resolución ou da cédula no taboleiro de anuncios da Oficina Xudicial, salvo o suposto da comunicación das resolucións que deban revestir forma de auto ou sentenza, ou cando se trate de emprazamento.</p>
    <p>A Coruña, 4 de marzo de 2013</p>
    <footer><p>Adelaida Egurbide Margañón<br>Secretaria xudicial</p></footer>

