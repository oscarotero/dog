---
date: '2013-03-25'
id: G0164-220313-0003
page: 8847
number: 59
agency: 'Consellería de Cultura, Educación e Ordenación Universitaria'
section: I. Disposicións xerais.
title: >-
  DECRETO 49/2013, do 21 de marzo, polo que se crean e se transforman institutos
  de educación secundaria da Comunidade Autónoma de Galicia.
range: Decreto
url: >-
  https://www.xunta.gal/dog/Publicados/2013/20130325/AnuncioG0164-220313-0003_gl.html
---
<p>O Estatuto de autonomía de Galicia, no seu artigo 31, establece que é competencia plena da Comunidade Autónoma de Galicia a regulación e administración da ensinanza en toda a súa extensión, niveis, graos, modalidades e especialidades, competencia que o Decreto 4/2013, do 10 de xaneiro, atribúe á Consellería de Cultura, Educación e Ordenación Universitaria.</p>
    <p>O artigo 1.3º do Regulamento orgánico dos institutos de educación secundaria, aprobado polo Decreto 324/1996, do 26 de xullo, publicado no DOG do 19 de agosto de 1996, en relación coa Lei orgánica 2/2006, do 3 de maio, de educación, establece que a creación e a supresión destes centros docentes se realizará mediante decreto aprobado polo Consello da Xunta de Galicia.</p>
    <p>Os centros integrados de formación profesional da Comunidade Autónoma de Galicia, que se regulan polo Decreto 266/2007, do 28 de decembro, serán autorizados pola Consellería de Cultura, Educación e Ordenación Universitaria e de Traballo e Benestar, logo do ditame do Consello Galego de Formación Profesional.</p>
    <p>Para a racional distribución das ensinanzas que se imparten nos centros docentes existentes no concello de Ames (A Coruña) e as necesidades educativas previstas para a zona, na cal se deu un aumento considerable de poboación escolar nos últimos anos, coa saturación do único centro de educación secundaria existente na localidade, que obriga a escolarizar alumnado no concello limítrofe de Santiago de Compostela, é necesaria a creación dun novo instituto de educación secundaria no Milladoiro (Ames).</p>
    <p>Para proporcionar solucións formativas aos principais sectores da economía que demandan cualificación e formación profesional en Galicia é necesario contar cunha axeitada rede de centros integrados de formación profesional, baseada no uso eficiente dos recursos dispoñibles, polo que dous institutos de educación secundaria das provincias de Lugo e Ourense se transforman en centros integrados de formación profesional.</p>
    <p>Polo que antecede, por proposta do conselleiro de Cultura, Educación e Ordenación Universitaria, no exercicio da facultade outorgada polo artigo 34 da Lei 1/1983, do 22 de febreiro, reguladora da Xunta e da súa Presidencia, logo de deliberación do Consello da Xunta de Galicia na súa reunión do día vinte e un de marzo de dous mil trece,</p>
    <h2>DISPOÑO:</h2>
    <p>Artigo 1. Creación dun instituto de educación secundaria</p>
    <p>Créase o instituto de educación secundaria do Milladoiro, código 15032807, no concello de Ames, con capacidade para 16 unidades de educación secundaria obrigatoria e 4 unidades de bacharelato.</p>
    <p>Artigo 2. Transformación de institutos de educación secundaria en centros integrados de formación profesional</p>
    <p>1. Transfórmanse en centros integrados de formación profesional o seguintes centros:</p>
    <p>Código 27006528 IES As Mercedes, Lugo.</p>
    <p>Código 32008902 IES A Carballeira-Marcos Valcárcel, Ourense</p>
    <p>2. Como consecuencia, as ensinanzas de educación secundaria e bacharelato destes centros trasládanse aos institutos que a continuación se relacionan:</p>
    <p>CIFP As Mercedes: distribuíranse entre os IES da localidade de Lugo.</p>
    <p>CIFP A Carballeira-Marcos Valcárcel, ao IES O Couto de Ourense.</p>
    <p>Disposición adicional primeira. Situación do profesorado</p>
    <p>A Consellería de Cultura, Educación e Ordenación Universitaria determinará as necesidades e a situación do profesorado dos centros afectados por este decreto, en aplicación do Decreto 140/2006, do 31 de agosto, polo que se determinan os criterios de perda do destino definitivo polas funcionarias e funcionarios docentes que prestan servizos nos centros educativos que imparten ensinanzas distintas das universitarias e o cómputo da antigüidade no centro en función das causas de acceso a el, e demais normativa de aplicación.</p>
    <p>Disposición adicional segunda. Redistribución de efectivos</p>
    <p>1. Con carácter previo á oferta dos postos de traballo docentes do centro educativo do Milladoiro que se crea no artigo 1 deste decreto no correspondente concurso xeral de traslados, a Consellería de Cultura, Educación e Ordenación Universitaria poderá realizar un único proceso de redistribución de efectivos entre o persoal docente do corpo de profesores de ensino secundario con destino definitivo no concello de Santiago de Compostela.</p>
    <p>2. O persoal quedará adscrito con carácter definitivo ao centro de nova creación, e computaráselle para todos os efectos a antigüidade xerada no centro de orixe.</p>
    <p>Disposición adicional terceira. Implantación das ensinanzas</p>
    <p>O cambio de ensinanzas previsto neste decreto realizarase integramente no curso académico 2013-2014.</p>
    <p>Disposición derradeira primeira. Desenvolvemento normativo</p>
    <p>Autorízase o titular da Consellería de Cultura, Educación e Ordenación Universitaria para ditar, no ámbito das súas competencias, as disposicións necesarias para a execución e o desenvolvemento deste decreto.</p>
    <p>Disposición derradeira segunda. Entrada en vigor</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, vinte e un de marzo de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Jesús Vázquez Abad<br>Conselleiro de Cultura, Educación e Ordenación Universitaria</p>

