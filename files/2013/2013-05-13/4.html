---
date: '2013-05-13'
id: CA02-020513-0007
page: 15600
number: 90
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 71/2013, do 25 de abril, polo que se declara, en concreto, a utilidade
  pública e se dispón a urxente ocupación dos bens e dereitos afectados polo
  proxecto de construción dunha senda peonil na estrada PO-551, Marín-Rande
  (p.q. 2+000 ao 2+950, Bagüín-Marín) no concello de Marín (clave PO/12/067.06).
range: Decreto
url: >-
  https://www.xunta.gal/dog/Publicados/2013/20130513/AnuncioCA02-020513-0007_gl.html
---
<p>Con data do 21 de febreiro de 2013 a directora da Axencia Galega de Infraestruturas resolveu aprobar o proxecto de construción dunha senda peonil na estrada PO-551, Marín-Rande (p.q. 2+000 ao 2+950) (Bagüín-Marín) no concello de Marín (clave PO/12/067.06).</p>
    <p>O mencionado proxecto ten por obxecto a creación dun itinerario peonil mediante a construción dunha senda peonil pola marxe esquerda, entre os p.q. 2+050 e 2+920 que permita interconectar os distintos núcleos de edificacións que se localizan ao longo da estrada PO-551 Marín-Rande e mellore a seguranza viaria dos viandantes.</p>
    <p>Estas circunstancias obrigan a unha inmediata actuación dos poderes públicos para facer fronte aos problemas nos desprazamentos dos peóns. De aí a necesidade de proceder de forma inmediata á execución do proxecto de referencia e, consecuentemente, a unha urxente ocupación dos bens e dereitos necesarios, os cales aparecen recollidos e valorados no citado proxecto.</p>
    <p>De conformidade co artigo 16 da Lei 4/1994, do 14 de setembro, de estradas de Galicia, a aprobación dos proxectos de estradas de titularidade autonómica implicará a declaración de utilidade pública e a necesidade de ocupación dos bens e de adquisición dos dereitos correspondentes aos fins de expropiación, de ocupación temporal ou de imposición ou modificación de servidumes. </p>
    <p>A competencia para declarar a urxente ocupación corresponde ao Consello da Xunta de Galicia segundo o teor do previsto no artigo segundo do Decreto 156/1982, do 15 de decembro, sobre asunción de transferencias en materia de estradas.</p>
    <p>Na súa virtude, por proposta do conselleiro de Medio Ambiente, Territorio e Infraestruturas e logo da deliberación do Consello da Xunta de Galicia na súa reunión do día vinte e cinco de abril de dous mil trece,</p>
    <footer><p>DISPOÑO:</p></footer>
    <p>Artigo único.</p>
    <p>Declarar a utilidade pública e a urxente ocupación para os efectos de expropiación forzosa dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción de senda peonil na estrada PO-551, Marín-Rande (p.q. 2+000 ao 2+950) (Bagüín-Marín) no concello de Marín (clave PO/12/067.06).</p>
    <p>Santiago de Compostela, vinte e cinco de abril dous mil trece</p>
    <footer><p>Alberto Núñez Feijóo<br>Presidente</p><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

