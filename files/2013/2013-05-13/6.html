---
date: '2013-05-13'
id: CA05-070513-0003
page: 15605
number: 90
agency: Consellería de Traballo e Benestar
section: III. Outras disposicións.
title: >-
  ORDE do 6 de maio de 2013 pola que se establecen as bases reguladoras das
  axudas para facilitar a obtención do permiso de condución clase B e favorecer
  a seguridade viaria da xuventude galega, e se procede á súa convocatoria.
range: Orde
url: >-
  https://www.xunta.gal/dog/Publicados/2013/20130513/AnuncioCA05-070513-0003_gl.html
---
<p>A Constitución española, no seu artigo 48, sinala que os poderes públicos promoverán as condicións para a participación libre e eficaz da xuventude no desenvolvemento político, social, económico e cultural. </p>
    <p>O Estatuto de autonomía de Galicia establece no seu artigo 27, parágrafos 22, 23 e 24, que lle corresponde á Comunidade Autónoma galega a competencia exclusiva nas materias de promoción do deporte e a adecuada utilización do lecer, asistencia social, así como a promoción do desenvolvemento comunitario, que se aplica, entre outros, ao ámbito da xuventude.</p>
    <p>A Lei de xuventude de Galicia sinala, no artigo 7, que constituirán obxectivos prioritarios da planificación xeral dos programas relacionados coa educación o apoio da educación non formal da xuventude como complemento da educación regrada, co obxecto de contribuír á aprendizaxe permanente. Así mesmo, no artigo 8 recolle que a Xunta de Galicia promoverá políticas activas que favorezan o emprego xuvenil, que terán, con carácter xeral, os obxectivos da mellora da empregabilidade da mocidade, a mellora da adaptabilidade e a igualdade de oportunidades da mocidade, en especial a igualdade de oportunidades entre homes e mulleres no ámbito laboral.</p>
    <p>Por medio do Decreto 285/1989, do 16 de decembro, asúmense as funcións e servizos transferidos pola Administración do Estado á Comunidade Autónoma de Galicia en materia de promoción sociocultural, no ámbito da xuventude e desenvolvemento comunitario.</p>
    <p>Coa aprobación do Decreto 42/2013, do 21 de febreiro, polo que se establece a estrutura orgánica da Consellería de Traballo e Benestar, correspóndelle á Dirección Xeral de Xuventude e Voluntariado, entre outras funcións, a xestión das actuacións en materia de xuventude, así como as políticas xuvenís de carácter interdepartamental e de apoio ao desenvolvemento da actividade xuvenil, e o fomento da participación da mocidade na vida social.</p>
    <p>As estatísticas apuntan a que a xuventude é un sector da sociedade especialmente afectado pola actual situación de crise, xa que a súa falta de experiencia, e ás veces a falta de formación en aspectos non formais, fai especialmente difícil o seu acceso ao mercado laboral.</p>
    <p>A Consellería de Traballo e Benestar, a través da Dirección Xeral de Xuventude e Voluntariado, leva a cabo a promoción e organización de actividades cun claro compoñente de educación non formal, como pode ser a educación en seguridade viaria.</p>
    <p>Esta convocatoria ten unha dobre finalidade, por unha parte trátase de fomentar a autonomía da mocidade galega mediante a mellora da súa empregabilidade, de xeito que poidan achegar o permiso de condución como parte do seu currículo, tendo en conta o necesario que resulta dispor da autorización administrativa para conducir vehículos e de que en moitos casos pode ser determinante para o acceso a un emprego, e por outra ten un carácter formativo, dentro da educación non formal, co que se pretende previr e diminuír a sinistralidade da mocidade galega nas estradas, ao vincular a obtención da axuda á asistencia a un curso de seguridade viaria.</p>
    <p>Neste marco xeral hai que incardinar esta orde, que ten por obxecto establecer as bases reguladoras das axudas para apoiar economicamente a mocidade da Comunidade Autónoma de Galicia para a obtención do permiso de condución clase B, coa obriga de realizar un curso de seguridade viaria. </p>
    <p>Esta convocatoria axústase ao disposto na Lei 9/2007, do 13 de xuño, de subvencións de Galicia, e ao establecido no Decreto 11/2009, do 8 de xaneiro, polo que se aproba o Regulamento da Lei 9/2007, e ás disposicións aplicables da Lei 38/2003, do 17 de novembro, xeral de subvencións, a Lei 4/2006, do 30 de xuño, de transparencia e de boas prácticas na Administración pública galega, e o Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006. </p>
    <p>Na súa virtude, en uso das facultades que teño atribuídas,</p>
    <h2>DISPOÑO:</h2>
    <p>Artigo 1. Obxecto da convocatoria</p>
    <p>Esta orde ten por obxecto establecer as bases reguladoras que rexerán as axudas para a obtención do permiso de condución clase B por parte dos/as mozos/as residentes en Galicia, coa finalidade de mellorar a súa empregabilidade e mobilidade, así como sensibilizar e fomentar unha condución segura e responsable entre a xuventude.</p>
    <p>Artigo 2. Requisitos das persoas solicitantes</p>
    <p>Poderán solicitar as axudas os/as mozos/as que cumpran os requisitos incluídos no artigo 10 da Lei de subvencións de Galicia e ademais:</p>
    <p>a) Teñan entre 18 e 30 anos de idade cumpridos no momento de presentar a solicitude.</p>
    <p>b) Sexan titulares do carné xove vixente no momento de presentar a solicitude.</p>
    <p>c) Teñan a súa residencia en Galicia.</p>
    <p>d) Estean matriculados/as nunha autoescola da Comunidade Autónoma de Galicia no momento de presentar a solicitude, no suposto de non estar xa en posesión do permiso de conducir.</p>
    <p>e) Acrediten un nivel de ingresos netos anuais da unidade familiar que, tomando como referencia o indicador público da renda de efectos múltiples (IPREM) establecido para o ano 2013, ponderado segundo os membros da unidade familiar, non supere os máximos que a continuación se indican:</p>
    <table>
     <tbody>
      <tr>
       <td>Nº de membros da unidade familiar</td>
       <td>Ingresos máximos</td>
      </tr>
      <tr>
       <td>1</td>
       <td>18.637,85 €</td>
      </tr>
      <tr>
       <td>2</td>
       <td>20.707,72 €</td>
      </tr>
      <tr>
       <td>3 ou máis</td>
       <td>23.297,31 €</td>
      </tr>
     </tbody>
    </table>
    <p>Para os efectos da resolución desta convocatoria, entenderase por unidade familiar a constituída pola persoa solicitante e, de ser o caso, o seu cónxuxe ou parella con análoga relación de afectividade e parentes por consanguinidade ata o segundo grao e por afinidade ata o primeiro que convivan no mesmo domicilio.</p>
    <p>f) Non estar en posesión do permiso de condución obxecto da subvención no momento de presentar a solicitude ou telo con data de expedición definitiva a partir do 1 de xaneiro de 2013.</p>
    <p>Artigo 3. Solicitudes e documentación</p>
    <p>1. As solicitudes deberán presentarse preferiblemente por vía electrónica, a través do formulario normalizado (anexo I) dispoñible na sede electrónica da Xunta de Galicia, no enderezo https://sede.xunta.es, de acordo co establecido nos artigos 27 da Lei 11/2007, do 22 de xuño de acceso dos cidadáns aos servizos públicos, e 24 do Decreto 198/2010 polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede da Xunta de Galicia.</p>
    <p>Alternativamente, tamén se poderán presentar as solicitudes en soporte papel, por calquera dos medios establecidos no artigo 38.4 da Lei 30/1992, de réxime xurídico das administracións públicas e do procedemento administrativo común utilizando o formulario normalizado (anexo I) dispoñible na sede electrónica da Xunta de Galicia.</p>
    <p>No caso de enviarse por correo, o envío deberá ser certificado, co selo de correos na primeira folla do formulario para garantir que a data de remisión é anterior á de peche da convocatoria.</p>
    <p>A documentación complementaria poderase presentar electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante. A Administración poderá requirir a exhibición do documento orixinal para o cotexo da copia electrónica presentada segundo o disposto no artigo 35.2 da Lei 11/2007, do 22 de xuño, de acceso dos cidadáns aos servizos públicos, e 22.3 do Decreto 198/2010 polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>2. O prazo de presentación de solicitudes iniciarase a partir do día seguinte ao da publicación desta orde no DOG, e estará aberto ata o día 1 de outubro de 2013, salvo que se produza con anterioridade o esgotamento do crédito orzamentario dispoñible.</p>
    <p>O esgotamento do crédito dispoñible será publicado no DOG e na páxina web www.xuventude.net. A partir dese momento non se admitirán novas solicitudes. </p>
    <p>3. Deberá xuntar á solicitude a seguinte documentación:</p>
    <p>a) Fotocopia do DNI para españois ou documento equivalente para nacionais da Unión Europea, ou tarxeta de residencia da persoa solicitante no caso de naturais doutros países, cando a persoa solicitante non lle autorice á Consellería de Traballo e Benestar a consulta dos seus datos no Sistema de verificación de datos de identidade. </p>
    <p>b) Fotocopia da declaración do IRPF correspondente ao último exercicio fiscal pechado da persoa solicitante e dos demais membros da unidade familiar comprendidos no artigo 2 e) desta orde e que teñan máis de 16 anos ou, no caso de non teren feita a declaración, a correspondente certificación negativa de Facenda. Non será necesario achegar esta documentación no caso de que a persoa solicitante e os demais membros da unidade familiar autoricen expresamente a Dirección Xeral de Xuventude e Voluntariado para solicitar da Axencia Estatal de Administración Tributaria e da Consellería de Facenda os datos de carácter tributario necesarios para a determinación da renda da unidade familiar, conforme o modelo que se inclúe nesta convocatoria como anexo II.</p>
    <p>c) Certificado de convivencia ou empadroamento conxunto.</p>
    <p>d) Certificado de empadroamento nalgún concello de Galicia cando a persoa solicitante non lle autorice á Consellería de Traballo e Benestar a consulta dos seus datos no Sistema de verificación de datos de residencia. </p>
    <p>e) Declaración do conxunto de todas as axudas solicitadas ou concedidas para as actividades obxecto desta orde, das distintas administracións públicas competentes ou calquera dos seus organismos, entes ou sociedades, consonte o modelo que se inclúe nesta convocatoria como anexo III.</p>
    <p>f) Declaración de non estar incurso nas prohibicións do artigo 10 da Lei 9/2007, de subvencións de Galicia, conforme o modelo que se inclúe como anexo III.</p>
    <p>g) Xustificante que acredite estar matriculado/a nunha autoescola no momento de presentar a solicitude, no caso de non estar xa en posesión do permiso de conducir.</p>
    <p>4. A persoa solicitante deberá indicar na súa solicitude se é titular do carné xove, marcando o recadro correspondente no formulario (anexo I), para a súa posterior comprobación por parte da Administración.</p>
    <p>5. Se na solicitude se apreciasen defectos ou falta de documentación, a Dirección Xeral de Xuventude e Voluntariado requirirá a persoa solicitante para que no prazo de 10 días emende a falta ou achegue os documentos preceptivos, con indicación de que, se así non o fixese, se considerará desistida da súa petición, de conformidade co previsto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, logo de resolución, que será ditada nos termos do artigo 42.</p>
    <p>Artigo 4. Contía da axuda</p>
    <p>O importe da axuda será de 250 euros por persoa beneficiaria, sempre e cando este importe non supere o custo derivado da obtención do permiso de condución obxecto destas axudas.</p>
    <p>Artigo 5. Incompatibilidade da axuda</p>
    <p>Esta axuda é incompatible co aproveitamento de calquera outro tipo de axuda de institucións públicas destinadas á mesma finalidade. </p>
    <p>Artigo 6. Concesión e financiamento</p>
    <p>Estas axudas tramitaranse en réxime de concorrencia non competitiva, de acordo co sinalado no artigo 19.2 da Lei 9/2007, de subvencións de Galicia, ao non ser necesario realizar a comparación e prelación das solicitudes presentadas, e concederanse a todas aquelas persoas solicitantes que reúnan os requisitos exixidos no artigo 2 desta orde.</p>
    <p>Se o orzamento establecido para esta axuda non é suficiente para proceder ao pagamento de todas as axudas solicitadas, aplicarase como criterio de prioridade a data de presentación. Para estes efectos terase en conta a data en que a correspondente solicitude se presentase nalgún dos lugares previstos no artigo 3.1 desta orde. No caso de coincidencia na data de presentación entre dúas ou máis solicitudes presentadas en rexistros diferentes, a orde de prioridade virá determinada pola data e hora de entrada no Rexistro da Consellería de Traballo e Benestar, situado no Edificio Administrativo de San Lázaro, Santiago de Compostela, ou na sede electrónica da Xunta de Galicia. </p>
    <p>No momento en que se esgote o crédito orzamentario, a Consellería de Traballo e Benestar porao en coñecemento xeral a través da páxina web www.xuventude.net e publicarao no DOG. A partir dese momento non se admitirán novas solicitudes.</p>
    <p>As axudas financiaranse con cargo á partida orzamentaria 2013.11.06.313A.480.0 dos orzamentos xerais da Comunidade Autónoma de Galicia para o ano 2013, aprobados pola Lei 2/2013, do 27 de febreiro (DOG nº 42, do 28 de febreiro). O crédito destinado ás axudas é de 100.000 euros.</p>
    <p>Artigo 7. Obrigas das persoas beneficiarias</p>
    <p>A condición de persoa beneficiaria obriga esta nos termos previstos no artigo 11 da Lei 9/2007, do 13 de xuño, de subvencións de Galicia, e en concreto:</p>
    <p>1. A figurar ao día no cumprimento das súas obrigas tributarias –estatais e autonómicas– e da Seguridade Social, non ser debedor/a en virtude de resolución declarativa da procedencia de reintegro e non ter ningunha débeda pendente, por calquera concepto, coa Administración da Comunidade Autónoma. En caso contrario non se fará o pagamento da axuda.</p>
    <p>2. A asistir ao curso de educación viaria gratuíto organizado pola Dirección Xeral de Xuventude e Voluntariado.</p>
    <p>3. A obter o permiso de condución clase B entre o 1 de xaneiro de 2013 e antes do 15 de novembro de 2013 como requisito previo á percepción da axuda. </p>
    <p>4. A facilitar por escrito toda a información que lle sexa requirida pola Intervención Xeral da Comunidade Autónoma de Galicia, o Tribunal de Contas e o Consello de Contas, no exercicio das súas funcións de fiscalización e control do destino das axudas.</p>
    <p>Artigo 8. Instrución e resolución</p>
    <p>1. O órgano instrutor do procedemento será o Instituto da Xuventude de Galicia, da Dirección Xeral de Xuventude e Voluntariado, quen elevará a súa proposta de resolución á persoa titular da Dirección Xeral de Xuventude e Voluntariado. </p>
    <p>2. Correspóndelle á persoa titular da Dirección Xeral de Xuventude e Voluntariado, por delegación da Conselleira de Traballo e Benestar e logo da fiscalización da Intervención, a competencia para a adxudicación das axudas mediante a correspondente resolución, que se notificará ás persoas solicitantes no prazo máximo de cinco meses a partir da presentación da solicitude. Transcorrido o dito prazo sen que se dite resolución expresa, deberá entenderse desestimada a petición correspondente.</p>
    <p>3. Toda alteración das condicións tidas en conta para a concesión da axuda e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
    <p>4. A resolución ditada neste procedemento pon fin á vía administrativa e contra ela poderá interporse recurso potestativo de reposición, no prazo dun mes contado a partir do día seguinte á notificación da resolución, se o acto fose expreso, ou no prazo de tres meses contado a partir do día seguinte a aquel en que se produza o acto presunto, ante o mesmo órgano que as ditou, ou ser impugnadas directamente ante a orde xurisdicional contencioso-administrativa, no prazo de dous meses se o acto é expreso, contado a partir do día seguinte ao da notificación da resolución, e no prazo de seis meses se é presunto, contado a partir do día seguinte a aquel en que se produza o acto presunto.</p>
    <p>5. Notificada a resolución definitiva polo órgano competente, as persoas propostas como beneficiarias disporán dun prazo de dez días para a súa aceptación ou ben para presentar a súa renuncia, expresa e motivada, conforme o modelo que se achega como anexo IV. </p>
    <p>Transcorrido o prazo sinalado sen que se producise manifestación expresa de aceptación ou renuncia, entenderase que se acepta a subvención concedida.</p>
    <p>6. Na notificación de resolución da axuda comunicaráselles, así mesmo, ás persoas beneficiarias a data de realización do curso gratuíto de educación viaria, que en todo caso será anterior ao 15 de novembro de 2013.</p>
    <p>Artigo 9. Xustificación e pagamento da axuda</p>
    <p>O aboamento da axuda realizarase nun único pagamento, logo de que a persoa titular da Dirección Xeral de Xuventude e Voluntariado expida certificación en que se faga constar que asistiu ao curso obrigatorio de educación viaria e unha vez que a persoa beneficiaria presente, antes do 15 de novembro de 2013:</p>
    <p>a) Xustificación da obtención do permiso tipo B, a través da copia compulsada do permiso de condución, autorización temporal para conducir expedida pola Dirección Xeral de Tráfico ou documento da persoa examinadora onde a persoa beneficiaria conste como apta no exame práctico, con cumprimento do prazo sinalado no artigo 7.3.</p>
    <p>b) Orixinal ou copia compulsada das facturas acreditativas dos custos de obtención do permiso, por un mínimo do importe subvencionado, facturas que se deberán axustar ao Real decreto 1496/2003, do 28 de novembro, polo que se aproba o Regulamento polo que se regulan as obrigas de facturación.</p>
    <p>c) Documentación xustificativa do pagamento. Para estes efectos, a persoa beneficiaria deberá xustificar o pagamento íntegro da/s factura/s mediante extractos ou certificacións bancarias conforme o disposto no artigo 42.2 do Decreto 11/2009 polo que se aproba o regulamento da Lei 9/2007 de subvencións de Galicia.</p>
    <p>Sen prexuízo do anterior, e unicamente no caso de gastos de escasa contía por importes inferiores a 1.000 euros, admitirase a súa xustificación mediante xusitificante de recepción do/a provedor/a, o cal revestirá unha das formas seguintes:</p>
    <p>• Inclusión na propia factura da expresión «recibín en efectivo», o selo de pagado, o selo da empresa, a data de pagamento e a sinatura do/a provedor/a.</p>
    <p>• Recibín en documento independente, no cal se fará referencia ao número da/s factura/s e á data de pagamento, incluíndo o selo da empresa e a sinatura da persoa autorizada, co seu NIF e cargo na empresa.</p>
    <p>d) Declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo fin, das distintas administracións públicas competentes ou das entidades vinculadas ou dependentes, e declaración responsable de estar ao día no cumprimento das obrigas tributarias ou fronte á Seguridade Social e non ter pendente de pagamento ningunha outra débeda coa Administración pública da Comunidade Autónoma, de conformidade co modelo que se achega como anexo V.</p>
    <p>Artigo 10. Reintegro das axudas</p>
    <p>1. Procederá o reintegro nos termos e supostos previstos no artigo 33 da Lei 9/2007, do 13 de xuño, de subvencións de Galicia, e en concreto nos seguintes casos:</p>
    <p>a) Incumprimento da obriga de xustificación ou xustificación insuficiente nos termos establecidos no artigo 28 da Lei 9/2007, do 13 de xuño, de subvencións de Galicia, e no establecido nesta orde.</p>
    <p>b) Obtención da axuda sen reunir os requisitos exixidos para a súa concesión, con falsificación das condicións requiridas para isto ou ocultación daquelas que o impedisen.</p>
    <p>c) Incumprimento das condicións, obrigas e incompatibilidades previstas nos artigos 2, 5 e 7 desta orde. </p>
    <p>As persoas adxudicatarias quedan suxeitas ao réxime de infraccións e sancións previsto para esta materia no título IV da Lei 9/2007, do 13 de xuño, de subvencións de Galicia.</p>
    <p>Artigo 11. Publicidade de datos</p>
    <p>De conformidade co artigo 13.4 da Lei 4/2006, do 30 de xuño, de transparencia e de boas prácticas na Administración pública galega, e co disposto no artigo 15.2.c) da Lei 9/2007, do 13 de xuño, de subvencións de Galicia, a consellería publicará na súa páxina web oficial de xuventude a relación das persoas beneficiarias, polo que a presentación da solicitude leva implícita a autorización para o tratamento necesario dos datos das persoas beneficiarias e da súa publicación na citada páxina web. Así mesmo, coa presentación da solicitude a persoa beneficiaria autoriza a Consellería de Traballo e Benestar a incluír e facer públicos nos rexistros regulados no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006, os datos relevantes referidos ás axudas concedidas. De conformidade coa Lei orgánica 15/1999, do 13 de decembro, de protección de datos de carácter persoal, a persoa solicitante poderá exercer os dereitos de acceso, rectificación, consulta, cancelación e oposición mediante escrito dirixido á Consellería de Traballo e Benestar.</p>
    <p>Disposición adicional</p>
    <p>Apróbase a delegación de atribucións da conselleira de Traballo e Benestar na persoa titular da Dirección Xeral de Xuventude e Voluntariado, para resolver a concesión, denegación, modificación ou outras incidencias das axudas previstas nesta orde, así como para autorizar e dispoñer os gastos, o recoñecemento das obrigas e a proposta de pagamento, en relación co disposto no artigo 73.a) do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
    <p>Disposición derradeira primeira</p>
    <p>Facúltase a persoa titular da Dirección Xeral de Xuventude e Voluntariado para ditar, no ámbito das súas competencias, as resolucións precisas para o desenvolvemento desta orde.</p>
    <p>Disposición derradeira segunda</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 6 de maio de 2013</p>
    <footer><p>Beatriz Mato Otero<br>Conselleira de Traballo e Benestar</p></footer>

