---
date: '2013-07-26'
id: G0181-160713-0001
page: 29885
number: 142
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 11 de xullo de 2013 polo que se fai pública a Resolución do 10 de
  xullo de 2013 pola que se revoga parcialmente a resolución da Dirección Xeral
  de Obras Públicas pola que se aprobara o proxecto de trazado do enlace de
  conexión da autoestrada Santiago de Compostela-Ourense coa N-120, OU-402 e a
  autovía A-52 (clave OU/03/042.01.1).
range: Anuncio
url: >-
  https://www.xunta.gal/dog/Publicados/2013/20130726/AnuncioG0181-160713-0001_gl.html
---
<p>Mediante Resolución do 30 de novembro de 2004, o entón director xeral de Obras Públicas, por delegación do conselleiro, resolveu aprobar o expediente de información pública e definitivamente o proxecto de trazado e o estudo de impacto ambiental do enlace de conexión da autoestrada Santiago de Compostela-Ourense coa N-120, OU-402 e autovía A-52 (clave OU/03/042.01.1).</p>
    <p>A dita resolución foi obxecto de recurso contencioso-administrativo que, co número 4063/2005, se tramitou ante o Tribunal Superior de Xustiza de Galicia. Este, con data do 24 de abril de 2008, ditou sentenza estimatoria e declarou contraria a dereito aquela resolución por canto deseñaba a conexión da autoestrada AP-53 coa N-120 mediante unha rotonda á altura de Santa Cruz de Arrabaldo, o que non se axustaba ao previsto regulamentariamente. </p>
    <p>Aínda que a mencionada conexión entre a AP-53 e a N-120 nin se incluíu no proxecto construtivo nin se executou materialmente, cómpre modificar aquela resolución cunha dobre finalidade. Por unha parte, para dar cumprimento á parte dispositiva da sentenza do TSXG que foi declarada firme, logo de terse desestimado o recurso de casación que se interpuxera. Pero, ademais, a exclusión deste enlace debe facerse pública e notificárselle ao concello correspondente para os efectos de que non se teña en conta no futuro planeamento urbanístico.</p>
    <p>Polo exposto, resolvo que, para os efectos de dar cumprimento ao declarado na parte dispositiva da sentenza ditada no recurso contencioso-administrativo nº 4063/2005, déixase sen efecto parcialmente a Resolución do 30 de novembro de 2004, pola que se aprobara o proxecto de trazado do enlace da conexión da autoestrada Santiago de Compostela-Ourense coa N-120, OU-402 e autovía A-52 (clave OU/03/042.01.1), no que se refire exclusivamente á conexión daquela autoestrada coa N-120, que queda excluída do proxecto e, en consecuencia, non debe tomarse en consideración nas modificacións e revisións do planeamento urbanístico.</p>
    <p>Así mesmo, na páxina web da Consellería de Medio Ambiente, Territorio e Infraestruturas (http://www.cmati.xunta.es/tema/c/Infraestruturas_Estradas), atópase á disposición dos interesados o texto íntegro desta resolución.</p>
    <p>O que se fai público para xeral coñecemento.</p>
    <p>Santiago de Compostela, 11 de xullo de 2013</p>
    <footer><p>Ethel Mª Vázquez Mourelle<br>Directora da Axencia Galega de Infraestruturas</p></footer>

