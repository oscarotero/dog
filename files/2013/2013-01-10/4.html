---
date: '2013-01-10'
id: CA02-020113-0001
page: 909
number: 7
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 26 de decembro de 2012 sobre a aprobación definitiva do Plan xeral de
  ordenación municipal do concello de Camariñas.
range: Orde
url: >-
  https://www.xunta.gal/dog/Publicados/2013/20130110/AnuncioCA02-020113-0001_gl.html
---
<p>O Concello de Camariñas remite o Plan xeral de ordenación municipal e solicita a súa aprobación definitiva, conforme o previsto no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>Analizada a documentación achegada e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>1. Antecedentes.</p>
    <p>I.1. A Comisión Superior de Urbanismo de Galicia, na súa sesión do 19 de setembro de 2012, someteu a estudo e consideración a solicitude formulada polo Concello de Camariñas canto á posibilidade de redución da franxa de servidume de protección de costas en varios ámbitos territoriais, ao abeiro do previsto no artigo 32.2.e) da LOUG, e acordou emitir informe favorable sobre esa redución unicamente nos sectores Ponte do Porto-UNDR-B1 e Ponte do Porto-UDR-B1.</p>
    <p>I.2. Mediante Orde da Consellería de Medio Ambiente, Territorio e Infraestruturas do 25 de setembro de 2012, resolveuse non outorgar a aprobación definitiva ao PXOM de Camariñas, sinalando unha serie de deficiencias que había que emendar.</p>
    <p>I.3. O Concello de Camariñas elaborou un novo documento de PXOM para dar cumprimento á citada orde da Consellería de Medio Ambiente, Territorio e Infraestruturas e para corrixir as determinacións do PXOM afectadas polo acordo da CSU. Este documento foi aprobado en sesión plenaria do 12 de decembro de 2012 e remitido á Consellería de Medio Ambiente, Territorio e Infraestruturas en solicitude de aprobación definitiva ao abeiro do artigo 85.7 da LOUG.</p>
    <p>I.4. No expediente administrativo municipal constan os preceptivos informes técnico, xurídico e de intervención, do 30 de novembro de 2012.</p>
    <p>2. Análise e consideracións.</p>
    <p>II.1. O Concello incorporou no PXOM as correccións consecuencia do acordo da Comisión Superior de Urbanismo respecto da redución da franxa de protección de costas.</p>
    <p>II.2. Respecto do cumprimento dos informes sectoriais que foran emitidos con consideracións, consta: </p>
    <p>• Respecto do informe da Dirección Xeral de Infraestruturas, consta a execución da vía de servizo no núcleo NR-12 Prado. </p>
    <p>• Respecto do informe de Augas, recolleuse a determinación do artigo 2.6 do PHGC. </p>
    <p>• Respecto da memoria ambiental, constan xustificacións ou cumprimentos dos puntos nela sinalados. </p>
    <p>• Respecto do informe autonómico en materia de costas, recolleuse a clasificación de solo rústico de protección de costas.</p>
    <p>• Respecto dos informes municipais, constan as xustificacións requiridas. </p>
    <p>II.3. Segundo o disposto nos artigos 85.7 e 227 da LOUG, para resolver sobre a aprobación definitiva, analizouse a integridade e suficiencia dos documentos que integran o plan; a conformidade do plan coa lexislación urbanística vixente e a adecuación das súas determinacións á protección do medio rural, e a incidencia do plan sobre as materias de competencia autonómica e sobre as políticas autonómicas de desenvolvemento sustentable e a articulación das infraestruturas de carácter local cos elementos vertebradores do territorio de alcance supramunicipal.</p>
    <p>O modelo de ordenación proposto polo PXOM de Camariñas axústase, no fundamental, aos criterios expresados na LOUG, recoñece o sistema tradicional de asentamentos, establece para eles unha ordenación propia, define as necesarias proteccións para os terreos que as precisan, prevé ámbitos para o futuro desenvolvemento de usos residenciais e produtivos, e dota o Concello dunha ordenación propia para favorecer o desenvolvemento equilibrado e sustentable do territorio.</p>
    <p>A competencia para resolver sobre a aprobación definitiva do planeamento xeral correspóndelle ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas.</p>
    <p>3. Resolución.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>Primeiro. Outorgar a aprobación definitiva ao Plan xeral de ordenación municipal do concello de Camariñas, de acordo co establecido no artigo 85.7.a) da Lei 9/2002, de ordenación urbanística e de protección do medio rural de Galicia.</p>
    <p>Segundo. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e ordenanzas do PXOM aprobado definitivamente.</p>
    <p>Terceiro. Notifíquese esta orde ao Concello e publíquese no Diario Oficial de Galicia.</p>
    <p>Cuarto. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 26 de decembro de 2012 </p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

