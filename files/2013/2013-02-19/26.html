---
date: '2013-02-19'
id: CA04-310113-0001
page: 4777
number: 35
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 28 de xaneiro de 2013, da Dirección Xeral de Industria, Enerxía
  e  Minas,  pola  que  se  autoriza  administrativamente  e  se  aproba  o 
  proxecto  de  execución  da  infraestrutura  eléctrica  denominada 
  subestación  Belesar  220 kV Seteventos e trafo 220/132 kV 240 MVA, no termo
  municipal de Chantada (expediente IN407A 2012/47-2, 8016 AT).
range: Resolución
url: >-
  https://www.xunta.gal/dog/Publicados/2013/20130219/AnuncioCA04-310113-0001_gl.html
---
<p>Logo de examinar o expediente instruído por pedimento da empresa Unión Fenosa Distribución, S.A., con enderezo para os efectos de notificación en avenida de Arteixo, 171, 15007 A Coruña, resultan os seguintes </p>
    <p>Antecedentes de feito.</p>
    <p>Primeiro. A subestación eléctrica de Belesar, situada en terreos da Central Hidráulica de Belesar no concello de Chantada (Lugo), divídese en dous parques, de 220 e 132 kV, e consta de catro transformadores trifásicos de potencia, os tres primeiros (T-I, T-II e T-III) para a conexión aos grupos xeradores á rede e o cuarto (T-IV) para a transformación de 220 a 132 kV:</p>
    <p>– O parque de 220 kV é propiedade de Rede Eléctrica España, S.A.U.</p>
    <p>– E o parque de 132 kV, integrado por unha posición convencional liña/trafo, é propiedade de Unión Fenosa Distribución, S.A. Actualmente estase acometendo o proxecto de blindaxe e ampliación deste parque, que consiste nunha posición mixta de protección de liña e transformador e a súa ampliación mediante unha nova posición de liña para evacuar a enerxía do caudal ecolóxico da central hidráulica Belesar 2 (expediente IN407A 2010/50-2, 7663 AT).</p>
    <p>Segundo. O 13 de abril de 2012 a empresa Unión Fenosa Distribución, S.A. presentou solicitude de autorización administrativa e aprobación do proxecto de execución da infraestrutura eléctrica denominada subestación Belesar 220 kV Seteventos e trafo 220/132 kV 240 MVA; acompañada da preceptiva documentación á que fai referencia o Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Este proxecto prevé a ampliación da citada subestación eléctrica de Belesar, co obxecto de poder evacuar a enerxía eléctrica xerada polas centrais fotovoltaicas Seteventos II e Seteventos III, que se concreta na ampliación do parque blindado de 132 kV con dúas novas posicións de protección de liña (central fotovoltaica Seteventos II e central fotovoltaica Seteventos III) e na substitución do autotransformador T-IV 60 MVA por un de 240 MVA:</p>
    <p>– As celas de 132 kV serán blindadas de interior, con illamento en hexafluoruro de xofre (SF6), de simple barra, da marca ALSTON e modelo F35/4, e equipadas cada unha delas con:</p>
    <p>– 1 seccionador tripolar de barras con tres posicións, aberto, pechado e posta á terra para mantemento, 1.250 A.</p>
    <p>– 1 interruptor automático tripolar de corte en SF6, 1.250 A, 31,5 kA.</p>
    <p>– 3 transformadores de intensidade 150-300 / 5-5-5-5 A.</p>
    <p>– 3 transformadores de tensión 132.000:√3 /110:√3 - 110:√3 - 110:√3 V.</p>
    <p>– 1 seccionador de posta a terra rápida, 1.250 A.</p>
    <p>– 3 terminais enchufables cable illado SF6 para conexión a cable unipolar de illamento seco 76/132 kV.</p>
    <p>– A conexión entre o secundario do autotransformador de potencia 220/132 kV 240 MVA e a cela de protección do secundario do transformador (132 kV) realizarase mediante dúas ternas de cable illado RHE-2OL(S) 76/132 kV de aluminio 1.200 mm2 de sección con pantalla de fíos de cobre de 165 mm2 de sección, das cales unha xa está tendida para a conexión do actual T-IV de 60 MVA que se substitúe.</p>
    <p>Terceiro. O 27 de xullo de 2012 a Xefatura Territorial de Lugo da Consellería de Economía e Industria (en adiante, xefatura territorial) ditou resolución pola que se someteu a información pública a solicitude de autorización da devandita infraestrutura eléctrica, que se publicou no <em>Diario Oficial de Galicia</em> do 23 de agosto de 2012 e no <em>Boletín Oficial </em>da provincia do 30 de agosto de 2012.</p>
    <p>Cuarto. Durante o período en que o devandito proxecto de execución se someteu ao trámite de información pública non se presentaron alegacións.</p>
    <p>Quinto. O 26 de xullo de 2012 a xefatura territorial emitiu informe favorable sobre o devandito proxecto de execución.</p>
    <p>Sexto. Posteriormente, esta dirección xeral trasladou as separatas deste proxecto ás distintas administracións, organismos ou empresas de servizo público ou de servizos de interese xeral, con bens e dereitos ao seu cargo, afectadas pola mencionada infraestrutura eléctrica, para os efectos de obter a súa conformidade ou oposición ao respecto. Na seguinte táboa relaciónanse estas entidades e recóllese un resumo da súa resposta:</p>
    <table>
     <thead>
      <tr>
       <td>Nº</td>
       <td>Entidade</td>
       <td>Resumo da resposta</td>
      </tr>
     </thead>
     <tbody>
      <tr>
       <td>1</td>
       <td>Red Eléctrica de España, S.A.U. (REE)</td>
       <td>Non contestou á petición de informe (xustificante de recepción do 10 de decembro de 2012), nin á reiteración desta petición (xustificante de recepción do 11 de xaneiro de 2013). Polo tanto, conforme o disposto nos artigos 127 e 131 do Real decreto 1955/2000, do 1 de decembro, enténdese a súa conformidade coa autorización da instalación.</td>
      </tr>
     </tbody>
    </table>
    <p>Fundamentos de dereito.</p>
    <p>Primeiro. A Dirección Xeral de Industria, Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia; no Decreto 324/2009, do 11 de xuño, polo que se establece a estrutura orgánica da Consellería de Economía e Industria; no Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 54/1997, do 27 de novembro, do sector eléctrico; co Real decreto 1955/2000, do 1 de decembro; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O proxecto cumpre o disposto no Regulamento sobre centrais eléctricas, subestacións e centros de transformación, aprobado polo Real decreto 3275/1982, do 12 de novembro.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>De conformidade co que antecede e no exercicio das competencias que ten atribuídas, esta dirección xeral</p>
    <h2>RESOLVE:</h2>
    <p>1. Autorizar administrativamente a infraestrutura eléctrica denominada subestación Belesar 220 kV Seteventos e trafo 220/132 kV 240 MVA, no termo municipal de Chantada (Lugo).</p>
    <p>2. Aprobar o proxecto de execución da infraestrutura eléctrica que se cita.</p>
    <p>Todo isto con suxeición ás seguintes condicións:</p>
    <p>Primeira. As instalacións de distribución de enerxía eléctrica que se autorizan terán que realizarse de acordo coas especificacións e planos que figuran no proxecto presentado pola empresa, asinado polo enxeñeiro industrial Carlos Cristóbal Dolado (colexiado nº 17068, do Colexio Oficial de Enxeñeiros Industriais de Madrid) e visado por este colexio con nº 201201212 e data 13 de marzo de 2012, e no que figura un orzamento total de 1.997.309 euros.</p>
    <p>Segunda. O peticionario asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade.</p>
    <p>Terceira. En todo momento deberase cumprir canto establece o Regulamento sobre centrais eléctricas, subestacións e centros de transformación, e as súas instrucións técnicas complementarias de acordo co Real decreto 3275/1982, do 12 de novembro, e ordes posteriores, así como demais normativa e directrices vixentes que sexan de aplicación.</p>
    <p>Cuarta. Para introducir modificacións nas instalacións que afecten datos básicos do proxecto será necesaria autorización previa desta dirección xeral. Así mesmo, a xefatura territorial poderá autorizar as modificacións de detalle do proxecto que resulten procedentes e deberá comunicar a esta dirección xeral todas as resolucións que dite en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas as instalacións autorizadas, a xefatura territorial inspeccionará a totalidade das obras e montaxes efectuados e verificará o cumprimento dos compromisos contraídos pola empresa promotora.</p>
    <p>Sexta. A Administración reserva para si o dereito a deixar sen efecto esta autorización por calquera das causas sinaladas no artigo 34.1 do Decreto 1775/1967, do 22 de xullo, sobre o réxime de instalación, ampliación e traslado de industrias, por incumprimento das condicións estipuladas, pola facilitación de datos inexactos, ou por calquera outra causa legal ou regulamentaria que así o prevexa.</p>
    <p>Sétima. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra a presente resolución, que non é definitiva en vía administrativa, cabe interpoñer recurso de alzada ante o conselleiro de Economía e Industria no prazo dun mes contado a partir do día seguinte ao da notificación ou publicación desta resolución, sen prexuízo de que os interesados poidan interpoñer calquera outro recurso que estimen pertinente.</p>
    <p>Santiago de Compostela, 28 de xaneiro de 2013</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

