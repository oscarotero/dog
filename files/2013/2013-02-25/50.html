---
date: '2013-02-25'
id: G0253-050213-0014
page: 5487
number: 39
agency: Fundación Pedro Barrié de la Maza Conde de Fenosa
section: VI. Anuncios. c) Outros anuncios.
title: >-
  ANUNCIO do 30 de xaneiro do 2013 polo que se convocan 45 bolsas no estranxeiro
  para o ano 2013.
range: Anuncio
url: >-
  https://www.xunta.gal/dog/Publicados/2013/20130225/AnuncioG0253-050213-0014_gl.html
---
<p>Bolsas posgrao no estranxeiro 2013.</p>
    <p>A Fundación Barrié é unha entidade sen ánimo de lucro, de carácter privado, dedicada a promover o desenvolvemento de Galicia desde unha perspectiva global. Creada en 1966 dedicou a súa atención prioritaria á educación.</p>
    <p>Neste marco a Fundación convoca a vixésimo cuarta edición do programa de bolsas de posgrao no estranxeiro co obxectivo de apoiar os titulados universitarios vinculados a Galicia que teñan un proxecto académico, investigador ou profesional claro e de interese para a comunidade, para facelo realidade a través de programas de formación de posgrao ou estadías de investigación nos mellores centros educativos e investigadores do mundo.</p>
    <p>Búscanse licenciados/graduados/enxeñeiros/máster/doutores con excelente traxectoria académica, investigadora e/ou profesional, dominio da lingua de traballo no centro de destino, vinculación con Galicia e un proxecto con potencial de retorno. A convocatoria está aberta a todas as áreas de coñecemento, aínda que se dará prioridade aos proxectos de maior impacto potencial para España e particularmente, para Galicia.</p>
    <p>A Fundación Barrié convoca 45 bolsas coas seguintes características:</p>
    <p>– 30 bolsas predoutorais para a mobilidade internacional, con dúas modalidades:</p>
    <p>– Modalidade A: ata 25 bolsas para facilitar a mobilidade internacional de doutorandos con vinculación contractual ou bolsa, destinadas a realizar estadías de investigación en centros de excelencia internacionais por un período mínimo de 3 meses e máximo de 6 meses.</p>
    <p>– Modalidade B: ata 5 bolsas para facilitar a mobilidade internacional de doutorandos sen vinculación contractual ou bolsa, destinadas a realizar estadías de investigación en centros de excelencia internacionais por un período mínimo de 3 meses e máximo de 6 meses.</p>
    <p>– 5 bolsas posdoutorais para a mobilidade internacional co fin de facilitar estadías de investigación de doutores en centros de excelencia internacionais por un período mínimo de 3 meses e máximo de 24 meses.</p>
    <p>– 10 bolsas para a realización de estudos de máster no estranxeiro nos mellores centros académicos e investigadores do mundo por un período máximo de 24 meses.</p>
    <p>A dotación da bolsa inclúe:</p>
    <p>– Asignación mensual, gastos de matrícula coas condicións establecidas nas bases, transporte e seguro.</p>
    <p>– Xestión do proceso de solicitude e asesoramento integral durante a bolsa.</p>
    <p>– A rede de coñecemento e apoio da súa Asociación de Bolseiros, con máis de 800 asociados [www.becariosbarrie.org], [www.bolseirosbarrie.org].</p>
    <p>Requisitos dos candidatos.</p>
    <p>– Nacionalidade española.</p>
    <p>– Vinculación con Galicia.</p>
    <p>– Bo expediente académico.</p>
    <p>– Alta motivación para completar un proxecto claro e de impacto social.</p>
    <p>– Dominio da lingua de traballo do país de destino.</p>
    <p>– Ter unha titulación universitaria.</p>
    <p>Comezo e duración da bolsa.</p>
    <p>Os candidatos que obteñan unha bolsa deben comezar o programa de estudos antes do 31 de decembro de 2014. O bolseiro empezará a recibir a asignación mensual cando inicie o programa de estudos para o que se concedese a bolsa.</p>
    <p>O período total de desfrute da bolsa non será inferior a 3 meses nin superior a 24 para todos os supostos, agás para as estadías predoutorais (modalidade A e B), para as cales o período máximo será de 6 meses.</p>
    <p>Documentación.</p>
    <p>1. Formulario de solicitude.</p>
    <p>A solicitude deberá cubrirse directamente a través da páxina web da Fundación Barrié [www.fundacionbarrie.org].</p>
    <p>A plataforma en liña para a tramitación de solicitudes pecharase o 31 marzo de 2013 ás 23.00 horas.</p>
    <p>Proceso de selección.</p>
    <p>1. Probas de selección.</p>
    <p>Examinadas todas as solicitudes presentadas, serán convocados os preseleccionados a unha entrevista persoal co Comité de Selección na cal, ademais de analizar a súa traxectoria académica, profesional ou investigadora, se valorarán o alcance e coherencia do proxecto formulado. A entrevista, de carácter presencial, será imprescindible para optar á bolsa e non poderá ser substituída por ningunha outra proba.</p>
    <p>Os candidatos preseleccionados para entrevistas serán informados a través de correo electrónico o día 21 de maio de 2013 a partir das 14.00 horas.</p>
    <p>As entrevistas realizaranse na sede da Coruña da Fundación nas datas seguintes:</p>
    <p>– Candidatos para estadías predoutorais (modalidade A e B) o día 7 de xuño de 2013.</p>
    <p>– Candidatos para estadías posdoutorais e estudos de máster o día 14 de xuño de 2013.</p>
    <p>2. Nomeamento de candidatos.</p>
    <p>A Fundación dará a coñecer a partir das 14.00 horas do venres 21 de xuño de 2013, a través da súa páxina web [www.fundacionbarrie.org], a relación de candidatos seleccionados para bolsa.</p>
    <p>Máis información.</p>
    <p>becas@fbarrie.org</p>
    <p>Bases completas e formularios de solicitude en: www.fundacionbarrie.org</p>
    <p>A Coruña, 30 de xaneiro de 2013</p>
    <footer><p>Javier López Martínez<br>Director xeral da Fundación Barrié</p></footer>

