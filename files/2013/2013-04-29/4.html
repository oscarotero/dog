---
date: '2013-04-29'
id: CA05-240413-0001
page: 13265
number: 82
agency: Consellería de Traballo e Benestar
section: III. Outras disposicións.
title: >-
  ORDE do 25 de abril de 2013 pola que se establecen as bases que rexen as
  axudas para o programa Galeuropa a mozos e mozas para a realización de
  prácticas formativas non remuneradas en empresas de calquera dos Estados
  membros da Unión Europea, agás España, e se procede á súa convocatoria.
range: Orde
url: >-
  https://www.xunta.gal/dog/Publicados/2013/20130429/AnuncioCA05-240413-0001_gl.html
---
<p>O Estatuto de autonomía de Galicia, no seu artigo 27, parágrafos 22, 23 e 24, establece que lle corresponde á Comunidade Autónoma galega a competencia exclusiva nas materias de promoción do deporte e a adecuada utilización do lecer, asistencia social, así como a promoción do desenvolvemento comunitario, que se aplica, entre outros, ao ámbito da mocidade.</p>
    <p>Mediante o Decreto 585/1989, do 16 de decembro, asúmense as funcións e servizos transferidos pola Administración do Estado á Comunidade Autónoma de Galicia en materia de promoción sociocultural, no ámbito da mocidade e do desenvolvemento comunitario.</p>
    <p>O artigo 15 da Lei 6/2012, do 19 de xuño, de xuventude de Galicia, dispón que a Xunta de Galicia potenciará a mobilidade entre a mocidade galega, desenvolvendo programas para a realización de estudos, cursos e actividades noutras comunidades autónomas, na Unión Europea e noutros países, co obxectivo de potenciar o coñecemento da diversidade e riqueza cultural, o que contribuirá á súa formación e posterior inserción laboral.</p>
    <p>De conformidade co Decreto 42/2013, do 21 de febreiro, polo que se establece a estrutura orgánica da Consellería de Traballo e Benestar, correspóndenlle á Dirección Xeral de Xuventude e Voluntariado, entre outras funcións, a dirección e xestión das actuacións en materia de mocidade, así como das políticas xuvenís de carácter interdepartamental e de apoio ao desenvolvemento da actividade xuvenil e o fomento da participación da mocidade na vida social.</p>
    <p>A Consellería de Traballo e Benestar considera prioritario apoiar a formación da mocidade, reducir os obstáculos lingüísticos e fomentar a súa autonomía persoal mediante a mellora da súa empregabilidade e mobilidade.</p>
    <p>Neste marco xeral, hai que indicar que esta orde ten por obxecto establecer as bases para regular a concesión de axudas a mozos e mozas galegos para estadías de prácticas formativas non remuneradas, que se realizarán en empresas de calquera Estado membro da Unión Europea, agás España, e proceder á súa convocatoria.</p>
    <p>Esta convocatoria axústase ao disposto na Lei 9/2007, do 13 de xuño, de subvencións de Galicia e, en concreto, no relativo aos principios de obxectividade, concorrencia e publicidade na concesión de axudas e subvencións e no establecido no Decreto 11/2009, do 8 de xaneiro, polo que se aproba o regulamento da Lei 9/2007, e ás disposicións aplicables da Lei 38/2003, do 17 de novembro, xeral de subvencións, á Lei 4/2006, do 30 de xuño, de transparencia e de boas prácticas na Administración pública galega, e o Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006.</p>
    <p>Na súa virtude, e no uso das atribucións que me foron concedidas,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>1. Esta disposición ten por obxecto establecer as bases para regular a concesión de axudas, en réxime de concorrencia competitiva, a mozos e mozas galegos para estadías de prácticas formativas non remuneradas que se realizarán en empresas de calquera Estado membro da Unión Europea, agás España, e proceder á súa convocatoria. As estadías para as prácticas laborais desenvolveranse preferentemente na República Checa, Italia, Irlanda, Polonia, Holanda e Francia.</p>
    <p>2. As estadías teñen como finalidade apoiar as persoas participantes en actividades de formación para adquirir os coñecementos, as competencias e as cualificacións que complementen o desenvolvemento persoal e profesional, facilitando a mobilidade dos traballadores en Europa e promovendo o desenvolvemento e a súa transferencia entre os países participantes ao mesmo tempo que perfeccionan as habilidades lingüísticas no idioma estranxeiro.</p>
    <p>3. Será competencia da Dirección Xeral de Xuventude e Voluntariado a adxudicación de destinos para aquelas persoas seleccionadas, en atención ao ámbito de actividade das empresas contactadas en cada país de envío, á adecuación das persoas candidatas ao programa e ao nivel amosado de coñecemento de idiomas estranxeiros.</p>
    <p>4. As estadías terán como máximo 8 semanas de duración cun mínimo de 25 horas formativas semanais, entre o 1 de xuño e o 15 de novembro de 2013.</p>
    <p>Artigo 2. <em>Financiamento e contía das axudas</em></p>
    <p>1. As axudas faranse efectivas con cargo á aplicación orzamentaria 11.06.313A.480.0 da Lei de orzamentos da Comunidade Autónoma de Galicia para o ano 2013, por unha contía de 600.000 euros.</p>
    <p>2. A contía ascenderá a 2.400 euros por participante por un período máximo de 8 semanas.</p>
    <p>Artigo 3. <em>Incompatibilidade das axudas</em></p>
    <p>Estas axudas son incompatibles con calquera outro tipo de axudas ou bolsas de institucións públicas destinadas a actividades similares.</p>
    <p>Artigo 4. <em>Destinatarios/as</em></p>
    <p>1. Poderán solicitar as axudas as mozas e mozos que cumpran os requisitos establecidos no artigo 10 da Lei de subvencións de Galicia e, ademais, os seguintes:</p>
    <p>a) Ser galego/a e estar empadroado/a en calquera concello de Galicia.</p>
    <p>b) Ter entre 18 e 30 anos ao remate do prazo de presentación de solicitudes.</p>
    <p>c) Estar en posesión de calquera título de formación profesional ou universitario acreditado por calquera centro público ou privado de Galicia, ou telo solicitado no momento de presentar a solicitude.</p>
    <p>d) Que a dita titulación se obtivese nos cinco anos inmediatamente anteriores á data da convocatoria.</p>
    <p>e) Posuír coñecemento dalgunha das seguintes linguas cun nivel suficiente para desenvolver unha práctica laboral axeitada ao seu grao de formación académica: inglés, italiano, francés e/ou alemán.</p>
    <p>2. Serán excluídos/as os/as solicitantes que se atopen nalgunha das situacións de prohibición recollidas no artigo 10 da Lei 9/2007, do 13 de xuño, de subvencións de Galicia.</p>
    <p>Artigo 5. <em>Solicitudes e documentación</em> </p>
    <p>1. As solicitudes deberán presentarse preferiblemente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.es, de acordo co establecido nos artigos 27 da Lei 11/2007, do 22 de xuño, de acceso dos cidadáns aos servizos públicos, e 24 do Decreto 198/2010, polo que se regula o desenvolvemento da administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede da Xunta de Galicia.</p>
    <p>Alternativamente, tamén se poderán presentar as solicitudes en soporte papel por calquera dos medios establecidos no artículo 38.4 da Lei 30/1992, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>En caso de enviarse por correo, o envío deberá ser certificado, co selo de correos na primeira folla do formulario para garantir que a data de remisión é anterior á de peche da convocatoria.</p>
    <p>2. A documentación complementaria poderase presentar electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante. A Administración poderá requirir a exhibición do documento orixinal para o cotexo da copia electrónica presentada, segundo o disposto no artigo 35.2 da Lei 11/2007, do 22 de xuño, de acceso dos cidadáns aos servizos públicos, e 22.3 do Decreto 198/2010, polo que se regula o desenvolvemento da administración electrónica na Xunta de Galicia e nas entidades dela dependentes.</p>
    <p>3. O prazo de presentación de solicitudes será dun mes a partir do día seguinte ao da publicación desta orde no <em>Diario Oficial de Galicia</em>, segundo o disposto no artigo 29 do Decreto 11/2009, do 8 de xaneiro. Polo tanto, o día final do citado prazo será o correspondente, no mes seguinte, ao mesmo número ordinal do día da publicación desta orde no <em>Diario Oficial de Galicia</em>. Se no mes de vencemento non houbese día equivalente ao da publicación, entenderase que o prazo expira o derradeiro día do mes.</p>
    <p>4. Xunto coa solicitude deberá achegar:</p>
    <p>a) Currículum vítae modelo europeo.</p>
    <p>b) Fotocopia do DNI cando o/a solicitante non autorice a Consellería de Traballo e Benestar a consulta dos seus datos no Sistema de verificación de datos de identidade.</p>
    <p>c) Fotocopia do título académico polo cal opta á axuda.</p>
    <p>d) Copia da tarxeta sanitaria europea ou xustificante de tela solicitada.</p>
    <p>e) Certificado de empadroamento nalgún concello de Galicia cando o/a solicitante non autorice á Consellería de Traballo e Benestar a consulta dos seus datos no Sistema de verificación de datos de residencia.</p>
    <p>f) Declaración de non estar incurso nas prohibicións do artigo 10 da Lei 9/2007, do 13 de xuño, de subvencións de Galicia, conforme o modelo oficial que figura como anexo II desta orde.</p>
    <p>g) No caso de estar en situación de desemprego, certificado do Inem como demandante de emprego.</p>
    <p>h) Fotocopia do título oficial de idiomas equivalente ao Marco europeo de referencia das linguas (mínimo A1).</p>
    <p>i) Declaración xurada de estar ao día no cumprimento das obrigas tributarias e/ou fronte á Seguridade Social e non ter pendente de pagamento ningunha outra débeda coa Administración pública da comunidade autónoma.</p>
    <p>5. A presentación da solicitude implica a aceptación das bases.</p>
    <p>Artigo 6. <em>Instrución</em></p>
    <p>1. Unha vez rematado o prazo de presentación das solicitudes, a Subdirección Xeral de Promoción de Actividades procederá á instrución do expediente de comprobación da corrección da documentación administrativa achegada. De existiren defectos ou falta de documentación, requiriralle a persoa solicitante que, nun prazo de dez días seguintes á recepción do requirimento, envíe os documentos que se lle demanden, con indicación de que, se así non o fixese, se considerará que desistiu da súa petición, de conformidade co previsto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, logo de resolución, que será ditada nos termos do artigo 42.</p>
    <p>2. Simultaneamente á emenda de deficiencias materiais da documentación, coa finalidade de comprobar a adecuación do/a solicitante ao programa, por vía telemática, especificando día, hora e lugar, todas as persoas solicitantes serán convocadas a:</p>
    <p>– Unha proba escrita de nivel de idioma de país de destino (inglés, francés, alemán ou italiano), agás os/as solicitantes que acrediten coñecemento de idioma equivalente ao Marco europeo de referencia das linguas (mínimo A1).</p>
    <p>– Un test escrito de motivación. </p>
    <p>– Unha entrevista persoal de intercambio de información e confirmación de itinerario profesional.</p>
    <p>3. As probas e entrevistas serán realizadas e avaliadas por técnicos/as designados/as pola Dirección Xeral de Xuventude e Voluntariado, e deixarase constancia no expediente do resultado das probas e da valoración efectuada, mediante informe subscrito polos/as técnicos/as avaliadores/as, que terá carácter motivado.</p>
    <p>Non obstante, a avaliación das probas e entrevistas realizadas aos/ás solicitantes que foran requiridos para emendar a documentación presentada quedará condicionada á efectiva emenda en tempo e forma.</p>
    <p>Artigo 7. <em>Comisión de avaliación</em></p>
    <p>1. A comisión de avaliación estará integrada polos seguintes membros:</p>
    <p>Presidenta: a subdirectora xeral de Promoción de Actividades, ou persoa en quen delegue.</p>
    <p>Secretario/a: un/unha funcionario/a da Dirección Xeral de Xuventude e Voluntariado.</p>
    <p>Vogais:</p>
    <p>– A xefa do Servizo de Promoción de Actividades e Mobilidade Xuvenil.</p>
    <p>– Un/unha técnico/a da Dirección Xeral de Xuventude e Voluntariado.</p>
    <p>2. Se por calquera causa, no momento en que a comisión de avaliación teña que examinar as solicitudes, algún/algunha dos/as compoñentes non pode asistir, será substituído/a pola persoa que para o efecto se nomee.</p>
    <p>Artigo 8. <em>Criterios de avaliación</em></p>
    <p>O procedemento de concesión das axudas será en réxime de concorrencia competitiva e conforme os principios de publicidade, transparencia, igualdade e non discriminación. A comisión de avaliación levará a cabo unha selección das persoas candidatas que máis se axusten, por sectores e perfís profesionais, ás empresas dispoñibles para a realización das prácticas, para o que terá en conta os seguintes criterios:</p>
    <p>1) Entrevista persoal de adecuación ao perfil axeitado ás empresas contactadas: ata un máximo de 4 puntos.</p>
    <p>2) Nivel de idioma estranxeiro, axeitado ao posto que se desempeñaría (inglés, francés, alemán ou italiano), se o/a solicitante presenta o título oficial de idiomas equivalente ao Marco europeo de referencia das linguas. Nivel A1: 1 punto; nivel A2: 1,5 puntos; nivel B1 ou superior: 2 puntos. Se o/a solicitante non presenta o referido título oficial e realiza a proba escrita de nivel de idioma de país de destino (inglés, francés, alemán ou italiano): ata un máximo de 2 puntos.</p>
    <p>3) Proba motivacional de realización de prácticas: ata un máximo de 1 punto.</p>
    <p>4) Non ter feito ningunha outra modalidade de prácticas laborais no estranxeiro (incluídas bolsas Leonardo da Vinci e/ou Erasmus): 2 puntos.</p>
    <p>5) Ser titulado/a de formación profesional nos últimos cinco anos: 1 punto.</p>
    <p>6) Estar en situación de desemprego por un período inferior a seis meses: 1 punto.</p>
    <p>7) Estar en situación de desemprego por un período igual ou superior a seis meses: 2 puntos.</p>
    <p>Artigo 9. <em>Proposta de resolución</em></p>
    <p>Rematadas as probas e entrevistas, o expediente pasará á comisión de avaliación, que procederá a formular a proposta de resolución, segundo os casos:</p>
    <p>a) En relación cos/as solicitantes que non emendaron en tempo e forma a documentación requirida ou non concorreron á realización das probas ou da entrevista persoal, formularase proposta de inadmisión a trámite das súas solicitudes.</p>
    <p>b) En relación co resto de solicitudes, proporase a súa admisión a trámite e procederase a formular proposta de resolución conforme os criterios de avaliación recollidos no artigo 8.</p>
    <p>Artigo 10. <em>Resolución</em></p>
    <p>1. A proposta da comisión de avaliación elevarase ao director xeral de Xuventude e Voluntariado, quen por delegación da conselleira de Traballo e Benestar e logo da fiscalización da intervención, ten a competencia para a adxudicación das axudas mediante a correspondente resolución, que se notificará ás persoas solicitantes no prazo de cinco meses desde a publicación da correspondente convocatoria no <em>Diario Oficial de Galicia</em>. Transcorrido o dito prazo sen que recaia resolución expresa, deberá entenderse desestimada a petición correspondente.</p>
    <p>2. A resolución terá o seguinte contido:</p>
    <p>– Beneficiarios/as das axudas.</p>
    <p>– País-destino no que cada beneficiario/a desenvolverá as súas prácticas formativas.</p>
    <p>– Lista de reserva de posibles suplentes para o caso de renuncias ou baixas.</p>
    <p>3. Ao abeiro do disposto no artigo 59.6.b) da Lei de réxime xurídico das administracións públicas e do procedemento administrativo común, a notificación da resolución realizarase exclusivamente a través da súa publicación na sede electrónica da Dirección Xeral de Xuventude e Voluntariado. Realizada a notificación da resolución, os/as adxudicatarios/as terán un prazo de dez días para a súa aceptación. Transcorrido este sen que se producise manifestación expresa entenderase tacitamente aceptada, de conformidade co disposto no artigo 21.5 da Lei 9/2007, do 13 de xuño, de subvencións de Galicia, agás que o/a beneficiario/a opte por solicitar o anticipo previsto no artigo 11.2 desta orde, caso en que deberá remitir expresamente esta aceptación, segundo o modelo que figura como anexo III desta orde.</p>
    <p>4. A resolución comprenderá o acto de outorgamento da axuda pero non determinará a empresa concreta en que se realizarán as prácticas. Para a determinación desta empresa concreta procederase do seguinte xeito:</p>
    <p>a) A Dirección Xeral de Xuventude e Voluntariado ofertaralles aos/ás beneficiarios/as unha empresa dispoñible no destino, seleccionada segundo o seu perfil.</p>
    <p>b) O currículum vítae das persoas propostas pola comisión de avaliación será enviado a cada empresa, que poderá contactar directamente ou a través de persoa en que delegue, vía telefónica, por skype ou correo electrónico, coa persoa candidata que se lle propón, se o considera necesario.</p>
    <p>A persoa candidata será finalmente elixida se a empresa confirma que ten un posto de traballo en prácticas axeitado ao perfil proposto e concreta unha entrevista en firme para a persoa candidata.</p>
    <p>c) No suposto de que o/a beneficiario/a sexa rexeitado/a por esta empresa, a Dirección Xeral de Xuventude e Voluntariado realizará as xestións oportunas para a localización de novas empresas. No caso de que non se atopen empresas novas ou estas rexeiten igualmente o/a beneficiario/a, a Dirección Xeral de Xuventude e Voluntariado declarará a perda do dereito á axuda, sen que esta declaración dea lugar a ningún tipo de dereito indemnizatorio para o/a interesado/a.</p>
    <p>5. Os gastos da entidade estranxeira para a busca de empresa no país de realización das prácticas formativas serán por conta do/a beneficiario/a. </p>
    <p>6. No caso de que o/a beneficiario/a propoña unha empresa para a realización das prácticas formativas, no prazo dos dez días seguintes ao da notificación da resolución deberá presentar o documento de aceptación por parte da empresa estranxeira en que acredite a duración das prácticas formativas, de conformidade co modelo que figura como anexo IV desta orde.</p>
    <p>7. A resolución recaída neste procedemento pon fin á vía administrativa e contra ela poderá interpoñerse recurso potestativo de reposición, no prazo dun mes contado a partir do día seguinte ao da notificación da resolución, se o acto fose expreso, ou no prazo de tres meses contado a partir do día seguinte a aquel en que se produza o acto presunto, ante o mesmo órgano que as ditou, ou ser impugnadas directamente ante a orde xurisdicional contencioso-administrativa, no prazo de dous meses se o acto é expreso e de seis meses se é presunto, contados a partir do día seguinte ao da notificación da resolución.</p>
    <p>Artigo 11. <em>Xustificación da axuda e pagamento</em></p>
    <p>1. Finalizada a estadía para a realización das prácticas formativas, os/as beneficiarios/as procederán –ata o 29 de novembro de 2013– á xustificación do 100 % da axuda, mediante a presentación da seguinte documentación:</p>
    <p>1.1. Unha declaración complementaria de non ter percibido outras axudas para a mesma actividade, das administracións públicas competentes ou de calquera dos seus organismos, entes ou sociedades.</p>
    <p>1.2. Certificado emitido pola empresa en que constará a efectiva realización das prácticas formativas, así como o período en que se desenvolveron, o número de horas laborais por semana e as actividades levadas a cabo, de conformidade co modelo do anexo V desta orde.</p>
    <p>1.3. Facturas orixinais, acompañadas dos correspondentes xustificantes de pagamento, dos gastos derivados da realización das prácticas formativas. Son gastos subvencionables:</p>
    <p>– A estadía.</p>
    <p>– Os gastos de viaxe e transporte.</p>
    <p>– Os gastos da entidade estranxeira para a busca da empresa para a realización das prácticas formativas.</p>
    <p>Con respeto a este punto haberá que ter en conta o seguinte:</p>
    <p>• O gasto só será subvencionable cando se acredite de xeito suficiente e adecuado que se realizou o seu pagamento con anterioridade á finalización do prazo de xustificación da axuda.</p>
    <p>• Considerarase efectivamente pagado o gasto cando se xustifique o pagamento mediante extractos ou certificacións bancarias debidamente identificados, selados e asinados.</p>
    <p>• Excepcionalmente, en supostos debidamente xustificados e motivados, nos cales o pagamento se faga en efectivo, poderá aceptarse a xustificación do pagamento mediante recibo do provedor, ben a través dun documento separado ou mediante dilixencia no xustificante de gasto, en ambos os dous casos coa sinatura do provedor e a identificación correspondente. Todo isto unicamente para gastos de escasa contía e por importe sempre inferior a 1.000 euros. Non se admitirá, en ningún caso, o fraccionamento de determinados gastos para os efectos de respectar o límite establecido neste parágrafo.</p>
    <p>• En casos excepcionais en que se xustifique a imposibilidade de obter a correspondente factura, para gastos de escasa contía poderase admitir a xustificación de gastos mediante a achega de recibos. En todo caso, deberase respectar o disposto no punto anterior e a contía total que se poderá xustificar deste xeito non poderá superar o 20 % da axuda ou da cantidade xustificada, de ser esta inferior a aquel e sen prexuízo da minoración que, de ser o caso, corresponda.</p>
    <p>• No caso de pagamentos realizados mediante tarxeta de crédito/débito, deberá xustificarse, ademais, a acreditación da súa titularidade.</p>
    <p>2. Pagamento. Unha vez recibida e comprobada a documentación poderase proceder ao pagamento da axuda concedida. No caso de que o gasto certificado mediante facturas ou documento equivalente sexa inferior ao orzamento da axuda, a contía desta será minorada na mesma porcentaxe.</p>
    <p>De acordo co previsto no artigo 63 do Decreto 11/2009, do 8 de xaneiro, farase o anticipo do 80 % a aqueles/as beneficiarios/as que, unha vez notificada a resolución de concesión da axuda, manifesten expresamente a súa aceptación, segundo o modelo que figura como anexo III nesta orde e sempre dentro do prazo de dez días hábiles desde a data da notificación.</p>
    <p>Para efectuar o pagamento anticipado é imprescindible presentar co anexo de aceptación da axuda:</p>
    <p>• Documento de aceptación por parte da empresa estranxeira en que acredite a duración das prácticas formativas, de conformidade co anexo IV que figura nesta orde.</p>
    <p>Artigo 12. <em>Obrigas dos/as beneficiarios/as</em></p>
    <p>O/a beneficiario/a está obrigado/a a:</p>
    <p>1. Realizar as prácticas formativas subvencionadas.</p>
    <p>2. Aboar á entidade estranxeira os gastos de busca de empresa no momento de iniciar as prácticas formativas.</p>
    <p>3. Xustificar os gastos incorridos na realización das prácticas formativas.</p>
    <p>4. Asistir ás reunións de traballo, informativas e formativas, tanto previas á saída como ao regreso da estadía.</p>
    <p>5. Someterse ás actuacións de comprobación que deba efectuar a Dirección Xeral de Xuventude e Voluntariado.</p>
    <p>6. Achegar canta información lle sexa requirida pola Dirección Xeral de Xuventude e Voluntariado, así como a que poidan realizar os órganos de control competentes, tanto autonómicos como estatais ou comunitarios.</p>
    <p>7. Comunicarlle á Dirección Xeral de Xuventude e Voluntariado a obtención doutras subvencións, axudas, ingresos ou recursos que financien as actividades subvencionadas, así como a modificación das circunstancias que fundamentasen a concesión da axuda.</p>
    <p>A falta de asistencia ás reunións de traballo ou o incumprimento das obrigas polos/as beneficiarios/as poderá ser motivo de declaración de perda do dereito á axuda.</p>
    <p>Artigo 13. <em>Reintegro da axuda</em></p>
    <p>1. Procederase ao reintegro nos termos e supostos previstos no artigo 33 da Lei 9/2007, do 13 de xuño, de subvencións de Galicia e, en concreto, nos seguintes casos:</p>
    <p>a) Incumprimento da obriga de xustificación ou xustificación insuficiente nos termos establecidos no artigo 28 da Lei 9/2007, do 13 de xuño, de subvencións de Galicia, e no establecido nesta orde.</p>
    <p>b) Obtención da axuda sen reunir os requisitos exixidos para a súa concesión, con falsificación das condicións requiridas para isto ou ocultación daquelas que o impedisen.</p>
    <p>c) Incumprimento da finalidade para a cal foi concedida a axuda.</p>
    <p>Entenderase que se dá o incumprimento a que se refire o parágrafo anterior cando o/a adxudicatario/a da axuda non realice, por calquera causa, as prácticas formativas ou non xustifique fidedignamente os gastos da estadía.</p>
    <p>d) Abandono inxustificado da axuda logo da súa aceptación e/ou en calquera fase do seu desenvolvemento. </p>
    <p>e) Resistencia, escusa, obstrución ou negativa ás actuacións de comprobación e control financeiro previstas nos artigos 11 e 12 da Lei 9/2007, do 13 de xuño, de subvencións de Galicia.</p>
    <p>2. Con independencia das causas de reintegro enumeradas neste artigo, a declaración xudicial ou administrativa de nulidade ou anulabilidade da resolución de concesión por concorreren as causas previstas nos artigos 62 e 63 da Lei 30/1992, do 26 de novembro, de réxime xurídico das administracións públicas e do procedemento administrativo común, cando concorra algunha das causas de reintegro antes referidas, comportará a obriga de devolver as cantidades percibidas. </p>
    <p>Non procederá a revisión de oficio do acto de concesión cando concorra causa de reintegro.</p>
    <p>3. As cantidades que se deban reintegrar terán a consideración de ingresos de dereito público, resultando de aplicación para o seu cobramento o previsto nos artigos 19 ao 23 da Lei de réxime financeiro e orzamentario de Galicia.</p>
    <p>Artigo 14. <em>Renuncias</em></p>
    <p>Se por calquera circunstancia o/a beneficiario/a non pode realizar as prácticas formativas, deberá presentar unha renuncia á axuda concedida. A renuncia deberá formalizarse antes do 30 de agosto de 2013. Se o/a beneficiario/a procede da lista de reserva e a comunicación da resolución é posterior á dita data, a renuncia formalizarase coa maior brevidade.</p>
    <p>Disposición adicional primeira</p>
    <p>Apróbase a delegación de atribucións da conselleira de Traballo e Benestar no director xeral de Xuventude e Voluntariado, para resolver a concesión, denegación, modificación ou outras incidencias das axudas previstas nesta orde, así como para autorizar e dispoñer os gastos, o recoñecemento das obrigas e a proposta de pagamento, en relación co disposto no artigo 73 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
    <p>Disposición adicional segunda</p>
    <p>En todo caso, a concesión das axudas terá como límite global a cantidade consignada na correspondente aplicación orzamentaria para o ano 2013.</p>
    <p>Disposición adicional terceira</p>
    <p>Os/as beneficiarios/as destas axudas quedan suxeitos/as ao réxime de infraccións e sancións previstas para esta materia no título IV da Lei 9/2007, do 13 de xuño, de subvencións de Galicia.</p>
    <p>Disposición adicional cuarta</p>
    <p>De conformidade co artigo 13.4 da Lei 4/2006, do 30 de xuño, de transparencia e de boas prácticas na Administración pública galega, e co disposto no artigo 15.2.c) da Lei 9/2007, do 13 de xuño, de subvencións de Galicia, a Consellería de Traballo e Benestar publicará na súa páxina web oficial de xuventude a relación das persoas beneficiarias, polo cal a presentación da solicitude leva implícita a autorización para o tratamento necesario dos datos das persoas beneficiarias e da súa publicación na citada páxina web. Así mesmo, coa presentación da solicitude, o/a beneficiario/a autoriza a Consellería de Traballo e Benestar a incluír e facer público nos rexistros regulados no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006, os datos relevantes referidos ás axudas concedidas. </p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, o/a solicitante poderá exercer os dereitos de acceso, rectificación, consulta, cancelación e oposición mediante escrito dirixido ao/á responsable da Secretaría Xeral Técnica da Consellería de Traballo e Benestar, Edificio Administrativo San Caetano, 15781 Santiago de Compostela.</p>
    <p>Os datos só serán cedidos a terceiros vinculados co desenvolvemento propio da axuda, polo que se considera que o/a solicitante permite a cesión destes ás persoas directamente relacionadas coa estancia.</p>
    <p>Disposición derradeira primeira</p>
    <p>Facúltase o director xeral de Xuventude e Voluntariado para ditar, dentro das súas competencias, as resolucións precisas para o desenvolvemento desta orde.</p>
    <p>Disposición adicional segunda</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 25 de abril de 2013</p>
    <footer><p>Beatriz Mato Otero<br>Conselleira de Traballo e Benestar</p></footer>

