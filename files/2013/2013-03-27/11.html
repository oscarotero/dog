---
date: '2013-03-27'
id: G0244-180313-0001
page: 9216
number: 61
agency: >-
  Vicepresidencia e Consellería de Presidencia, Administracións Públicas e
  Xustiza
section: IV. Oposicións e concursos.
title: >-
  RESOLUCIÓN do 6 de marzo de 2013, da Dirección Xeral de Administración Local,
  pola que se publica a convocatoria para a provisión, polo sistema de libre
  designación, do posto de traballo de secretario xeral do Pleno do Concello de
  Santiago de Compostela, entre os funcionarios con habilitación de carácter
  estatal.
range: Resolución
url: >-
  https://www.xunta.gal/dog/Publicados/2013/20130327/AnuncioG0244-180313-0001_gl.html
---
<p>De conformidade co disposto no artigo 37 do Decreto 49/2009, do 26 de febreiro, sobre o exercicio de competencias da Comunidade Autónoma de Galicia respecto dos/as funcionarios/as con habilitación de carácter estatal, en concordancia coa disposición adicional segunda da Lei 7/2007, do 12 de abril, do estatuto básico do empregado público e no exercicio da competencia atribuída polo artigo 15.1 do Decreto lexislativo 1/2008, do 13 de marzo, polo que se aproba o texto refundido da Lei da función pública de Galicia, e a Orde do 22 de setembro de 2011, sobre delegación de competencias, esta dirección xeral </p>
    <h2>DISPÓN:</h2>
    <p>Publicar as bases da convocatoria para a provisión, polo sistema de libre designación, entre funcionarios/as con habilitación de carácter estatal, do posto de traballo de secretario/a xeral do Pleno do Concello de Santiago de Compostela que se achegan como anexo a esta resolución, de acordo coas ás seguintes disposicións: </p>
    <p>Primeira. O posto de traballo que se convoca poderá ser solicitado polos funcionarios con habilitación de carácter estatal, pertencentes á subescala, e se é o caso, categoría a que está reservado. </p>
    <p>Non poderán concorrer á convocatoria os funcionarios que se atopen nas situacións previstas nas letras a) e b) do artigo 28 do Decreto 49/2009, do 26 de febreiro. </p>
    <p>Segunda. Os interesados dirixirán as súas solicitudes á corporación convocante, dentro dos quince días naturais seguintes ao da publicación da presente resolución no <em>Diario Oficial de Galicia</em>, acompañando á solicitude a documentación acreditativa de reunir os requisitos para o seu desempeño, nos termos que figuran na convocatoria. </p>
    <p>Terceira. Os aspirantes deberán suxeitarse ás bases da convocatoria publicadas neste <em>Diario Oficial de Galicia</em>. </p>
    <p>Santiago de Compostela, 6 de marzo de 2013 </p>
    <footer><p>P.D. (Orde do 22.9.2011; DOG nº 194, do 10 de outubro)<br>José Norberto Uzal Tresandí<br>Director xeral de Administración local </p></footer>
    <h2>ANEXO</h2>
    <p>Decreto da alcaldía presidencia.</p>
    <p>Santiago de Compostela, 8 de febreiro de 2013.</p>
    <p>Por Decreto da alcaldía presidencia, do 27 de marzo de 2012, o funcionario de Administración local con habilitación de carácter estatal, subescala secretaría, categoría superior, Juan Manuel Salguero del Valle foi nomeado, en comisión de servizos e con efectos na mesma data, para o posto de traballo de secretario xeral do Pleno do Concello de Santiago de Compostela, pertencente ao subgrupo A1 de clasificación e nivel 30 de complemento de destino e igual específico, polo prazo dun ano contado desde a toma de posesión. Na mesma resolución fóronlle asignadas provisionalmente as funcións de dirección da Asesoría Xurídica. A mencionada toma de posesión do posto tivo lugar na mesma data do 27 de marzo.</p>
    <p>O citado nomeamento foi autorizado por Resolución do director xeral de Administración local, do 23 de marzo, en cuxo dispositivo quinto se lle lembraba ao Concello de Santiago de Compostela o deber de proceder á convocatoria do proceso de provisión do posto por libre designación no prazo máximo de 6 meses, segundo dispón o artigo 37.2 do Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto dos funcionarios con habilitación de carácter estatal.</p>
    <p>Polo tanto, ao abeiro do disposto no punto 5.2 da disposición adicional segunda da Lei 7/2007, do estatuto básico do empregado público; e artigos 36 e 37 do Decreto 49/2009, do 26 de febreiro.</p>
    <h2>RESOLVO:</h2>
    <p>Primeiro. Aprobar a convocatoria para a provisión, polo sistema de libre designación, do posto de traballo de secretario xeral do Pleno do Concello de Santiago de Compostela, de conformidade coas seguintes bases:</p>
    <p>1. Obxecto:</p>
    <p>As presentes bases teñen por obxecto rexer a convocatoria para prover, polo sistema de libre designación establecido no punto 5.2 da disposición adicional segunda da Lei 7/2007, do estatuto básico do empregado público, e nos artigos 19 e 36 e seguintes do Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto dos/as funcionarios/as con habilitación de carácter estatal; o posto de secretario/a xeral do Pleno do Concello de Santiago de Compostela, reservado a funcionario/a de Administración local con habilitación de carácter estatal, subescala de Secretaría, categoría superior.</p>
    <p>2. Corporación:</p>
    <p>Concello de Santiago de Compostela.</p>
    <p>3. Denominación e clase do posto:</p>
    <p>Secretario/a xeral do Pleno, reservado a funcionario/a da Administración local con habilitación de carácter estatal pertencente á subescala de secretaría, categoría superior.</p>
    <p>4. Características do posto:</p>
    <p>4.1. O posto que se proverá está incluído na relación de postos de traballo aprobada pola Xunta de Goberno local, e publicada no BOP da Coruña do 27 de maio de 2011.</p>
    <p>4.2. O complemento de destino asignado ao posto é o correspondente ao nivel 30, e o seu sistema de provisión o de libre designación.</p>
    <p>4.3. O complemento específico anual fixado para o posto, referido ao ano 2013, é de 32.718,96 € brutos.</p>
    <p>5. Requisitos para o seu desempeño:</p>
    <p>Serán requisitos indispensables para concorrer á convocatoria e poder desempeñar o posto, no caso de ser nomeado:</p>
    <p>1. Estar integrado/a na subescala de secretaría, categoría superior. Non poderán concorrer á convocatoria os/as funcionarios/as que se atopen nas circunstancias establecidas nas letras a) e b) do artigo 28.2 do Decreto 49/2009, do 26 de febreiro.</p>
    <p>2. Acreditar o coñecemento do idioma galego mediante a presentación do certificado de lingua galega 4 (Celga 4) ou equivalente, debidamente homologado polo órgano competente en materia de política lingüística da Xunta de Galicia. No seu defecto, o interesado deberá realizar unha proba de carácter eliminatorio, a valorar como «apto» ou «non apto», destinada a avaliar un grao de coñecemento equivalente ao exixido para a obtención do Celga 4 ou equivalente (artigo 2 do Decreto 103/2008, do 8 de maio, polo que se regula o coñecemento do galego nos procedementos para a provisión de postos de traballo reservados a funcionarios con habilitación de carácter estatal no ámbito territorial da Comunidade Autónoma de Galicia).</p>
    <p>6. Solicitudes:</p>
    <p>As solicitudes dirixiranse á alcaldía presidencia do Concello de Santiago de Compostela e presentaranse no Rexistro Xeral do Concello ou nas oficinas previstas no artigo 38.4 da Lei 30/1992, do 26 de novembro, de réxime xurídico das administracións públicas e procedemento administrativo común, dentro do prazo dos quince días naturais seguintes ao da publicación da convocatoria no <em>Diario Oficial de Galicia</em>, debendo indicarse nestas, ademais do contido mínimo establecido no artigo 70.1 da citada Lei 30/1992, o número de rexistro persoal, a situación administrativa na que se atope o/a solicitante e o seu destino; e deberán vir acompañadas da documentación acreditativa do cumprimento dos requisitos sinalados na base 5.</p>
    <p>Xunto coas solicitudes, os/as aspirantes achegarán o seu currículum vitae, no que constarán os títulos académicos, os anos de servizo, os postos de traballo desempeñados na Administración, os estudos e cursos realizados e outros méritos que estimen oportuno poñer de manifesto, coa correspondente documentación acreditativa.</p>
    <p>7. Nomeamento:</p>
    <p>Concluído o prazo de presentación de solicitudes, a alcaldía presidencia procederá, no prazo dun mes, de ser o caso, e tras verificar o cumprimento dos requisitos exixidos nestas bases, a ditar a resolución correspondente, que deberá estar motivada con referencia ao cumprimento dos requisitos, a observancia do procedemento, e a competencia para o nomeamento; e da que dará conta ao Pleno da Corporación, así como traslado á Dirección Xeral de Administración Local da Xunta de Galicia para anotación e publicación no <em>Diario Oficial de Galicia</em>.</p>
    <p>En consideración co sistema de provisión o nomeamento será realizado discrecionalmente pola alcaldía presidencia, en atención aos méritos achegados polos aspirantes, podendo declararse deserta a convocatoria se así o considera oportuno.</p>
    <p>8. Toma de posesión:</p>
    <p>Os prazos para a toma de posesión serán os establecidos no artigo 34 do Decreto 49/2009, en consecuencia, serán de tres días hábiles tratándose de postos de traballo na mesma localidade; ou dun mes en caso contrario. Os ditos prazos comezarán a contar a partir do día seguinte ao do cesamento, que deberá efectuarse no prazo de tres días hábiles seguintes á publicación da resolución sobre o nomeamento no <em>Diario Oficial de Galicia</em>.</p>
    <p>9. Impugnación:</p>
    <p>Contra a presente resolución e cantos actos administrativos se deriven dela os interesados poderán interpoñerse recurso potestativo de reposición ante a alcaldía presidencia do Concello de Santiago de Compostela, nos termos e prazos sinalados na Lei 30/1992, do 26 de novembro, de réxime xurídico das administracións públicas e do procedemento administrativo común (un mes contado desde o día seguinte ao da súa publicación); ou directamente recurso contencioso-administrativo nos termos e prazos sinalados na Lei 29/1998, de 13 de xullo, reguladora da xurisdición contencioso-administrativa (dous meses contados a partir da mesma data).</p>
    <p>Segundo. Remitir a presente convocatoria á Dirección Xeral de Administración Local da Consellería de Presidencia, Administracións Públicas e Xustiza da Xunta de Galicia para a súa publicación e realización dos trámites posteriores previstos no Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto dos funcionarios con habilitación de carácter estatal.</p>
    <p>Ángel B. Currás Fernández, alcalde presidente.</p>

