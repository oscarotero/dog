---
date: '2013-05-30'
id: CA04-290513-0001
page: 19152
number: 102
agency: Consellería de Economía e Industria
section: III. Outras disposicións.
title: >-
  RESOLUCIÓN do 20 de maio de 2013 pola que se aproba o modelo de solicitude
  para a inscrición dos certificados de eficiencia enerxética dos edificios
  existentes no Rexistro de Certificados de Eficiencia Enerxética de Edificios
  de Galicia.
range: Resolución
url: >-
  https://www.xunta.gal/dog/Publicados/2013/20130530/AnuncioCA04-290513-0001_gl.html
---
<p>No <em>Boletín Oficial del Estado</em> do 13 de abril de 2013 publicouse o Real decreto&amp;nbsp;235/2013, do 15 de abril, polo que se aproba o procedemento básico para a certificación de eficiencia enerxética dos edificios. O real decreto establece, na súa disposición transitoria terceira, que o órgano competente de cada comunidade autónoma en materia de certificación enerxética habilitará o rexistro de certificacións no seu ámbito territorial, co fin de dar cumprimento ás exixencias de información que establece a Directiva 2010/31/UE do Parlamento Europeo e do Consello, do 19 de maio de 2010.</p>
    <p>A redacción desta disposición establece a necesidade de habilitar o rexistro de certificacións enerxéticas de edificios no momento da entrada en vigor da propia norma. Tendo en conta que o citado real decreto entrou en vigor o día seguinte ao da súa publicación, que como se sinala no primeiro parágrafo, foi o 13 de abril de 2013, isto obriga a habilitar o rexistro para poder inscribir os certificados de edificios existentes coa maior brevidade posible.</p>
    <p>Pola súa banda, a Xunta de Galicia, mediante o Decreto 42/2009, do 21 de xaneiro, polo que se regula a certificación enerxética de edificios de nova construción na Comunidade Autónoma de Galicia, creou no seu artigo 17 o Rexistro de Certificados de Eficiencia Enerxética de Edificios da Comunidade Autónoma de Galicia e adscribiuno á dirección xeral competente en materia de enerxía.</p>
    <p>Sobre a base do anterior, co obxecto de cumprir co establecido no Real decreto&amp;nbsp;235/2013, do 15 de abril, e en uso das competencias atribuídas a esta consellería en materia de enerxía,</p>
    <h2>DISPOÑO:</h2>
    <p>A presente resolución ten por obxecto aprobar o procedemento para a inscrición dos certificados de eficiencia enerxética dos edificios existentes no Rexistro de Certificados de Eficiencia Enerxética de Edificios de Galicia.</p>
    <p>O/a propietario/a de todo edificio existente incluído no ámbito de aplicación do Real decreto&amp;nbsp;235/2013, do 15 de abril, polo que se aproba o procedemento básico para a certificación de eficiencia enerxética dos edificios deberá presentar a solicitude de inscrición do certificado de eficiencia enerxética segundo o disposto no devandito real decreto.</p>
    <p>As solicitudes de inscrición dos certificados de eficiencia enerxética para edificios existentes realizaranse de acordo co modelo que se aproba no anexo da presente resolución e achegarán a seguinte documentación:</p>
    <p>–&amp;nbsp;Certificado e etiqueta de eficiencia enerxética segundo os documentos recoñecidos para a certificación de eficiencia enerxética do Ministerio de Industria, Enerxía e Turismo e adscrito á Secretaría de Estado da Enerxía.</p>
    <p>–&amp;nbsp;Arquivos de cálculo do programa escollido para a obtención da cualificación enerxética do edificio, así como os planos que fosen cargados para o cálculo da cualificación. No caso de presentación presencial, CD ou DVD cos devanditos arquivos.</p>
    <p>–&amp;nbsp;Xustificante do pagamento da taxa 31.50.00 «Inscricións no Rexistro de Certificados de Eficiencia Enerxética de Edificios da Comunidade Autónoma de Galicia».</p>
    <p>As solicitudes de inscrición dos certificados de eficiencia enerxética deberán ser dirixidas ao director xeral de Industria, Enerxía e Minas da Consellería de Economía e Industria. En ningún caso o feito de que un certificado de eficiencia enerxética se rexistre supoñerá a aprobación ou pronunciamento favorable sobre a idoneidade técnica deste, segundo a normativa vixente.</p>
    <p>As solicitudes deberán presentarse preferiblemente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.es, de acordo co establecido no artigo 27 da Lei 11/2007, do 22 de xuño, de acceso dos cidadáns aos servizos públicos, e no 24 do Decreto 198/2010, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede da Xunta de Galicia.</p>
    <p>Alternativamente, tamén se poderán presentar as solicitudes en soporte papel por calquera dos medios establecidos no artigo 38.4 da Lei 30/1992, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>Esta disposición entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 20 de maio de 2013</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

