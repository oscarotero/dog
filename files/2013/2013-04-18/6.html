---
date: '2013-04-18'
id: O3C2-160413-0002
page: 11862
number: 75
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 16 de abril de 2013 pola que se convoca unha xornada de
  formación para a protección dos recursos mariños.
range: Resolución
url: >-
  https://www.xunta.gal/dog/Publicados/2013/20130418/AnuncioO3C2-160413-0002_gl.html
---
<p>Dentro das actividades programadas para o ano 2013 e conforme as funcións atribuídas pola Lei 1/2007, do 15 de xaneiro, da Academia Galega de Seguridade Pública, en colaboración coa Consellería do Medio Rural e do Mar, anúnciase a convocatoria dunha xornada de formación para a protección dos recursos mariños, de acordo coas seguintes bases:</p>
    <p>1. Datos da actividade.</p>
    <p>Denominación: formación para a protección dos recursos mariños. </p>
    <p>Tipo: xornada.</p>
    <p>Horas lectivas: 8.</p>
    <p>Modalidade: presencial.</p>
    <p>Obxectivos:</p>
    <p>• Actualización de coñecementos en materia de protección de recursos mariños.</p>
    <p>• Concienciar os colectivos implicados nesta tarefa da necesidade de mellorar os procedementos de coordinación.</p>
    <p>• Expoñer aspectos normativos de interese, tanto actuais como de previsión futura.</p>
    <p>Contido:</p>
    <p>1. Aspectos xurídico-administrativos en materia de protección de recursos mariños.</p>
    <p>2. Aspectos sanitarios do consumo de produtos perecedoiros.</p>
    <p>3. Réxime sancionador aplicable a pesca, ao marisqueo e á acuicultura.</p>
    <p>2. Desenvolvemento da convocatoria.</p>
    <p>Destinatarios/as: gardapescas, gardacostas, corpos das policías locais de Galicia, corpo da Garda Civil, corpo da Policía Nacional e unidade do CNP adscrita á Comunidade Autónoma de Galicia.</p>
    <p>Prazas ofertadas: ilimitadas.</p>
    <p>3. Solicitudes de participación.</p>
    <p>a) O persoal que desexe participar no curso convocado nesta resolución deberá cubrir o formulario de matrícula telemática na páxina web da Agasp (http://agasp.xunta.es).</p>
    <p>Non se admitirá ningunha outra forma ou modelo de solicitude.</p>
    <p>b) A falsidade ou ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>c) É conveniente consignar no formulario de solicitude un número de teléfono móbil co fin de poder realizar as notificacións necesarias.</p>
    <p>d) Serán excluídas automaticamente aquelas solicitudes que non teñan consignados correctamente os datos necesarios para realizar o proceso selectivo do alumnado, que non se axusten ao formulario de solicitude ou que sexan presentadas fóra de prazo.</p>
    <p>e) Prazo para a presentación de solicitudes: o prazo de inscrición e presentación de solicitudes de participación rematará o día 28 de abril de 2013.</p>
    <p>4. Formulario normalizado de solicitude.</p>
    <p>a) Os formularios de solicitude a que se refire a base anterior serán obtidos e cubertos pola persoa solicitante necesariamente a través da páxina web da Academia Galega de Seguridade Pública, que poden encontrar no enderezo da internet (http://agasp.xunta.es).</p>
    <p>b) Para cubrir correctamente os formularios de solicitude, no citado enderezo da internet dispoñerase de instrucións de axuda que deberán ser observadas en todo momento polas persoas solicitantes.</p>
    <p>c) Os formularios poderán ser obtidos e cubertos ata as 14.00 horas da data de finalización do prazo de presentación de solicitudes.</p>
    <p>d) En caso de dúbida, dificultades técnicas ou necesidade de máis información, poderán dirixirse á Agasp a través do número de teléfono: 886 20 61 10, do fax: 886 20 61 22 ou do enderezo de correo electrónico: formacion.agasp@xunta.es, que adoptará as medidas necesarias para facilitar a presentación de solicitudes.</p>
    <p>Lista de solicitudes seleccionadas: o día 30 de abril de 2013 a Academia Galega de Seguridade Pública publicará no sitio web http://agasp.xunta.es, a lista de admitidos.</p>
    <p>Obrigas das persoas seleccionadas:</p>
    <p>De acordo co establecido no artigo 21 do Regulamento de réxime interior da Agasp as persoas que resulten seleccionadas teñen a obriga de participar no desenvolvemento da actividade, agás que comunicasen a imposibilidade de asistir con polo menos 48 horas de anticipación ao comezo da actividade. A devandita renuncia deberase comunicar por escrito á Agasp, por correo electrónico ao enderezo: formación.agasp@xunta.es ou por fax ao número 886 20 61 22.</p>
    <p>Comezado o curso, ao alumnado só se lle permitirá a falta de asistencia a un 10 % como máximo das horas totais, e sempre xustificadamente. De sobrepasar esta porcentaxe, non terá dereito ao diploma ou certificado.</p>
    <p>5. Desenvolvemento da actividade.</p>
    <p>Lugar: Agasp.</p>
    <p>Horario: das 9.00 ás 14.00 horas e das 16.00 ás 19.00 horas.</p>
    <p>Día: 3 de maio de 2013.</p>
    <p>Certificado de aproveitamento: ao finalizar a actividade entregarase un certificado de asistencia a todas aquelas persoas que acrediten a asistencia continuada.</p>
    <p>6. Baremación da actividade.</p>
    <p>Para os efectos do previsto nos anexos II e III da Orde do 28 de xaneiro de 2009 da Consellería de Presidencia, Administracións Públicas e Xustiza, publicada no DOG do 2 de febreiro de 2009, esta actividade terá unha baremación de 0,12 puntos.</p>
    <p>7. Dereitos e deberes do alumnado participante.</p>
    <p>Durante o desenvolvemento da actividade ao alumnado seralle de aplicación, canto aos dereitos e deberes, o previsto no Regulamento de réxime interior da Agasp, aprobado por Orde da Consellería de Presidencia, Administracións Públicas e Xustiza do 4 de marzo de 2009 (DOG núm. 30, do 12 de febreiro).</p>
    <p>8. Modificacións e incidencias.</p>
    <p>A Academia Galega de Seguridade Pública poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Estrada, 16 de abril de 2013</p>
    <footer><p>Santiago Villanueva Álvarez<br>Director xeral da Academia Galega de Seguridade Pública</p></footer>

