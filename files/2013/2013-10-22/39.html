---
date: '2013-10-22'
id: G0165-161013-0006
page: 41742
number: 202
agency: Consellería do Medio Rural e do Mar
section: VI. Anuncios. a) Administración autonómica.
title: >-
  RESOLUCIÓN do 15 de outubro de 2013, da Secretaría Xeral de Medio Rural e
  Montes, pola que se establece a data de inicio das autorizacións de cortas de
  especies sensibles ao nematodo do piñeiro (Bursaphelenchus xylophilus) na zona
  demarcada das Neves.
range: Resolución
url: >-
  https://www.xunta.gal/dog/Publicados/2013/20131022/AnuncioG0165-161013-0006_gl.html
---
<p>Desde o ano 1999 véñense realizando prospeccións e controis para evitar a entrada na nosa comunidade autónoma da praga coñecida como nematodo da madeira do piñeiro (NMP), que está causada polo organismo de corentena <em>Bursaphelenchus xylophilus</em> (Steiner et Buhrer) Nickle <em>et al.</em> e presente en Portugal desde ese mesmo ano. </p>
    <p>Esta praga, que se propaga mediante o insecto vector <em>Monochamus galloprovincialis,</em> é obxecto, ademais, dunha vixilancia extrema polas autoridades nacionais e comunitarias para evitar que se expanda polo resto do territorio nacional, impoñendo ás zonas afectadas unhas medidas drásticas de erradicación. </p>
    <p>A finais do ano 2010 confirmouse a presenza do nematodo nunha masa forestal do termo municipal das Neves (Pontevedra).</p>
    <p>En consecuencia co anteriormente exposto, a Consellería do Medio Rural publicou, logo dunha primeira resolución declarando o foco, o Decreto 10/2011, do 28 de xaneiro (DOG núm. 24, do 4 de febreiro), polo que se declara de utilidade pública a erradicación do organismo de corentena do nematodo do piñeiro <em>Bursaphelenchus xylophilus</em> (Steiner et Buhrer) Nickle <em>et al.</em> e se ordenan as medidas para evitar a súa propagación.</p>
    <p>Neste decreto establécese unha área demarcada nun radio de 20 quilómetros ao redor do punto en que se detectou o nematodo, na que se tomarán as medidas necesarias para evitar a súa dispersión. </p>
    <p>Unha das medidas recollidas no número 2 do artigo 5 do dito decreto é que as autorizacións de cortas na área demarcada están suxeitas a unha autorización especial (autorización de corta para zona demarcada de corentena fitosanitaria).</p>
    <p>O 29 de marzo de 2012 publicouse no <em>Diario Oficial de Galicia</em> a Orde do 22 de marzo de 2012 pola que se establecen medidas sobre a sanidade vexetal nunha área demarcada polo organismo de corentena <em>Bursaphelenchus xylophilus,</em> na que se especifica que os períodos en que se permitirán as cortas na zona demarcada serán autorizados polo secretario xeral de Medio Rural e Montes logo de consultados os informes técnicos e científicos do seguimento sobre os voos do insecto vector.</p>
    <p>Tendo en conta os informes técnicos e científicos consultados sobre o seguimento dos voos do vector <em>Monochamus galloprovincialis</em> e do foco, así como das condicións meteorolóxicas, </p>
    <h2>RESOLVO:</h2>
    <p>Declarar como data do inicio das autorizacións de cortas de especies sensibles ao nematodo do piñeiro dentro da zona demarcada das Neves a do día seguinte ao da publicación desta resolución no <em>Diario Oficial de Galicia</em>.</p>
    <p>Santiago de Compostela, 15 de outubro de 2013</p>
    <footer><p>Tomás Fernández-Couto Juanas<br>Secretario xeral de Medio Rural e Montes</p></footer>

