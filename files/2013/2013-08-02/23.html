---
date: '2013-08-02'
id: CA02-230713-0003
page: 31049
number: 147
agency: 'Consellería de Medio Ambiente, Territorio e Infraestruturas'
section: VI. Anuncios. a) Administración autonómica.
title: >-
  RESOLUCIÓN do 18 de xullo de 2013, da Secretaría Xeral de Ordenación do
  Territorio e Urbanismo, sobre expropiación dos bens e dereitos que se precisan
  ocupar para a execución do S.UR-D.-R.6, no concello de Maside, destinado á
  construción de vivendas de promoción pública para a erradicación do chabolismo
  (expediente 045/2013).
range: Resolución
url: >-
  https://www.xunta.gal/dog/Publicados/2013/20130802/AnuncioCA02-230713-0003_gl.html
---
<p>I. Antecedentes:</p>
    <p>1º. O Instituto Galego da Vivenda e Solo remitiu o expediente de expropiación dos bens e dereitos que se precisan ocupar para a execución do S-UR-D.-R.6 no concello de Maside, destinado á construción de vivendas de promoción pública para a erradicación do chabolismo.</p>
    <p>2º. O Instituto Galego da Vivenda e Solo, con data do 5 de novembro de 2012, acordou iniciar o expediente de expropiación forzosa mediante o proxecto de taxación conxunta e sometelo a información pública polo prazo dun mes mediante anuncios no xornal La Voz de Galicia do 6 de abril de 2013 e no DOG núm. 219, do 16 de novembro de 2012.</p>
    <p>3º. O Instituto Galego da Vivenda e Solo emite certificado con data do 14 de xuño de 2013 de que no expediente expropiatorio citado os interesados no expediente non presentaron alegacións.</p>
    <p>II. Fundamentos xurídicos:</p>
    <p>Primeiro. O proxecto de expropiación forzosa tramítase polo procedemento de taxación conxunta, de conformidade co disposto no artigo 143 da Lei de ordenación urbanística e protección do medio rural de Galicia coas modificacións derivadas da Lei 15/2004, do 29 de decembro.</p>
    <p>Segundo. O proxecto de expropiación polo procedemento de taxación conxunta ten por obxecto a expropiación polo Instituto Galego da Vivenda e Solo dos bens e dereitos que se precisan ocupar para a execución do S.UR-D.-R.6 no concello de Maside, destinado á construción de vivendas de promoción pública para a erradicación do chabolismo.</p>
    <p>En virtude do disposto polo artigo 28 da Lei 8/2007, do 28 de maio, do solo, e os artigos 140 en relación co artigo 143 e artigo 144 da Lei 9/2002, de ordenación urbanística e protección do medio rural de Galicia, coas modificacións derivadas da Lei 15/2004, do 29 de decembro, e da Lei 2/2010, do 25 de marzo, esta aprobación implica a declaración de urxencia da ocupación dos bens e dereitos afectados.</p>
    <p>Terceiro. O expediente tramitado conta coa documentación preceptiva exixida polo artigo 143 da Lei 9/2002, de ordenación urbanística e protección do medio rural de Galicia, coas modificacións derivadas da Lei 15/2004, do 29 de decembro, e a Lei 2/2010, do 25 de marzo, de medidas urxentes de modificación da Lei 9/2002:</p>
    <p>– Determinación do seu ámbito territorial cos documentos que o identifican en canto a situación, superficie e lindeiros.</p>
    <p>– Fixación de prezos coa valoración razoada do solo, segundo a súa cualificación urbanística.</p>
    <p>– Follas de prezo xusto individualizado de cada predio.</p>
    <p>– Follas de prezo xusto que corresponden a outras indemnizacións, se é o caso.</p>
    <p>Cuarto. Os criterios de valoración fixados no proxecto de expropiación axústanse aos establecidos polos artigos 20, seguintes e concordantes da Lei 8/2007, do 28 de maio, do solo.</p>
    <p>Quinto. A competencia para aprobar o expediente de expropiación forzosa polo procedemento de taxación conxunta correspóndelle por delegación á secretaria xeral de Ordenación do Territorio e Urbanismo, de acordo co artigo 9 da Orde do 9 de xullo de 2009, sobre delegación de competencias no secretario xeral da Consellería de Medio Ambiente, Territorio e Infraestruturas (DOG do 16 de xullo de 2009).</p>
    <p>Na súa virtude, vista a Lei 9/2002, do 30 de decembro, de ordenación urbanística e protección do medio rural de Galicia, coas modificacións derivadas da Lei 15/2004, do 29 de decembro, e a Lei 2/2010, do 25 de marzo, de modificación de medidas urxentes de modificación da Lei 9/2002, do 30 de decembro, proponse adoptar a seguinte resolución:</p>
    <p>Primeiro. Aprobar definitivamente o proxecto de expropiación dos bens e dereitos que se precisan ocupar para a execución do S.UR-D.-R.6, no concello de Maside, destinado á construción de vivendas de promoción pública para a erradicación do chabolismo, para os efectos previstos polos artigos 143 e 144 da Lei 9/2002, do 30 de decembro, coas modificacións derivadas da Lei 15/2004, do 29 de decembro, e a Lei 2/2010, do 25 de marzo, de medidas urxentes de modificación da Lei 9/2002.</p>
    <p>Esta aprobación definitiva do expediente de taxación conxunta implicará a declaración de urxencia da ocupación dos bens e dereitos afectados, de conformidade co establecido no artigo 144 da Lei 9/2002.</p>
    <p>En consecuencia, o pagamento ou depósito do importe da valoración establecida producirá os efectos previstos nos números 6, 7 e 8 do artigo 52 da Lei de expropiación forzosa, sen prexuízo de que continúe a tramitación do procedemento para a definitiva fixación do prezo xusto (artigo 144.2 da Lei 9/2002).</p>
    <p>Segundo. Notificar o contido desta resolución aprobatoria do expediente ao Instituto Galego de Vivenda e Solo, e de xeito individualizado a todos os que aparezan como titulares dos bens e dereitos que figuran no expediente, aos que se lles xuntará a correspondente folla de valoración, conferíndolles un prazo de vinte días durante o cal poderán manifestar por escrito ante esta Secretaría Xeral de Urbanismo a súa desconformidade coa valoración establecida no expediente aprobado, de conformidade co disposto polo artigo 143.7 da Lei 9/2002, do 30 de decembro, advertindo que, transcorrido o citado prazo de vinte días sen que se formule oposición á valoración, se entenderá aceptada a que se fixou no acto aprobatorio do expediente, e determinado o prezo xusto definitivamente e de conformidade (artigo 143.8 da Lei 9/2002, do 30 de decembro, e a Lei 2/2010, do 25 de marzo, de medidas urxentes de modificación da Lei 9/2002).</p>
    <p>Igualmente notificaráselle o contido desta resolución á Fiscalía da Audiencia Provincial, para os efectos establecidos no artigo 5 da Lei de expropiación forzosa, en relación cos propietarios descoñecidos e os non comparecentes no procedemento expropiatorio.</p>
    <p>Terceiro. Publicar a presente resolución así como o anexo en que se relacionan os bens e dereitos afectados pola expropiación, no Diario Oficial de Galicia e no taboleiro de edictos do concello.</p>
    <p>Así mesmo, a publicación e exposición no taboleiro de edictos do concello servirá de notificación aos propietarios descoñecidos, respecto dos cales se ignore o lugar de notificación ou ben, tramitada a notificación, non se puidese realizar. Todo isto de conformidade co disposto polo artigo 59.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Contra esta resolución, que pon fin á vía administrativa, poderase interpoñer recurso potestativo de reposición ante o conselleiro de Medio Ambiente, Territorio e Infraestruturas, no prazo dun mes contado a partir do día seguinte ao da notificación desta resolución (artigo 16 da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro) ou recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia no prazo de dous meses contados desde o día seguinte ao da notificación (artigo 46.1 da Lei 29/1998, da xurisdición contencioso-administrativa).</p>
    <p>Para o caso de que se interpoña o recurso potestativo de reposición, ata que sexa resolto expresamente ou se produza a desestimación presunta, non se poderá interpoñer recurso contencioso-administrativo.</p>
    <p>Todo isto sen prexuízo de que, no caso de desconformidade coa valoración establecida, os interesados dispoñen dun prazo de vinte días para manifestar a súa desconformidade como se indicou no número 2 desta resolución, nos termos establecidos polo artigo 143.7 da Lei 9/2002, do 30 de decembro, e a Lei 2/2010, do 25 de marzo, de medidas urxentes de modificación da Lei 9/2002.</p>
    <p>O que se lle comunica para o seu coñecemento e efectos oportunos.</p>
    <p>Santiago de Compostela, 18 de xullo de 2013</p>
    <footer><p>Mª Encarnación Rivas Díaz<br>Secretaria xeral de Ordenación do Territorio e Urbanismo</p></footer>
    <h2>ANEXO<br>Relación inicial de bens, dereitos e titulares</h2>
    <table>
     <tbody>
      <tr>
       <td>Nº predio</td>
       <td>Polígono</td>
       <td>Titular</td>
       <td>Superficie que&lt;br&gt;se expropiará (m2)</td>
      </tr>
      <tr>
       <td>957</td>
       <td>31</td>
       <td>Descoñecido</td>
       <td>1.575,00</td>
      </tr>
      <tr>
       <td>965</td>
       <td>31</td>
       <td>Descoñecido</td>
       <td>496,00</td>
      </tr>
      <tr>
       <td>966</td>
       <td>31</td>
       <td>Descoñecido</td>
       <td>493,00</td>
      </tr>
      <tr>
       <td>968</td>
       <td>31</td>
       <td>Descoñecido</td>
       <td>676,00</td>
      </tr>
      <tr>
       <td>969</td>
       <td>31</td>
       <td>Descoñecido</td>
       <td>952,00</td>
      </tr>
      <tr>
       <td>971</td>
       <td>31</td>
       <td>Descoñecido</td>
       <td>379,00</td>
      </tr>
     </tbody>
    </table>

