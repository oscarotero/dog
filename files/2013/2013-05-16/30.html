---
date: '2013-05-16'
id: CA04-230413-0029
page: 16993
number: 93
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 19 de abril de 2013, da Xefatura Territorial de Ourense, pola
  que se autoriza, se aproba o proxecto de execución e se declara en concreto de
  utilidade pública, para os efectos da urxente ocupación, a instalación
  eléctrica denominada LMT derivada As Forcadas, no concello de Chandrexa de
  Queixa (expediente IN407A 2013/04-3).
range: Resolución
url: >-
  https://www.xunta.gal/dog/Publicados/2013/20130516/AnuncioCA04-230413-0029_gl.html
---
<p>Examinado o expediente instruído por pedimento de Unión Fenosa Distribución, S.A., con domicilio para efectos de notificacións na Batundeira, 2, Velle, 32960 Ourense, sobre autorización administrativa e declaración, en concreto, de utilidade pública da instalación eléctrica de referencia, así como a aprobación do seu proxecto de execución, asinado o 16.8.2012 por Burkard Hecht Elorduy, enxeñeiro industrial colexiado número 2633, resultan os seguintes:</p>
    <p>Antecedentes de feito.</p>
    <p>Primeiro. A petición someteuse a información pública por Acordo do 28 de xaneiro de 2013 desta xefatura territorial que, en aplicación dos artigos 125 e 144 do Real decreto 1955/2000, do 1 de decembro, polo que se aproba o regulamento de aplicación da Lei 54/1997, do 27 de novembro, do sector eléctrico, foi publicado nos seguintes medios: DOG do 21.2.2013, BOP de Ourense do 26.2.2013, e no xornal diario <em>La Región</em> do 7.2.2013; tamén estivo en exposición pública no taboleiro de anuncios do concello afectado e nesta xefatura territorial.</p>
    <p>Segundo. Dentro do prazo establecido para iso non se presentou ningunha alegación en contra da realización deste proxecto.</p>
    <p>Terceiro. As características técnicas das instalacións proxectadas, que teñen un orzamento de 29.164,75 euros, son as seguintes:</p>
    <p>– Renovación do treito inicial da liña eléctrica aérea existente, a 20 kV, derivada As Forcadas (CTR804 Covas 4), de 869 m, ata o apoio número 7 de derivación ao CT Bretelo, coa instalación de novo condutor LA-56 e novos apoios de formigón/metálicos. </p>
    <p>Fundamentos de dereito.</p>
    <p>Primeiro. A Xefatura Territorial da Consellería de Economía e Industria de Ourense é competente para resolver este expediente con fundamento no Estatuto de autonomía de Galicia, no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma galega en materia de industria, enerxía e minas, e no exercicio das competencias atribuídas polo Real decreto 1955/2000, polo Decreto 36/2001, do 25 de xaneiro, e polo Decreto 245/2009, do 30 de abril, que regula as delegacións territoriais da Xunta de Galicia (DOG do 1 de maio).</p>
    <p>Segundo. No expediente cumpríronse os trámites sinalados no artigo 53 da sinalada Lei 54/1997 e os regulamentarios ordenados nos capítulos II e V do título VII do Real decreto 1955/2000, do 1 de decembro, que regula o procedemento de autorización de instalacións de enerxía eléctrica.</p>
    <p>Terceiro. O proxecto de execución, que está informado de xeito favorable polos servizos técnicos desta xefatura territorial, reúne todos os requisitos necesarios para a súa execución, e efectuarase a comprobación sobre o terreo da traza da liña eléctrica, na cal non se dá ningunha das limitacións á constitución de servidume de paso a que se refire o artigo 161 do Real decreto 1955/2000.</p>
    <p>Esta xefatura territorial, de acordo co que antecede e en exercicio das competencias que ten atribuídas, resolve:</p>
    <p>1º. Autorizar, aprobar o proxecto e declarar de utilidade pública, en concreto, as ditas instalacións, cuxas características se axustarán en todas as súas partes ás que figuran no proxecto, e ás condicións técnicas e de seguranza establecidas nos regulamentos de aplicación.</p>
    <p>Esta autorización outórgase sen prexuízo das concesións e autorizacións que sexan necesarias, de acordo con outras disposicións que resulten aplicables, e en especial as relativas á ordenación do territorio e ao ambiente.</p>
    <p>As instalacións executaranse nun prazo non superior a un ano, contado a partir da data desta resolución.</p>
    <p>A declaración de utilidade pública leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa.</p>
    <p>2º. Que o representante da Administración, en cumprimento do disposto nos artigos 52 da Lei de expropiación forzosa, do 16 de decembro de 1954, e 149 do Real decreto 1955/2000, dea comezo ao levantamento das actas previas á ocupación, nos días e horas que a cada interesado se lle notifique de xeito individual, daqueles predios que figuran no anexo da resolución de información pública do proxecto.</p>
    <p>Contra a presente resolución, que non é definitiva en vía administrativa, cabe interpor recurso de alzada ante o conselleiro de Economía e Industria no prazo dun mes contado a partir do día seguinte ao da súa publicación, conforme o establecido no artigo 114 da Lei 30/1992, do 26 de novembro, de réxime xurídico das administracións públicas e do procedemento administrativo común, ou calquera outro recurso que se considere pertinente.</p>
    <p>Ourense, 19 de abril de 2013</p>
    <footer><p>P.S.L. (Decreto 324/2009, do 11 de xuño)<br>María Dolores Pérez Ayuso<br>Xefa do Servizo de Enerxía e Minas</p></footer>

