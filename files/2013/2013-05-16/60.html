---
date: '2013-05-16'
id: G2018-240413-0002
page: 17067
number: 93
agency: Universidade de Santiago de Compostela
section: VI. Anuncios. a) Administración autonómica.
title: >-
  ENCOMENDA de xestión do 17 de abril de 2013 pola que se lle encarga a Unixest,
  S.L. o apoio na mellora das ferramentas e mecanismos de comunicación desta
  universidade.
range: Anuncio
url: >-
  https://www.xunta.gal/dog/Publicados/2013/20130516/AnuncioG2018-240413-0002_gl.html
---
<p>Juan José Casares Long, reitor da Universidade de Santiago de Compostela (USC), actuando en nome e representación da USC, en virtude das facultades legais que lle confiren a Lei orgánica 6/2001, do 21 de decembro, de universidades, modificada pola Lei 4/2007, do 12 de abril, e os estatutos da USC, aprobados polo Decreto 28/2004, do 22 de xaneiro,</p>
    <h2>EXPÓN:</h2>
    <p>Primeiro. No ano 2013 a USC deberá dar continuidade ao desenvolvemento dos traballos de definición, elaboración e execución dun plan de comunicación institucional nos medios sociais. Os citados traballos iniciáronse no ano 2012 a través dunha encomenda de xestión á sociedade Unixest, S.L., que xa executou unha primeira aproximación ao dito plan, a cal comprendeu unha definición xeral deste. Neste momento cómpre, ademais, avanzar noutras tarefas relacionadas coa propia execución do plan inicialmente proposto. </p>
    <p>Segundo. Unixest, S.L., tal como se recolle no artigo 2 <em>in fine </em>dos seus propios estatutos, constitúese como un medio propio instrumental baixo a forma de sociedade unipersoal de capital integramente universitario, que conta cos medios axeitados para levar a cabo os traballos mencionados. </p>
    <p>Terceiro. O artigo 24.6 do Real decreto lexislativo 3/2011, do 14 de novembro, polo que se aproba o texto refundido da Lei de contratos do sector público (TRLCSP), establece que as relacións entre a USC, na súa condición de Administración pública, e Unixest, S.L., como medio instrumental seu, regularanse mediante as encomendas de xestión previstas no dito artigo. </p>
    <p>Cuarto. Conforme o anteriormente exposto, a USC acorda encargarlle a Unixest, S.L. o desenvolvemento e a mellora das ferramentas e mecanismos de comunicación da USC-2013, de acordo coas seguintes condicións:</p>
    <p>Primeira. <em>Obxecto da encomenda</em></p>
    <p>O obxecto desta encomenda de xestión é o desenvolvemento e a mellora das ferramentas e mecanismos de comunicación da USC-2013.</p>
    <p>Esta encomenda realízase por razóns de eficacia e por carecer a USC dos medios técnicos apropiados para levalas a cabo por si mesma; o seu importe ascende á cantidade de doce mil euros (12.000 €), IVE exento. </p>
    <p>Segunda. <em>Actuacións que se deben desenvolver</em> </p>
    <p>Os traballos deberán realizarse na forma definida que se achega como anexo á presente encomenda, que forma parte dela para todos os efectos. </p>
    <p>Terceira. <em>Partida orzamentaria</em> </p>
    <p>O importe da presente encomenda satisfarase con cargo á partida orzamentaria 8010300022602 do orzamento de gastos da USC.</p>
    <p>Cuarta. <em>Aboamento dos traballos </em></p>
    <p>O aboamento dos traballos realizarase mediante pagamentos parciais do 25% (3.000 €) do importe da encomenda de xestión, sempre que os servizos se efectúen sen incidencias e os informes correspondentes se entregasen e fosen recibidos con conformidade pola USC.</p>
    <p>Quinta. <em>Inicio das actuacións e duración da encomenda</em></p>
    <p>O prazo de execución da encomenda será de seis meses, contados a partir da data da súa formalización.</p>
    <p>Sexta. <em>Natureza da encomenda</em></p>
    <p>A presente encomenda ten a natureza dos contratos e negocios xurídicos excluídos do ámbito de aplicación do TRLCSP, previstos no seu artigo 4.1.n), rexerase polas súas propias normas e aplicaranse os principios do TRLCSP para resolver as dúbidas que se puidesen suscitar.</p>
    <p>Santiago de Compostela, 17 de abril de 2013</p>
    <footer><p>Juan José Casares Long<br>Reitor da Universidade de Santiago de Compostela</p></footer>

