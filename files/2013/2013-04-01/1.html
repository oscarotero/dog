---
date: '2013-04-01'
id: G0244-220313-0001
page: 9365
number: 62
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  DECRETO 52/2013, do 14 de marzo, polo que se establece a estrutura orgánica da
  Escola Galega de Administración Pública.
range: Decreto
url: >-
  https://www.xunta.gal/dog/Publicados/2013/20130401/AnuncioG0244-220313-0001_gl.html
---
<p>A Lei 4/1987, do 27 de maio, modificada pola Lei 10/1989, do 10 de xullo, creou a Escola Galega de Administración Pública como organismo autónomo de carácter administrativo adscrito á Consellería da Presidencia. Esta lei foi desenvolvida polo Decreto 306/1990, do 24 de maio, que aproba o Regulamento de organización e funcionamento da devandita escola, e, no que atinxe á estrutura orgánica desta, sucesivamente polos decretos 336/1990, do 8 de xuño, 65/2008, do 27 de marzo, e 175/2010, do 14 de outubro.</p>
    <p>Nas súas orixes a Escola Galega de Administración Pública obedece á necesidade de consolidar e modernizar a Administración xurdida da configuración de Galicia como comunidade autónoma. Desde entón, a súa finalidade principal é formar e especializar o persoal ao servizo da Administración autonómica. Xa que logo, trátase dun centro oficial de docencia, investigación e divulgación de todas aquelas materias que sexan de interese para o persoal ao servizo da Administración xeral da Comunidade Autónoma de Galicia, doutras administracións públicas galegas e da sociedade en xeral, que se configura como un instrumento de primeira orde para a profesionalización do emprego público, acorde coas exixencias dunha sociedade democrática e do Estado de dereito, no que o aparato administrativo debe actuar con suxeición plena ao principio de legalidade.</p>
    <p>Por outra banda, a Escola Galega de Administración Pública ten desde a súa fundación a vocación de se constituír nun foro de debate para analizar os problemas sociais, a fin de que dese debate poidan xurdir posibles políticas públicas, servindo así de punto de encontro para a reflexión, o intercambio de ideas e, en definitiva, a xeración de coñecemento orientado á mellora das nosas administracións. Simultaneamente e en relación co anterior, actúa como un centro de información para mellorar a interacción entre a esfera pública e a privada, que promove a máxima difusión dos coñecementos á sociedade no seu conxunto e que pon todo o seu acervo e a súa bagaxe de coñecementos ao servizo da mellora da Administración e da satisfacción das necesidades e expectativas sociais.</p>
    <p>A estrutura orgánica da Escola debe responder axeitadamente ao máis eficaz cumprimento de todas esas funcións. A norma regulamentaria actualmente vixente neste materia, o Decreto 175/2010, do 14 de outubro, suprimiu a unidade de investigación social con categoría de subdirección xeral que creara o Decreto 65/2008, do 27 de marzo, e racionalizou as unidades dedicadas á formación e perfeccionamento do persoal administrativo fundindo os dous servizos que existían desde a fundación da Escola, un destinado ao persoal ao servizo da Administración autonómica e outro ao da Administración local e outras administracións, nun só. Cómpre seguir profundando nesta liña, nun momento en que a simplificación da organización administrativa se constitúe nun dos principais obxectivos da acción de goberno da Xunta de Galicia.</p>
    <p>Así, mantense a estrutura dual baseada en dúas unidades administrativas con rango de subdireccións xerais: a Secretaría Xeral e a Subdirección Académica, que substitúe a actual Xefatura de Estudos.</p>
    <p>A Secretaría Xeral pasa a asumir toda a xestión económica e administrativa da Escola, incluída a xestión das actividades formativas, que ata agora dependían da Xefatura de Estudos. Por conseguinte, nela intégranse o Servizo Económico-Administrativo e o Servizo de Xestión das Actividades de Formación e Selección. </p>
    <p>O Servizo Económico-Administrativo ten a función de desenvolver a xestión económica e orzamentaria, de persoal e de réxime interior da Escola, así como a coordinación dos procedementos administrativos, de acordo cos principios que rexen a actuación administrativa. Asemade, asume a coordinación dos sistemas de garantía interna da calidade. </p>
    <p>O Servizo de Xestión das Actividades de Formación e Selección ten como función primordial a organización e o desenvolvemento das diferentes actividades formativas planificadas polo Servizo de Programación das Actividades de Formación, así como a xestión das competencias que en materia de selección de persoal correspondan á Escola, de acordo cos principios de austeridade, transparencia e eficiencia no gasto. En particular, no que se refire á área de formación, este servizo é o responsable de elaborar as convocatorias dos cursos para a súa publicación no <em>Diario Oficial de Galicia</em>, organizar o desenvolvemento das actividades formativas, seleccionar o alumnado por cursos e organizar e supervisar a efectiva avaliación da calidade destes.</p>
    <p>A Subdirección Académica garante o impulso e a coordinación das atribucións que en materia de formación, estudos, investigación e publicacións corresponden á Escola Galega de Administración Pública. Así, son as súas funcións primordiais a coordinación en materia de formación de toda a Escola, a implantación de procesos que aseguren a mellora da calidade na formación, o impulso dos estudos, investigacións e publicacións e a proposta e o desenvolvemento dos oportunos acordos de colaboración nestas materias con outras institucións públicas ou privadas. Dela dependen o Servizo de Programación das Actividades de Formación e o Servizo de Estudos, Investigación e Publicacións, que substitúe o actual Servizo de Estudos e Publicacións, integrando as funcións deste último coas de investigación que realizaba a Unidade de Investigación, Avaliación e Calidade dependente da Secretaría Xeral, que se suprime.</p>
    <p>O Servizo de Programación das Actividades de Formación elabora os plans de actividades formativas do persoal ao servizo das distintas administracións públicas galegas, para o que terá en conta os resultados dos estudos de diagnóstico de necesidades formativas que se desenvolvan desde a propia Escola Galega de Administración Pública ou institucións afíns de recoñecido prestixio. Os plans de formación renovaranse periodicamente, atendendo á vixencia dos contidos, á incorporación de actividades innovadoras e á valoración da propia actividade formativa por parte dos/as destinatarios/as e outros grupos de interese implicados, atendendo ao obxectivo xeral da Escola de procura da excelencia na calidade da formación e o avance no camiño da mellora continua. </p>
    <p>O Servizo de Estudos, Investigación e Publicacións ten como función fundamental a promoción e difusión de estudos, investigacións e publicacións relativos ás administracións públicas, así como a programación e xestión de cursos de excelencia, seminarios, congresos, conferencias e xornadas en que se propicie o debate de ideas e propostas sobre as administracións públicas. A Escola amosa así o seu desexo de contribuír desde Galicia á produción e divulgación de coñecemento científico-social, co obxectivo de subministrar ao persoal das administracións públicas galegas, e á sociedade en xeral, información útil para a mellor formulación e solución dos problemas actuais. Trátase, xa que logo, de apoiar e difundir a reflexión e o debate sobre asuntos de especial relevancia pública.</p>
    <p>En consecuencia, por proposta do vicepresidente e conselleiro de Presidencia, Administracións Públicas e Xustiza, co informe favorable previo da Consellería de Facenda, e logo de deliberación do Consello da Xunta de Galicia na súa reunión do día catorce de marzo de dous mil trece,</p>
    <h2>DISPOÑO:</h2>
    <p>Artigo 1. <em>Órganos de goberno e administración e estrutura organizativa básica</em></p>
    <p>1.1. A Escola Galega de Administración Pública é un organismo autónomo de carácter administrativo, adscrito organicamente á Consellería de Presidencia, Administracións Públicas e Xustiza, que se estrutura nos seguintes órganos de goberno e administración:</p>
    <p>a) O Consello Reitor. Corresponden ao Consello Reitor as facultades atribuídas polo artigo 6 da Lei 4/1987, do 27 de maio, de creación da Escola Galega de Administración Pública.</p>
    <p>b) A Dirección. Corresponden á Dirección as facultades atribuídas polo artigo 9 da Lei 4/1987, do 27 de maio, de creación da Escola Galega de Administración Pública.</p>
    <p>1.2. Baixo a dependencia orgánica e funcional da Dirección da Escola Galega de Administración Pública haberá unha secretaría xeral e unha subdirección académica, ambas con rango de subdirección xeral.</p>
    <p>1.3. Na composición do Consello Reitor procurarase acadar unha composición equilibrada entre mulleres e homes.</p>
    <p>Artigo 2. <em>A Secretaría Xeral</em></p>
    <p>2.1. A Secretaría Xeral da Escola Galega de Administración Pública, baixo a dependencia orgánica e funcional da Dirección, exerce as seguintes funcións:</p>
    <p>a) Desempeñar a secretaría do Consello Reitor e velar pola execución dos acordos adoptados no seu seo.</p>
    <p>b) Preparar, en coordinación coa Subdirección Académica, os anteproxectos do plan anual de actividades e a memoria anual sobre as actuacións da Escola.</p>
    <p>c) Preparar as contas e o borrador do anteproxecto do orzamento da Escola.</p>
    <p>d) Xestionar o orzamento da Escola.</p>
    <p>e) Administrar e xestionar o patrimonio e os recursos económicos da Escola.</p>
    <p>f) Xestionar e supervisar a contratación administrativa.</p>
    <p>g) Levar a cabo o asesoramento xurídico e financeiro, así como elaborar os informes que lle solicite a Dirección.</p>
    <p>h) Administrar e xestionar o persoal da Escola, sen prexuízo da súa dependencia funcional das persoas responsables de cada unidade.</p>
    <p>i) Xestionar os asuntos de réxime interior, rexistro, información, documentación administrativa, arquivo e inventario.</p>
    <p>j) Coordinar e supervisar a elaboración das propostas de disposicións, instrucións, circulares e procedementos de xestión.</p>
    <p>k) Coordinar e inspeccionar os servizos e unidades da escola.</p>
    <p>l) Planificar e impulsar os sistemas de información e comunicación do organismo.</p>
    <p>m) Velar polo cumprimento da normativa sobre o tratamento de datos de carácter persoal, con especial referencia á implantación, revisión e auditoría dos documentos de seguridade exixibles no eido xeral da Escola.</p>
    <p>ñ) Establecer e manter procedementos de xestión interna para proporcionar ás distintas unidades e servizos os instrumentos necesarios para unha mellora continua na calidade dos servizos prestados pola Escola.</p>
    <p>o) Substituír a persoa titular da Dirección nos casos de ausencia, vacante ou enfermidade.</p>
    <p>p) Exercer calquera outra competencia que lle delegue a Dirección.</p>
    <p>2.2. Da Secretaría Xeral dependen orgánica e funcionalmente o Servizo Económico-Administrativo e o Servizo de Xestión das Actividades de Formación e Selección.</p>
    <p>Artigo 3. <em>O Servizo Económico-Administrativo</em></p>
    <p>Ao Servizo Económico-Administrativo correspóndenlle as seguintes funcións:</p>
    <p>a) A elaboración do borrador do anteproxecto de orzamentos da Escola.</p>
    <p>b) A execución e o control do orzamento, a tramitación das súas modificacións, a xestión económico-administrativa dos créditos orzamentarios e a xustificación das contas xerais.</p>
    <p>c) A habilitación de pagamentos e a adquisición, a xestión e o control de medios materiais para o funcionamento ordinario do organismo.</p>
    <p>d) A xestión e o mantemento das aulas e das demais instalacións da escola.</p>
    <p>e) A xestión de expedientes de contratación administrativa.</p>
    <p>f) A xestión do persoal e do réxime interno e a coordinación dos procedementos administrativos e dos sistemas de garantía interna da calidade.</p>
    <p>g) A xestión de nóminas do persoal da escola.</p>
    <p>h) O exercicio de cantas funcións lle encomende a persoa titular da Secretaría Xeral.</p>
    <p>Artigo 4. <em>Servizo de Xestión das Actividades de Formación e Selección</em></p>
    <p>Ao Servizo de Xestión das Actividades de Formación e Selección correspóndelle as seguintes funcións:</p>
    <p>a) Xestionar e organizar as actividades formativas derivadas do plan de formación anual da Escola dirixidas ao persoal ao servizo das administracións públicas galegas.</p>
    <p>b) Xestionar as actividades formativas derivadas de convenios de colaboración con outras entidades e outros órganos das administracións públicas galegas en materia de formación.</p>
    <p>c) Realizar a selección do alumnado nas actividades formativas da Escola dirixidas ao persoal ao servizo das administracións públicas galegas.</p>
    <p>d) Colaborar cos órganos competentes en materia de función pública na selección do persoal ao servizo da Administración xeral da Comunidade Autónoma de Galicia, con excepción do persoal docente e sanitario, de acordo co disposto na normativa estatal e autonómica respecto desta materia.</p>
    <p>e) Organizar os cursos selectivos de formación e os cursos complementarios de formación de carácter non selectivo vinculados a procesos de selección de persoal da Administración pública galega, coa excepción do persoal docente e sanitario.</p>
    <p>f) Colaborar na realización das probas selectivas para o acceso á condición de persoal funcionario ao servizo da Administración xeral da Comunidade Autónoma de Galicia convocadas de conformidade co disposto na lexislación da función pública de Galicia, e das outras administracións públicas que, logo de convenio, llo encomenden, con excepción do persoal docente e sanitario.</p>
    <p>g) Realizar as probas e impartir os cursos selectivos descentralizados para o acceso á condición de persoal funcionario local de corpos de habilitación de carácter estatal, de acordo co disposto na normativa estatal e autonómica nesta materia.</p>
    <p>h) Dar soporte técnico e asistir nos procesos selectivos para o acceso á condición de persoal funcionario das entidades locais de Galicia sen habilitación de carácter estatal e xestionar os cursos selectivos correspondentes, de acordo cos convenios que se subscriban coas distintas entidades locais.</p>
    <p>i) Exercer cantas funcións relacionadas coas anteriores lle encomende a persoa titular da Secretaría Xeral.</p>
    <p>Artigo 5. <em>A Subdirección Académica</em></p>
    <p>5.1. A Subdirección Académica, baixo a dependencia orgánica e funcional da Dirección, desenvolve as atribucións que lle corresponden á Escola Galega de Administración Pública en materia de formación e perfeccionamento do persoal ao servizo das administracións públicas galegas, así como as relativas a estudos, investigacións e publicacións sobre as administracións públicas.</p>
    <p>5.2. Co fin de exercer adecuadamente tales atribucións, dependen tanto orgánica como funcionalmente da Subdirección Académica o Servizo de Programación das Actividades de Formación e o Servizo de Estudos, Investigación e Publicacións.</p>
    <p>Artigo 6. <em>O Servizo de Programación das Actividades de Formación</em></p>
    <p>Ao Servizo de Programación das Actividades de Formación corresponderanlle as seguintes funcións:</p>
    <p>a) A elaboración da proposta do plan de formación anual do persoal ao servizo da Administración autonómica, con excepción do persoal docente e sanitario, así como do persoal ao servizo da Administración local de Galicia e doutras administracións públicas galegas, así como a programación das actividades formativas derivadas dos convenios subscritos.</p>
    <p>b) O coñecemento, coordinación e seguimento dos diferentes plans de formación dirixidos ao persoal da Administración autonómica de Galicia, e o coñecemento e seguimento dos diferentes plans de formación do persoal da Administración local e doutras administracións públicas de Galicia.</p>
    <p>c) A elaboración de propostas sobre formación e perfeccionamento do persoal, en colaboración, de ser o caso, coas unidades e responsables de formación dos departamentos e organismos da Administración xeral da Comunidade Autónoma de Galicia.</p>
    <p>d) A implantación de procesos de mellora continua da formación no ámbito da Administración pública galega.</p>
    <p>e) O desenvolvemento dos procedementos que permitan avaliar a calidade das actividades formativas desenvolvidas pola Escola.</p>
    <p>f) A proposta, planificación e avaliación de proxectos formativos innovadores dirixidos ao persoal ao servizo das administracións públicas galegas.</p>
    <p>g) A proposta e planificación de actividades formativas de carácter transversal dirixidas ao persoal ao servizo das administracións públicas galegas, servíndose especialmente das metodoloxías de formación non presencial.</p>
    <p>h) A análise das necesidades formativas do persoal ao servizo das administracións públicas galegas.</p>
    <p>i) A elaboración e tramitación de convenios de colaboración en materia de formación con outras entidades e outros órganos das administracións públicas galegas.</p>
    <p>j) A xestión dos procesos de recoñecemento e homologación dos títulos correspondentes a actividades formativas realizadas por outros centros e dirixidas ao persoal ao servizo das administracións públicas galegas.</p>
    <p>k) A xestión das bases de datos de profesorado e persoas expertas, así como a proposta de nomeamento do profesorado.</p>
    <p>l) Cantas funcións relacionadas coas anteriores lle encomende a persoa titular da Subdirección Académica.</p>
    <p>Artigo 7. <em>O Servizo de Estudos, Investigación e Publicacións</em></p>
    <p>Ao Servizo de Estudos, Investigación e Publicacións correspóndenlle as seguintes funcións:</p>
    <p>a) Desenvolver estudos e investigacións de natureza multidisciplinar sobre as administracións públicas.</p>
    <p>b) Promover a difusión de estudos e publicacións relativas ás administracións públicas.</p>
    <p>c) Organizar cursos de excelencia, superiores e de especialización, seminarios, congresos, conferencias e xornadas en que se propicie o debate de ideas e propostas sobre as administracións públicas.</p>
    <p>d) Planificar e dirixir a execución dos programas de actividades dirixidas á formación dos cadros de persoal directivo das administracións públicas.</p>
    <p>e) Programar e xestionar as actividades formativas de longa duración en colaboración, de ser o caso, coas universidades e outras entidades.</p>
    <p>f) Preparar e xestionar a convocatoria de bolsas destinadas a fomentar o estudo e a investigación en materias relacionadas coas actividades da Escola, vinculadas especialmente coa linguaxe administrativa, coa biblioteconomía e a documentación, coas novas tecnoloxías aplicadas á formación e con calquera outra que se considere relevante.</p>
    <p>g) Preparar e xestionar a convocatoria de premios destinados a fomentar os estudos e os traballos sobre as administracións públicas.</p>
    <p>h) Manter relacións de cooperación e intercambio con outras institucións de interese docente para as actividades da Escola.</p>
    <p>i) Planificar e xestionar o programa editorial, a difusión e a publicidade das actividades da Escola e a distribución das publicacións resultantes.</p>
    <p>j) Xestionar a biblioteca especializada da Escola e seleccionar e impulsar a política de adquisicións bibliográficas e de xeración de contidos e documentación de relevancia para as administracións públicas.</p>
    <p>k) Exercer cantas funcións relacionadas coas anteriores lle encomende a persoa titular da Subdirección Académica.</p>
    <p>Disposición adicional primeira</p>
    <p>No exercicio das funcións a que se refire este decreto integrarase de xeito activo a dimensión de igualdade de oportunidades entre mulleres e homes.</p>
    <p>Disposición adicional segunda</p>
    <p>Nos nomeamentos de altos cargos, así como dos/as titulares e membros dos órganos da Escola Galega de Administración Pública, procurarase acadar o principio de presenza equilibrada entre mulleres e homes.</p>
    <p>Disposición transitoria primeira</p>
    <p>Cando, como consecuencia da modificación da estrutura orgánica que se establece neste decreto, se modifique a denominación ou contido funcional de subdireccións xerais e servizos existentes con anterioridade, autorízase a persoa titular da Vicepresidencia e Consellería de Presidencia, Administracións Públicas e Xustiza para adscribir o persoal funcionario que ocupaba o posto existente ao posto equivalente que figura neste decreto.</p>
    <p>No caso de supresión ou amortización das subdireccións xerais e das xefaturas de servizo, será de aplicación o establecido na normativa vixente en materia de función pública.</p>
    <p>Disposición transitoria segunda</p>
    <p>As unidades e postos de traballo con nivel orgánico inferior ao de servizo correspondentes aos servizos suprimidos ou amortizados como consecuencia deste decreto continuarán subsistentes e retribuiranse con cargo aos mesmos créditos orzamentarios, ata que se aprobe a nova relación de postos de traballo adaptada á estrutura orgánica establecida neste decreto. As unidades e os postos de traballo encadrados nos órganos suprimidos adscribiranse provisionalmente, por orde da persoa titular da Vicepresidencia e Consellería de Presidencia, Administracións Públicas e Xustiza, aos órganos establecidos neste decreto en función das atribucións que teñen asignadas.</p>
    <p>Disposición derrogatoria</p>
    <p>Queda derrogado o Decreto 175/2010, do 14 de outubro, polo que se establece a estrutura orgánica da Escola Galega de Administración Pública, e calquera outra normativa de igual ou inferior rango que se opoña ao establecido neste decreto ou que o contradiga.</p>
    <p>Disposición derradeira primeira</p>
    <p>Autorízase a persoa titular da Vicepresidencia e Consellería de Presidencia, Administracións Públicas e Xustiza para ditar as disposicións que sexan necesarias para o desenvolvemento deste decreto.</p>
    <p>Disposición derradeira segunda</p>
    <p>A estrutura orgánica establecida e regulada por este decreto non comporta incremento de gasto.</p>
    <p>Disposición derradeira terceira</p>
    <p>Este decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, catorce de marzo de dous mil trece</p>
    <footer><p>Alfonso Rueda Valenzuela<br>Vicepresidente e conselleiro de Presidencia,<br>Administracións Públicas e Xustiza</p></footer>

