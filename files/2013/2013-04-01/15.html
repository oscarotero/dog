---
date: '2013-04-01'
id: G0164-190313-0002
page: 9481
number: 62
agency: 'Consellería de Cultura, Educación e Ordenación Universitaria'
section: IV. Oposicións e concursos.
title: >-
  ORDE do 15 de marzo de 2013 pola que se anuncia a convocatoria pública para a
  provisión, polo sistema de libre designación, de postos de directores e
  directoras da Rede de centros integrados de formación profesional de Galicia.
range: Orde
url: >-
  https://www.xunta.gal/dog/Publicados/2013/20130401/AnuncioG0164-190313-0002_gl.html
---
<p>A Lei orgánica 5/2002, do 19 de xuño, das cualificacións e da formación profesional, ten por obxecto a ordenación do sistema integrado de formación profesional, cualificacións e acreditación que responda ás demandas sociais, con eficacia e transparencia, a través das diferentes modalidades formativas.</p>
    <p>Esta lei, no punto 5 do seu artigo 11, establece que a dirección dos centros integrados de formación profesional de titularidade das administracións educativas será nomeada mediante o procedemento de libre designación, pola Administración competente, entre funcionarios públicos docentes, consonte os principios de mérito, capacidade e publicidade, unha vez consultados os órganos colexiados do centro.</p>
    <p>O Decreto 266/2007, do 28 decembro, polo que se regulan os centros integrados de formación profesional na Comunidade Autónoma de Galicia, establece no seu artigo 13.1º que a dirección dos centros integrados de titularidade pública será provista polo procedemento de libre designación. No caso dos centros integrados de titularidade da Administración educativa, o nomeamento efectuarase entre funcionarios e funcionarias docentes, consonte os principios de mérito, capacidade e publicidade, logo do informe dos órganos colexiados do centro.</p>
    <p>O Decreto 77/2011, do 7 de abril, polo que se establece o Regulamento orgánico dos centros integrados de formación profesional competencia da Consellería de Educación e Ordenación Universitaria, establece no seu artigo 8 que a dirección dos centros integrados de formación profesional de titularidade pública será provista polo procedemento de libre designación entre o persoal funcionario docente. No procedemento para o nomeamento da dirección rexerán os principios de igualdade, mérito e capacidade, así como o de publicidade. En todo caso, o procedemento resolverase logo do informe non vinculante dos órganos colexiados.</p>
    <p>Pola súa banda, a Orde do 22 de xaneiro de 2009 pola que se regula a organización e o funcionamento do Consello Social dos centros integrados de formación profesional de Galicia, no seu artigo 1, define o Consello Social dos centros integrados de formación profesional de Galicia como o órgano de participación que impulsa a colaboración entre a sociedade galega e estes centros mediante a determinación das necesidades do seu contorno, coa finalidade de contribuír eficazmente ao desenvolvemento social, profesional, económico, tecnolóxico e cultural de Galicia, á mellora da calidade do servizo público da formación profesional e á obtención dos recursos precisos para procurar a súa suficiencia económica e financeira.</p>
    <p>A mesma norma define no seu artigo 2 as funcións do órgano e inclúe na súa letra e) a de emitir informe das candidaturas con carácter previo ao nomeamento do director ou da directora do centro.</p>
    <p>Así mesmo, o Decreto 29/2007, do 8 de marzo, polo que se regula a selección, nomeamento e cesamento dos directores e directoras dos centros docentes públicos que imparten as ensinanzas reguladas na Lei orgánica 2/2006, do 3 de maio, de educación, no seu artigo 3.3º, establece que o nomeamento da dirección dos centros integrados de formación profesional se axustará ao establecido no artigo 11.5º da Lei orgánica 5/2002, do 19 de xuño, das cualificacións e da formación profesional.</p>
    <p>A disposición adicional segunda da Orde do 29 de xullo de 2011 pola que se desenvolve o Decreto 77/2011, do 7 de abril, polo que se establece o Regulamento orgánico dos centros integrados de formación profesional competencia da Consellería de Educación e Ordenación Universitaria, establece a delegación, na persoa responsable da dirección xeral competente en materia de formación profesional, do nomeamento das persoas responsables da dirección dos centros integrados de formación profesional.</p>
    <p>Existindo centros integrados de formación profesional dependentes da Consellería de Cultura, Educación e Ordenación Universitaria en que a dirección remata o mandato o 30 de xuño de 2013, e de acordo co que antecede, esta consellería </p>
    <h2>DISPÓN:</h2>
    <p>Primeiro. <em>Obxecto</em></p>
    <p>Anunciar a convocatoria para nomear, polo sistema de libre designación, a dirección dos centros públicos integrados de formación profesional pertencentes á Rede de centros integrados de formación profesional que se relacionan no anexo I.</p>
    <p>Segundo. <em>Requisitos dos candidatos</em></p>
    <p>Para participar nesta convocatoria deberán reunirse os seguintes requisitos:</p>
    <p>a) Ser funcionaria ou funcionario de carreira dun corpo docente a que se refire a Lei orgánica 2/2006, do 3 de maio, de educación.</p>
    <p>b) Estar en situación de servizo activo.</p>
    <p>c) Ter unha antigüidade de polo menos tres anos como funcionaria ou funcionario de carreira na función pública docente.</p>
    <p>Terceiro. <em>Solicitudes</em></p>
    <p>A solicitude de participación nesta convocatoria dirixirase á Dirección Xeral de Educación, Formación Profesional e Innovación Educativa da Consellería de Cultura, Educación e Ordenación Universitaria e presentarase no Rexistro Único da Xunta de Galicia, nos seus departamentos territoriais ou nas oficinas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de 15 días hábiles, contados a partir do día seguinte ao da publicación desta orde no<em> Diario Oficial de Galicia</em>, segundo o modelo que se inclúe como anexo II.</p>
    <p>No caso de que se opte por presentar a solicitude ante unha oficina de Correos, farase en sobre aberto, para que a instancia sexa datada e selada polo funcionario de Correos antes de ser certificada.</p>
    <p>Cuarto. <em>Documentación</em></p>
    <p>1. Os aspirantes deberán xuntar á petición:</p>
    <p>Curriculum vitae e xustificar, mediante certificación ou copia compulsada, os méritos que aleguen. </p>
    <p>Non terán que presentarse aqueles documentos xustificativos de méritos alegados e xa achegados polos concursantes para completar o seu expediente persoal na aplicación informática a través do enderezo: www.edu.xunta.es/datospersoais</p>
    <p>Aqueles méritos alegados e non xustificados documentalmente non serán tidos en conta.</p>
    <p>Quinto. <em>Nomeamento</em></p>
    <p>1. A resolución desta convocatoria farase pública no <em>Diario Oficial de Galicia</em> e poderán declararse desertas as direccións, de considerarse oportuno.</p>
    <p>2. O Consello Social dos centros integrados de formación profesional de Galicia e o claustro de profesado emitirá informe sobre as candidaturas que se presenten, no prazo dun mes, seguinte ao remate do prazo de solicitudes establecido na epígrafe terceira desta orde.</p>
    <p>3. A non emisión do informe referido no punto anterior non impedirá a resolución do procedemento.</p>
    <p>4. O director xeral de Educación, Formación Profesional e Innovación Educativa da Consellería de Cultura, Educación e Ordenación Universitaria procederá a nomear directores ou directoras aqueles candidatos seleccionados na resolución desta convocatoria.</p>
    <p>Sexto. Recursos</p>
    <p>Contra esta orde, que pon fin á vía administrativa, os interesados poderán interpoñer potestativamente recurso de reposición perante o conselleiro de Cultura, Educación e Ordenación Universitaria, no prazo dun mes contado desde o día seguinte ao da súa publicación no <em>Diario Oficial de Galicia</em>, de conformidade co establecido na Lei 30/1992, do 26 de novembro, ou poderán interpoñer directamente recurso contencioso-administrativo perante o xulgado do contencioso-administrativo competente no prazo de dous meses contados a partir da mesma data, segundo o establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>Disposición adicional única</p>
    <p>Resulta de aplicación ás persoas directoras dos centros integrados de formación profesional o Decreto 120/2002, do 22 de marzo, polo que se regula a consolidación parcial do complemento específico de dirección de centros escolares públicos.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 15 de marzo de 2013</p>
    <footer><p>Jesús Vázquez Abad<br>Conselleiro de Cultura, Educación e Ordenación Universitaria</p></footer>
    <h2>Anexo I<br>Relación de centros integrados de formación profesional</h2>
    <table>
     <thead>
      <tr>
       <td>Provincia</td>
       <td>Concello</td>
       <td>Código centro</td>
       <td>Centros integrados de formación profesional</td>
      </tr>
     </thead>
     <tbody>
      <tr>
       <td>A Coruña</td>
       <td>A Coruña</td>
       <td>15027897</td>
       <td>CIFP Paseo das Pontes</td>
      </tr>
      <tr>
       <td>A Coruña</td>
       <td>Ferrol</td>
       <td>15006754</td>
       <td>CIFP Ferrolterra</td>
      </tr>
      <tr>
       <td>A Coruña</td>
       <td>Ferrol</td>
       <td>15006778</td>
       <td>CIFP Rodolfo Ucha Piñeiro</td>
      </tr>
      <tr>
       <td>A Coruña</td>
       <td>Ribeira</td>
       <td>15014556</td>
       <td>CIFP Coroso</td>
      </tr>
      <tr>
       <td>Lugo</td>
       <td>Lugo</td>
       <td>27006516</td>
       <td>CIFP Politécnico de Lugo</td>
      </tr>
      <tr>
       <td>Ourense</td>
       <td>Ourense</td>
       <td>32016765</td>
       <td>CIFP Portovello</td>
      </tr>
      <tr>
       <td>Pontevedra</td>
       <td>Pontevedra</td>
       <td>36014489</td>
       <td>CIFP A Xunqueira</td>
      </tr>
      <tr>
       <td>Pontevedra</td>
       <td>Vigo</td>
       <td>36013448</td>
       <td>CIFP Manuel Antonio</td>
      </tr>
     </tbody>
    </table>

