---
date: '2013-09-23'
id: G0165-130913-0004
page: 37297
number: 181
agency: Consellería do Medio Rural e do Mar
section: III. Outras disposicións.
title: >-
  ORDE do 10 de setembro de 2013 pola que se estenden aos produtores non membros
  da Organización de Produtores de Pesca Fresca do Porto de Vigo (OPPF-4)
  determinadas normas orientadas á mellora da comercialización dos rapantes
  (Lepidorhombus spp.) procedentes do Gran Sol.
range: Orde
url: >-
  https://www.xunta.gal/dog/Publicados/2013/20130923/AnuncioG0165-130913-0004_gl.html
---
<p>O artigo 7 do Regulamento (CE) núm. 104/2000 do Consello, do 17 de decembro de 1999, polo que se establece a organización común de mercados no sector dos produtos da pesca e da acuicultura, dispón que no caso de que unha organización de produtores sexa considerada representativa da produción e comercialización nun ou en varios lugares de desembarque e de que o solicite ás autoridades competentes do Estado membro, este poderá decidir facer obrigatorias para os non membros da devandita organización as normas de produción e comercialización decididas pola organización sempre que estas respondan aos obxectivos de garantir o exercicio racional da pesca e mellorar as condicións de venda da súa produción.</p>
    <p>Pola súa banda, o Regulamento (CE) núm. 696/2008 da Comisión, do 23 de xullo, polo que se establecen as disposicións de aplicación do Regulamento (CE) núm. 104/2000 do Consello, do 17 de decembro de 1999, no relativo aos non membros de determinadas normas adoptadas por organizacións de produtores do sector da pesca, profundiza nos requisitos e no procedemento mediante os que debe ser realizada a extensión de normas das OPP aos non membros. No devandito procedemento, destácase a obriga dos Estados membros de notificar sen demora á Comisión Europea as normas que decidisen facer obrigatorias.</p>
    <p>O Real decreto 724/2003, do 13 de xuño, polo que se regulan as organizacións de produtores da pesca e da acuicultura e as súas asociacións, establece, no seu artigo 3, as condicións para o recoñecemento de organizacións de produtores da pesca (OPP) e, no seu artigo 10, recolle a posibilidade de extensión das súas normas conforme o artigo 7 do Regulamento (CE) núm. 104/2000.</p>
    <p>A Organización de Produtores de Pesca Fresca do Porto de Vigo (en diante, OPPF-4) recoñecida pola Orde do ministro de Agricultura, Pesca e Alimentación do 7 de xullo de 1986, solicitou á Consellería do Medio Rural e do Mar, de acordo cos artigos anteriores, a extensión daquelas normas que adoptaron os seus socios e que estaban orientadas á mellora da comercialización dos rapantes procedentes do Gran Sol, no seu Acordo do 15 de maio de 2013.</p>
    <p>A Orde do 5 de xuño de 2012 pola que se estenden aos produtores non membros da Organización de Produtores de Pesca Fresca do Porto de Vigo (OPPF-4) determinadas normas orientadas á mellora da comercialización dos rapantes procedentes do Gran Sol, xerou unha serie de beneficios derivados da súa aplicación, á vista dos cales, a OPPF-4 resolveu solicitar unha nova extensión na aplicación de normas.</p>
    <p>Na elaboración da presente orde foron consultados os sectores afectados.</p>
    <p>Tendo en conta que a materia cuxa extensión se acorda é das relacionadas no artigo 7 do Regulamento (CE) núm. 104/2000, do 17 de decembro de 1999, e considerando que a OPPF-4 é unha organización representativa da produción nos termos previstos no artigo 1 do Regulamento (CE) núm. 696/2008 da Comisión, do 23 de xullo, recoñecida polo extinto Ministerio de Agricultura, Pesca e Alimentación, e que a Comunidade Autónoma de Galicia é competente para realizar a devandita extensión, toda vez que as normas que se van estender teñen unha incidencia na ordenación do sector pesqueiro ao mellorar a comercialización dos rapantes.</p>
    <footer><p>DISPOÑO:</p></footer>
    <p>Primeiro. Mediante esta orde esténdense aos produtores non membros da Organización de Produtores de Pesca Fresca do Porto de Vigo (OPPF-4), recoñecida pola Orde do Ministerio de Agricultura, Pesca e Alimentación, do 7 de xullo de 1986, as seguintes normas para o cumprimento das medidas orientadas á mellora da comercialización dos rapantes (<em>Lepidorhombus spp.</em>) procedentes do Gran Sol, adoptadas pola citada OPP por Acordo do 15 de maio de 2013.</p>
    <p>a) Os desembarques dos rapantes non poderán ser de talla inferior a 25 centímetros.</p>
    <p>b) A referida limitación aplicarase aos desembarques das capturas que se realicen polo conxunto da frota de arrastre de Gran Sol nos portos situados na Comunidade Autónoma de Galicia.</p>
    <p>c) A dita limitación de desembarques soamente se aplicará aos produtores a que se fai extensiva a norma desde a data en que esta orde teña efectos.</p>
    <p>Segundo. A duración da aplicación da regra de extensión será dun (1) ano desde a entrada en vigor da presente orde.</p>
    <p>Terceiro. Conforme o establecido no número 3 do artigo 7 do Regulamento (CE) núm. 104/2000 do Consello, do 17 de decembro de 1999, polo que se establece a organización común de mercados no sector dos produtos da pesca e da acuicultura, comunicarase á Comisión Europea a extensión das normas previstas na presente orde.</p>
    <p>Cuarto. As infraccións da presente orde serán sancionadas de conformidade co establecido na lexislación vixente.</p>
    <p>Quinto. A presente orde pon fin á vía administrativa e contra ela pódese interpor recurso contencioso-administrativo perante o Tribunal Superior de Xustiza de Galicia no prazo de dous (2) meses contados a partir do día seguinte ao da súa publicación no DOG, e con carácter previo e potestativo, recurso de reposición no prazo dun (1) mes, contado a partir do día seguinte ao da súa publicación do DOG, ante a conselleira do Medio Rural e do Mar.</p>
    <p>Sexto. A presente orde entrará en vigor, conforme o disposto no artigo 5 do Regulamento (CE) núm. 696/2008, no prazo de oito (8) días desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 10 de setembro de 2013</p>
    <footer><p>Rosa María Quintana Carballo<br>Conselleira do Medio Rural e do Mar</p></footer>

