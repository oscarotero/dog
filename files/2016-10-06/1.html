---
date: '2016-10-06'
id: G0244-270916-0001
page: 45962
number: 191
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 132/2016, do 22 de setembro, polo que se declara a urxente ocupación,
  para efectos de expropiación forzosa, dos bens e dereitos necesarios para a
  realización das obras do proxecto da senda fluvial e recuperación das marxes
  do río Miño entre Salvaterra de Miño e o río Caselas.
range: Decreto
url: >-
  https://www.xunta.gal/dog/Publicados/2016/20161006/AnuncioG0244-270916-0001_gl.html
---
<p>O Concello de Salvaterra de Miño, en sesión do día vinte e seis de xaneiro de dous mil quince, aprobou o proxecto da senda fluvial e recuperación das marxes do río Miño entre Salvaterra de Miño e o río Caselas e acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa, ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu á información pública.</p>
    <p>O dito expediente tivo entrada o dous de agosto de dous mil dezaseis na Vicepresidencia e Consellería de Presidencia, Administracións Públicas e Xustiza e contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais logo da súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinalan o Concello e o informe do técnico municipal, a senda prevista discorrerá pola franxa de terreo entre o río e a vía do ferrocarril, por onde circulan persoas que teñen o acceso aos terreos próximos, co conseguinte perigo polo accidentado do terreo e o paso dos trens.</p>
    <p>O proxecto facilitará a actuación dos servizos de conservación da natureza da Xunta de Galicia, do Seprona, así como os da Confederación Miño-Sil; a obra supón tamén a continuación, a partir da ponte internacional, da senda fluvial que existe entre Monçao e Valença do Minho, o que porá á disposición dos veciños un espazo seguro para a práctica do deporte e outras actividades de ocio. </p>
    <p>A competencia para a declaración da urxente ocupación correspóndelle ao Consello da Xunta de Galicia, segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do vinte e dous de setembro de dous mil dezaseis,</p>
    <p class="dog-titulo">DISPOÑO:</p>
    <p>Artigo único</p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto da senda fluvial e recuperación das marxes do río Miño entre Salvaterra de Miño e o río Caselas e débese, se é o caso, unha vez ocupados os terreos necesarios, obter as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, vinte e dous de setembro de dous mil dezaseis</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

