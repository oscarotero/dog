---
date: '2018-01-04'
id: G0425-291217-0001
page: 1020
number: 3
agency: Consellería de Política Social
section: III. Outras disposicións.
title: >-
  ORDE do 28 de decembro de 2017 pola que se modifica a Orde do 1 de abril de
  2016 pola que se fixan os prezos privados correspondentes á prestación de
  servizos nas instalacións xuvenís e á expedición de carnés dirixidos á
  mocidade, xestionados pola Dirección Xeral de Xuventude, Participación e
  Voluntariado.
range: Orde
url: >-
  https://www.xunta.gal/dog/Publicados/2018/20180104/AnuncioG0425-291217-0001_gl.html
---
<p>O 8 de abril de 2016 publicouse no <em>Diario Oficial de Galicia,</em> número 67, a Orde do 1 de abril de 2016 pola que se fixan os prezos privados correspondentes á prestación de servizos nas instalacións xuvenís e á expedición de carnés dirixidos á mocidade, xestionados pola Dirección Xeral de Xuventude, Participación e Voluntariado.</p>
    <p>Nesta Orde do 1 de abril de 2016 establécense, no anexo I, os prezos exixibles pola prestación de servizos e actividades en campamentos, albergues, residencias e demais instalacións de xuventude, xestionados pola Dirección Xeral de Xuventude, Participación e Voluntariado, da Consellería de Política Social. </p>
    <p>No artigo 3 da dita orde recóllese os descontos aplicables pola condición de familia numerosa.</p>
    <p>A Lei 3/2011, do 30 de xuño, de apoio á familia e á convivencia de Galicia, regula no capítulo II os grupos de familias de especial consideración. Entre estes grupos inclúen as familias numerosas, na sección 1ª, e as familias monoparentais, na sección 2ª.</p>
    <p>Por este motivo, tendo en conta que, por definición, as familias monoparentais están compostas por un único proxenitor ou proxenitora con fillos ou fillas menores ao seu cargo e que non reciben contribución económica para o sustento por parte do outro proxenitor ou proxenitora, considérase procedente que reciban, na Orde de prezos do 1 de abril, o mesmo trato que as familias numerosas, por ser, como estas, merecedoras dunha protección especial, de acordo coa citada Lei 3/2011, do 30 de xuño.</p>
    <p>En consecuencia, procede modificar a Orde do 1 de abril de 2016 para estender tamén ás familias monoparentais os descontos que o seu artigo 3 recoñece ás familias numerosas nos prezos relativos ás actividades do programa Campaña de verán, e modificar o seu título e contido.</p>
    <p>Por outra banda, no anexo II da Orde do 1 de abril de 2016 recóllense os prezos relativos á expedición dos diferentes carnés dirixidos á mocidade, entre os cales están os carnés de alberguista: carné alberguista xove, carné alberguista adulto/a, carné alberguista grupo e carné alberguista familiar. </p>
    <p>Os prezos dos carnés que aparecen descritos no anexo II da Orde do 1 de abril de 2016 axústanse ao acordado pola asemblea da REAX (Rede Española de Albergues Xuvenís). En relación con estes carnés, nas súas diferentes modalidades –xove, adulto, grupo e familiar–, e os carnés ITIC (<em>International Teacher Identity Card</em>), IYTC (<em>International Youth Travel Card</em>) e ISIC (<em>International Student Identity Card</em>), os prezos veñen indicados polo Consorcio REAX, o organismo provedor destes a nivel nacional co obxecto de que aos mozos/as usuarios/as lles custe o mesmo calquera destes carnés independentemente do lugar de expedición. A Orde do 1 de abril de 2016 recolle este feito respectando así, polo tanto, as directrices establecidas para estes efectos. </p>
    <p>Polo que respecta ao carné de alberguista, que é o instrumento de afiliación á REAX, con validez internacional e requisito imprescindible para acceder a calquera albergue REAX, o pasado 7 de febreiro de 2017 a REAX, en asemblea extraordinaria que tivo lugar en Madrid, aprobou unha baixada do prezo de venda ao público deste carné, nas súas modalidades de alberguista xove, adulto e familiar, co obxectivo de traducir a baixada de prezos nunha maior venda de carnés de alberguista, así como nun incremento das estadías nocturnas dos albergues pertencentes á REAX.</p>
    <p>Por este motivo, e co fin de adaptar o prezo do carné de alberguista en Galicia ás directrices xerais da REAX e homoxeneizalo coas demais comunidades autónomas, é preciso actualizar a Orde do 1 de abril de 2016, en relación coa expedición destes carnés de alberguista, para equiparar os prezos ao resto do territorio.</p>
    <p>Por iso, facendo uso das facultades que me confire o artigo 34.6 da Lei 1/1983, do 22 de febreiro, de normas reguladoras da Xunta e da súa Presidencia, </p>
    <p class="dog-titulo">RESOLVO:</p>
    <p>Artigo único. Modificación da Orde do 1 de abril de 2016 pola que se fixan os prezos privados correspondentes á prestación de servizos nas instalacións xuvenís e á expedición de carnés dirixidos á mocidade, xestionados pola Dirección Xeral de Xuventude, Participación e Voluntariado</p>
    <p>A Orde do 1 de abril de 2016 pola que se fixan os prezos privados correspondentes á prestación de servizos nas instalacións xuvenís e á expedición de carnés dirixidos á mocidade, xestionados pola Dirección Xeral de Xuventude, Participación e Voluntariado, queda redactada como segue:</p>
    <p>Un. O artigo 3 queda redactado como segue:</p>
    <p>«Artigo 3. Desconto por familia numerosa e por familia monoparental</p>
    <p>1. Os/as membros de familia que teñan o título de familia numerosa poderán ter un desconto de ata un 50 % sobre os prezos relativos ás actividades promovidas pola Dirección Xeral de Xuventude, Participación e Voluntariado no programa Campaña de verán.</p>
    <p>2. Os/as membros de familias monoparentais poderán ter, así mesmo, un desconto de ata un 50 % sobre os prezos relativos ás actividades promovidas pola Dirección Xeral de Xuventude, Participación e Voluntariado no programa Campaña de verán. </p>
    <p>De conformidade co disposto no artigo 13 da Lei 3/2011, do 30 de xuño, de apoio á familia e á convivencia de Galicia, enténdese por familia monoparental o núcleo familiar composto por un único proxenitor ou proxenitora que non conviva con outra persoa coa cal manteña unha relación análoga á conxugal e os fillos ou as fillas menores ao seu cargo, sempre que o outro proxenitor ou proxenitora non contribúa economicamente ao seu sustento.</p>
    <p>Para os efectos da aplicación do desconto deberá acreditarse estar en posesión do certificado de recoñecemento da condición de familia monoparental, expedido pola Dirección Xeral de Familia, Infancia e Dinamización Demográfica da Consellería de Política Social da Xunta de Galicia».</p>
    <p>Dous. O anexo II. Prezos pola expedición dos diferentes carnés dirixidos á mocidade, da Orde do 1 de abril de 2016, queda redactado da seguinte maneira: </p>
    <p>«Prezos pola expedición dos diferentes carnés dirixidos á mocidade</p>
    <p> Tarifa en euros</p>
    <table>
     <tbody>
      <tr>
       <td>Carné xove</td>
       <td>............................................................................................ 6</td>
      </tr>
      <tr>
       <td>Carné alberguista xove</td>
       <td>............................................................................................ 5</td>
      </tr>
      <tr>
       <td>Carné alberguista adulto/a</td>
       <td>.......................................................................................... 10</td>
      </tr>
      <tr>
       <td>Carné alberguista grupo</td>
       <td>.......................................................................................... 16</td>
      </tr>
      <tr>
       <td>Carné alberguista familiar</td>
       <td>.......................................................................................... 18</td>
      </tr>
      <tr>
       <td>Carné teacher (ITIC)</td>
       <td>............................................................................................ 9</td>
      </tr>
      <tr>
       <td>Carné internacional xove (IYTC)</td>
       <td>............................................................................................ 9</td>
      </tr>
      <tr>
       <td>Carné student (ISIC)</td>
       <td>............................................................................................ 9»</td>
      </tr>
     </tbody>
    </table>
    <p>Disposición derradeira única. Entrada en vigor </p>
    <p>Esta orde entrará en vigor o mesmo día da súa publicación no <em>Diario Oficial de Galicia</em>. </p>
    <p>Santiago de Compostela, 28 de decembro de 2017</p>
    <footer><p>José Manuel Rey Varela<br>Conselleiro de Política Social</p></footer>

