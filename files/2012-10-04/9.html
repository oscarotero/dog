---
date: '2012-10-04'
id: G0003-270912-0003
page: 38185
number: 190
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 24 de setembro de 2012, do tribunal encargado de xulgar o
  proceso selectivo para o ingreso na clase de inspector farmacéutico, relativa
  á publicación das puntuacións definitivas do terceiro exercicio da fase de
  oposición, da conclusión da fase de oposición e da apertura da fase de
  concurso do proceso selectivo convocado por Resolución do 27 de xullo de 2010
  (Diario Oficial de Galicia número 149, do 5 de agosto).
range: Resolución
url: >-
  https://www.xunta.gal/dog/Publicados/2012/20121004/AnuncioG0003-270912-0003_gl.html
---
<p>A base sexta da Resolución do 27 de xullo de 2010 (DOG nº 149, do 5 de agosto), da Dirección de Recursos Humanos, pola que se convoca concurso-oposición libre para o ingreso en diversas clases de persoal sanitario funcionario ao servizo da comunidade autónoma, incluído no ámbito de aplicación da Lei 17/1989, do 23 de outubro, prevé no punto 7 da fase de oposición que, tras a publicación da puntuación provisional do exercicio, os/as interesados/as poderán presentar reclamación ante o tribunal no prazo de cinco días hábiles. A estimación ou desestimación das ditas reclamacións entenderase implícita na resolución pola que se publiquen as puntuacións definitivas do exercicio.</p>
    <p>Así mesmo, o punto 1 da fase de concurso prevé que, unha vez rematada na súa totalidade a fase de oposición, o tribunal publicará un acordo no <em>Diario Oficial de Galicia</em> en que se declarará rematada a fase de oposición e abrirá o prazo da fase de concurso</p>
    <p>De conformidade coa mencionada base, transcorrido o prazo de reclamación, o tribunal</p>
    <h2>RESOLVE:</h2>
    <p>Primeiro. Publicar as puntuacións definitivas do terceiro exercicio da fase de oposición obtidas polos/polas aspirantes presentados á clase de inspector farmacéutico, no proceso selectivo convocado por Resolución da Dirección de Recursos Humanos do Servizo Galego de Saúde do 27 de xullo de 2010 (DOG nº 149, do 5 de agosto).</p>
    <p>Segundo. Dado que todos os/as aspirantes están exentos da realización do exame de lingua galega, procede, de conformidade coa convocatoria, asignar a cada un dos/das aspirantes 10 puntos, por ter acreditado o coñecemento da lingua galega.</p>
    <p>Terceiro. Declarar rematada a fase de oposición e publicar a relación de aspirantes que superaron esta fase.</p>
    <p>Cuarto. As listaxes a que se fai referencia na presente resolución poderán ser consultadas na páxina web do Servizo Galego de Saúde e nos taboleiros de anuncios dos servizos centrais e periféricos da Consellería de Sanidade e do Servizo Galego de Saúde.</p>
    <p>Quinto. Abrir o prazo de quince días hábiles contados desde o seguinte a esta publicación, para que todos/as os/as aspirantes que superasen a fase de oposición acheguen inescusablemente a seguinte documentación, pois do contrario quedarían excluídos do proceso selectivo:</p>
    <p>a) Fotocopia compulsada do DNI ou pasaporte.</p>
    <p>b) Fotocopia compulsada do título exixido para o ingreso na clase de inspector farmacéutico.</p>
    <p>c) De ser o caso, certificación de servizos prestados, con referencia ao último día incluído do prazo de presentación de solicitudes.</p>
    <p>Deberán presentar copia traducida por tradutor xurado daqueles títulos que estean redactados nun idioma distinto a calquera dos oficiais do Estado español.</p>
    <p>A documentación poderá presentarse no Rexistro Xeral dos servizos centrais e periféricos da Consellería de Sanidade e do Servizo Galego de Saúde, ou a través de calquera dos procedementos do artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Sexto. Esta resolución poderá ser impugnada polos/polas interesados/as nos termos previstos no número 3 da base oitava da citada convocatoria.</p>
    <p>Santiago de Compostela, 24 de setembro de 2012</p>
    <footer><p>Luis Cadórniga Valiño<br>Presidente do tribunal</p></footer>

