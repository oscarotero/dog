---
date: '2019-07-19'
id: C3K1-110719-0001
page: 33711
number: 137
agency: Consellería de Sanidade
section: I. Disposicións xerais.
title: >-
  ORDE do 8 de xullo de 2019 pola que se crea e se regula a composición,
  funcionamento e organización do Consello Técnico de Atención Primaria.
range: Orde
url: >-
  https://www.xunta.gal/dog/Publicados/2019/20190719/AnuncioC3K1-110719-0001_gl.html
---
<p>O artigo 26 da Lei 8/2008, do 10 de xullo, de saúde de Galicia, prevé que por orde da persoa titular da Consellería de Sanidade se poderán establecer órganos de participación comunitaria a outros niveis territoriais e funcionais do Sistema público de saúde de Galicia, coa finalidade de asesorar os correspondentes órganos directivos e implicar as organizacións sociais e cidadás no obxectivo de acadar maiores niveis de saúde.</p>
    <p>Para tal efecto, a persoa titular da Consellería de Sanidade, mediante orde, regulará a composición e establecerá as normas xerais de organización e funcionamento destes órganos.</p>
    <p>É unha realidade que o patrón epidemiolóxico da poboación está a cambiar como consecuencia do aumento das enfermidades crónicas e o dito cambio está a orixinar unha maior demanda na utilización dos servizos a que ten que adaptarse o sistema sanitario. A poboación de Galicia atópase entre as máis lonxevas do mundo, cunha esperanza de vida ao nacer superior aos 83 anos e cun 25 % da poboación que supera os 65 anos. Unha situación que, segundo indican as proxeccións, continuará aumentando nos próximos anos de forma moi acusada.</p>
    <p>O modelo asistencial tradicional, centrado na resolución das patoloxías agudas, ten por tanto que ir cambiando tamén para adaptarse ás novas necesidades. E tamén a división tradicional en dous niveis asistenciais separados, dado que será necesaria unha visión integradora, novas dinámicas de traballo non soamente entre a atención primaria e a hospitalaria, senón tamén con outros axentes implicados nos coidados de diferentes aspectos como os correspondentes a servizos sociosanitarios, os de saúde pública ou as propias asociacións de pacientes.</p>
    <p>A atención primaria debe constituírse no nivel asistencial que lidere a xestión dos procesos de atención ás persoas con enfermidade crónica dentro do sistema sanitario e converterse no seu eixe vertebrador.</p>
    <p>O Servizo Galego de Saúde ten iniciado para iso un proceso no cal se tratan de abordar estes retos do futuro e definir as liñas estratéxicas que poidan axudar a que o persoal teña máis tempo para atender as persoas enfermas, a mellorar a coordinación entre a atención primaria e o hospital, mellorar a formación e a investigación.</p>
    <p>Este proceso de definición estratéxica do novo modelo será desenvolvido a través do Consello Técnico de Atención Primaria que, cun carácter permanente, realice funcións en relación cos aspectos científicos, sociais e profesionais no ámbito da atención primaria, desde unha visión multidisciplinar, que se reflicta na súa composición e que poida tratar sobre os programas e medidas que se van desenvolver neste proceso.</p>
    <p>O citado artigo 26 da Lei 8/2008, do 10 de xullo, establece para tal efecto que este tipo de órganos poderán incluír, ademais do persoal e dos representantes de equipo directivo que se considere, entre outros, representantes dos colexios profesionais sanitarios, sociedades científicas, asociacións, entidades locais e as persoas consumidoras e usuarias, así como persoas físicas e xurídicas de recoñecido prestixio no campo das ciencias da saúde.</p>
    <p>En cumprimento do sinalado, esta orde crea e regula a composición, funcionamento e organización do Consello Técnico de Atención Primaria, dentro dos parámetros normativos antes indicados e como resposta a unha necesidade do propio Sistema público de saúde de Galicia e dos seus profesionais.</p>
    <p>Na súa virtude, por proposta da Xerencia do Servizo Galego de Saúde e no uso das competencias atribuídas pola Lei 1/1983, do 22 de febreiro, de normas reguladoras da Xunta e da súa Presidencia,</p>
    <p>DISPOÑO:</p>
    <p>Artigo 1. Obxecto</p>
    <p>Esta orde ten por obxecto a creación e a regulación da composición, funcionamento e organización do Consello Técnico de Atención Primaria como órgano colexiado de asesoramento técnico no ámbito da atención primaria do Servizo Galego de Saúde.</p>
    <p>Artigo 2. Funcións do Consello Técnico de Atención Primaria</p>
    <p>1. Ao Consello Técnico de Atención Primaria correspóndenlle as seguintes funcións:</p>
    <p>a) Asesorar o Servizo Galego de Saúde nos asuntos do seu ámbito de competencias, especialmente no que se refire á prevención, diagnóstico precoz e mellora da accesibilidade da atención sanitaria, sen prexuízo das competencias que poidan ter outros órganos.</p>
    <p>b) Propoñer e elaborar programas de intervención comunitaria para a mellora da saúde da poboación.</p>
    <p>c) Informar e asesorar sobre as medidas destinadas á mellora da xestión da demanda no ámbito da atención primaria e a análise da mellora da súa capacidade resolutiva e da carteira de servizos.</p>
    <p>d) Asesorar sobre aspectos organizativos necesarios para favorecer a continuidade asistencial e a coordinación e comunicación entre os niveis asistenciais de atención primaria e atención hospitalaria.</p>
    <p>e) Analizar as liñas de xestión de procesos asistenciais de atención primaria e de propostas de mellora das relacións de atención primaria coa atención hospitalaria.</p>
    <p>f) O estudo e a análise de propostas de nova organización da xestión de atención primaria.</p>
    <p>g) Asesorar sobre aspectos relacionados coa formación, docencia e investigación no ámbito da atención primaria.</p>
    <p>h) Presentar propostas de mellora dos servizos do Servizo Galego de Saúde no ámbito das funcións descritas.</p>
    <p>i) Estudar e emitir informe sobre plans, programas ou proxectos que sexan sometidos á súa consideración.</p>
    <p>j) A análise e avaliación das necesidades de recursos humanos.</p>
    <p>k) A aprobación do seu regulamento interno de funcionamento.</p>
    <p>l) Calquera outra que lle sexa atribuída ou encomendada.</p>
    <p>2. No desenvolvemento das súas funcións, o Consello integrará a perspectiva de xénero, para o cal se terán en conta as diferenzas que na análise, avaliación e intervención en materia de atención primaria se poidan dar en función do sexo en xeral e en materia de violencia de xénero en particular.</p>
    <p>Artigo 3. Composición</p>
    <p>1. O Consello Técnico de Atención Primaria estará formado por un máximo de 55 persoas de recoñecido prestixio, recoñecemento social e traxectoria profesional acreditada no ámbito sanitario.</p>
    <p>2. As persoas integrantes do consello serán nomeadas e cesadas pola persoa titular da Presidencia do Servizo Galego de Saúde, e entre elas, contarase cando menos:</p>
    <p>– Cunha vogalía por proposta da Sociedade Española de Médicos de Atención Primaria (Semergen).</p>
    <p>– Cunha vogalía por proposta da Sociedade Española de Médicos Generales y de Familia (SEMG).</p>
    <p>– Cunha vogalía por proposta da Asociación Galega de Medicina Familiar e Comunitaria (Agamfec).</p>
    <p>– Cunha vogalía por proposta da Asociación Galega de Pediatría de Atención Primaria (Agapap).</p>
    <p>– Cunha vogalía por proposta da Asociación Galega de Enfermería Familiar e Comunitaria (Agefec).</p>
    <p>– Cunha vogalía por proposta da Sociedade Galega de Fisioterapeutas (Sogafi).</p>
    <p>– Cunha vogalía por proposta da Asociación Española de Trabajo Social y Salud en Galicia (AETSYS).</p>
    <p>– Cunha vogalía por proposta da Asociación de Farmacéuticos de Atención Primaria de Galicia (FAPsGal).</p>
    <p>– Cunha vogalía por proposta da Asociación Galega de Médicos de PAC (Agampac).</p>
    <p>– Cunha vogalía por proposta da Asociación Galega para a Defensa da Sanidade Pública (AGDSP).</p>
    <p>– Cunha vogalía por proposta da Asociación Galega de Matronas (AGAM).</p>
    <p>– Cunha vogalía por proposta da Asociación Galega de Enfermaría Pediátrica (AGAEP).</p>
    <p>– Cunha vogalía por proposta da Plataforma SOS Sanidade Pública de Galicia.</p>
    <p>– Cunha vogalía en representación da categoría de persoal de servizos xerais (PSX) proposta polo Servizo Galego de Saúde.</p>
    <p>– Cunha vogalía por proposta de cada unha das organizacións sindicais con representación na mesa sectorial de sanidade.</p>
    <p>– Cunha vogalía por proposta da Federación Galega de Municipios e Provincias (Fegamp).</p>
    <p>– Con dúas vogalías por proposta das asociacións que forman parte do Consello Asesor de Pacientes do Servizo Galego de Saúde.</p>
    <p>– Cunha vogalía por proposta dos colexios oficiais de médicos de Galicia.</p>
    <p>– Cunha vogalía por proposta dos colexios oficiais de enfermaría de Galicia.</p>
    <p>– Cunha vogalía por proposta dos colexios oficiais de farmacéuticos de Galicia.</p>
    <p>– Cunha vogalía por proposta do Colexio Oficial de Fisioterapeutas de Galicia.</p>
    <p>– Cunha vogalía por proposta do Colexio Oficial de Traballadores Sociais de Galicia.</p>
    <p>– Cunha vogalía por proposta do Consello Galego de Odontólogos e Estomatólogos.</p>
    <p>– Cunha vogalía por proposta da consellería con competencias en materia de educación.</p>
    <p>– Cunha vogalía por proposta da consellería con competencias en materia de servizos sociais.</p>
    <p>– Cunha vogalía de entre os/as profesionais do ámbito do centro directivo con competencias en asistencia sanitaria do Servizo Galego de Saúde.</p>
    <p>– Cunha vogalía de entre os/as profesionais do ámbito do centro directivo con competencias en recursos económicos do Servizo Galego de Saúde.</p>
    <p>– Cunha vogalía de entre os/as profesionais do ámbito do centro directivo con competencias en Recursos Humanos do Servizo Galego de Saúde.</p>
    <p>– Cunha vogalía de entre os/as profesionais do ámbito do centro directivo con competencias en Tecnoloxías da Información da Consellería de Sanidade</p>
    <p>– Cunha vogalía de entre os/as profesionais do ámbito do centro directivo con competencias en Saúde Pública da Consellería de Sanidade</p>
    <p>– Cunha vogalía de entre os/as profesionais do ámbito do centro directivo con competencias en Formación do Servizo Galego de Saúde.</p>
    <p>– Cunha vogalía por proposta da Fundación Pública Urxencias Sanitarias de Galicia-061.</p>
    <p>3. O nomeamento das persoas integrantes do consello terá unha duración de 3 anos e poderá ser renovado sucesivamente por outros períodos de igual duración.</p>
    <p>4. Na composición do Consello procurarase unha composición paritaria entre homes e mulleres.</p>
    <p>5. Cada institución ou órgano representado poderá propoñer unha persoa suplente para o caso de ausencia, vacante ou enfermidade.</p>
    <p>Artigo 4. Organización</p>
    <p>1. O Consello Técnico de Atención Primaria terá a seguinte organización: Presidencia, Vicepresidencia, Secretaría e vogalías.</p>
    <p>2. As persoas titulares da Presidencia e da Vicepresidencia do consello serán designadas pola persoa titular da Presidencia do Servizo Galego de Saúde de entre as persoas integrantes do consello.</p>
    <p>3. A Secretaría do consello será asumida por unha persoa adscrita ao Servizo Galego de Saúde e designada para tal efecto pola persoa titular da Presidencia do Servizo Galego de Saúde.</p>
    <p>Artigo 5. Funcións da Presidencia do Consello Técnico de Atención Primaria</p>
    <p>Corresponde á persoa que exerza a Presidencia de consello a realización das seguintes funcións:</p>
    <p>a) Exercer a representación do consello.</p>
    <p>b) Manter a continuidade do consello, coordinando as actividades deste e executando os acordos que se adopten.</p>
    <p>c) Acordar a convocatoria das reunións ordinarias e extraordinarias.</p>
    <p>d) Dirimir co seu voto os empates para os efectos de adopción de acordos.</p>
    <p>e) Visar as actas e certificacións de acordos adoptados polo consello.</p>
    <p>f) Solicitar, en nome do Consello, a colaboración de institucións, autoridades, organismos, entidades, asociacións ou particulares, así como invitar a participar no pleno ou nas comisións que, se é o caso, se poidan crear, a expertos de recoñecida competencia nos asuntos de que se trate.</p>
    <p>g) Outras funcións que lle poidan ser atribuídas.</p>
    <p>Artigo 6. Funcións da Vicepresidencia do Consello Técnico de Atención Primaria</p>
    <p>Corresponderá á Vicepresidencia a realización das seguintes funcións:</p>
    <p>a) Asumir a Presidencia do consello nos casos de ausencia, vacante ou enfermidade da persoa titular desta.</p>
    <p>b) Participar nas reunións con voz e voto.</p>
    <p>c) Aqueloutras funcións que expresamente lle sexan encomendadas pola Presidencia ou polo Pleno.</p>
    <p>Artigo 7. Funcións da Secretaría do Consello Técnico de Atención Primaria</p>
    <p>A persoa responsable da Secretaría terá as seguintes funcións:</p>
    <p>a) Asistir ás sesións con voz e sen voto.</p>
    <p>b) Efectuar a convocatoria das sesións seguindo as instrucións da Presidencia e realizar as notificacións ás persoas integrantes do consello.</p>
    <p>c) Preparar o despacho dos asuntos, redactar e autorizar as actas das sesións, así como realizar o arquivamento dos documentos do consello.</p>
    <p>d) Expedir as certificacións das consultas, ditames ou acordos aprobados.</p>
    <p>e) Aqueloutras funcións inherentes á súa condición.</p>
    <p>Artigo 8. Funcións das vogalías</p>
    <p>As persoas que exerzan as vogalías terán as seguintes funcións:</p>
    <p>a) Participar nos debates das sesións e emitir o seu voto, así como expresar o sentido deste e os seus motivos, e formular votos particulares.</p>
    <p>b) Presentar propostas de mellora dos servizos, dentro do seu ámbito de competencias.</p>
    <p>c) Formular rogos e preguntas.</p>
    <p>d) Obter a información precisa para cumprir as funcións asignadas.</p>
    <p>e) Outras funcións inherentes á súa representación.</p>
    <p>Artigo 9. Réxime de funcionamento</p>
    <p>1. O Consello Técnico de Atención Primaria funcionará en pleno e poderá crear comisións sectoriais, se se considera necesario.</p>
    <p>2. Para a válida constitución do consello para os efectos da realización de sesións, deliberacións e toma de acordos, requirirase a presenza da persoa que exerza a presidencia e da persoa que exerza a secretaría, ou das persoas que as substitúan, e da metade, polo menos, das persoas integrantes, presentes ou representadas.</p>
    <p>3. O Consello poderase constituír e convocar e poderá realizar as súas sesións, adoptar acordos e remitir actas tanto de forma presencial como a distancia.</p>
    <p>Non obstante, agás que non sexa posible, as convocatorias serán remitidas ás persoas integrantes do órgano colexiado a través de medios electrónicos, segundo o disposto no artigo 17 da Lei 40/2015, do 1 de outubro, e no artigo 21 da Lei 16/2010, do 17 de decembro.</p>
    <p>4. O Pleno do Consello reunirase polo menos dúas veces ao ano, ou por requirimento da Presidencia ou dun terzo das persoas que o integran.</p>
    <p>5. As comisións sectoriais que se poidan crear, cuxa composición será acordada polo Pleno, reuniranse cando así sexa necesario para o desenvolvemento das tarefas específicas que lles sexan encomendadas. A organización e o funcionamento destas comisións rexeranse polas normas que se establezan no Regulamento de réxime interno.</p>
    <p>6. Na composición das comisións sectoriais procurarase unha composición paritaria entre homes e mulleres.</p>
    <p>Artigo 10. Convocatorias</p>
    <p>1. A convocatoria das reunións do Pleno será realizada pola Secretaría de acordo coa orde da Presidencia e cos asuntos que esta indique. As comisións sectoriais terán o seu propio réxime de convocatorias de conformidade co acordado polo Pleno.</p>
    <p>2. Ao escrito de convocatoria, que incluirá a orde do día, deberá unirse a documentación específica sobre os asuntos que se van tratar e remitirse ás persoas integrantes do consello cunha antelación mínima de corenta e oito horas. A convocatoria realizarase por medios electrónicos. Cando a documentación dos asuntos que se traten sexa considerable e dificulte a súa remisión por medios electrónicos, poderase habilitar un acceso a esta para as persoas integrantes do consello.</p>
    <p>Artigo 11. Constitución</p>
    <p>1. O Pleno do Consello Técnico de Atención Primaria considerarase constituído coa presenza das persoas que exerzan a presidencia e a secretaría e, polo menos, a metade das persoas que exerzan as vogalías.</p>
    <p>2. Poderán asistir ás reunións, con voz e sen voto, aquelas persoas que sexan invitadas pola Presidencia en calidade de expertas en relación coas materias incluídas na orde do día.</p>
    <p>Artigo 12. Réxime de acordos</p>
    <p>1. Os acordos do Consello Técnico de Atención Primaria adoptaranse por maioría simple.</p>
    <p>2. De cada sesión que se realice redactarase a acta correspondente en que consten os acordos adoptados, que se poderán motivar, se así o solicitan as persoas integrantes do consello.</p>
    <p>Artigo 13. Recursos materiais e humanos</p>
    <p>O Servizo Galego de Saúde prestará o apoio administrativo, de persoal e material que sexa preciso para que o Consello realice as funcións atribuídas.</p>
    <p>Artigo 14. Réxime xurídico</p>
    <p>Ao Consello seralle de aplicación o previsto nos artigos 15 a 22 da Lei 40/2015, do 1 de outubro, de réxime xurídico do sector público, e nos artigos 14 a 22 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, respecto do funcionamento dos órganos colexiados, así como o previsto no seu regulamento interno de funcionamento.</p>
    <p>Disposición adicional única. Gasto público</p>
    <p>A creación do Consello Técnico de Atención Primaria non supón incremento do gasto público. A pertenza a este órgano considerarase de carácter honorario e a asistencia ás reunións do consello non terá carácter retribuído.</p>
    <p>Disposición derradeira única. Entrada en vigor</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 8 de xullo de 2019</p>
    <footer><p>Jesús Vázquez Almuíña<br>Conselleiro de Sanidade</p></footer>

