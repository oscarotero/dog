---
date: '2000-05-26'
id: A93E
page: 8210
number: 102
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 4 de maio de 2000 pola que se clasifica como interese industrial a
  Fundación Centro Gallego del Vidrio.
range: Orde
url: 'https://www.xunta.gal/dog/Publicados/2000/20000526/AnuncioA93E_gl.html'
---
<p>Visto o expediente de clasificación da Fundación Centro Gallego del Vidrio, con domicilio na Unidade de Soplado de Vidro da Universidade de Santiago de Compostela, Campus Sur, estrada de San Lourenzo-Vidán 15706, de Santiago de Compostela, A Coruña.</p>
<p>Supostos de feito.</p>
<p>1. Eliseo de Pablos Viejo, na súa calidade de representante da fundación, en escrito do 4 de xaneiro de 2000, formulou solicitude de clasificación para efectos da súa inscrición no Rexistro de Fundacións de Interese Galego.</p>
<p>2. A fundación foi constituída en escritura pública outorgada en Santiago de Compostela, o día 14 de decembro de mil novecentos noventa e nove, ante o notario Enrique Roger Amat, co número 3.777 do seu protocolo, outorgada polo rector da Universidade de Santiago de Compostela Francisco-Darío Villanueva Prieto, María Dolores Varela Suárez, Eliseo de Pablos Viejo; intervindo Villanueva Prieto no exercicio do seu cargo, en nome e representación da Universidade de Santiago de Compostela, María Dolores Varela Suárez en representación da sociedade Arenas Santa Comba e Eliseo de Pablos Viejo en representación da Sociedade Ilión Grupo Creativo, S.L., sendo modificada por outra do 7 de marzo de 2000 perante o mesmo notario.</p>
<p>3. Segundo consta no artigo 5 dos seus estatutos, o obxecto ou fin xenérico da fundación é a promoción, desenvolvemento, ensino, investigación e difusión da artesanía e historia do vidro, a súa fabricación artística e demais actividades culturais e científicas relacionadas coa técnica do vidro e, en particular as seguintes:</p>
<p>Formación e ensino en tódolos niveis.</p>
<p>Axuda na constituc de talleres e empresas vidreiras.</p>
<p>Asesoramento a todo tipo de empresas, artísticas e obradoiros artesanais do vidro.</p>
<p>A difusión dos productos vidreiros das empresas vidreiras de Galicia.</p>
<p>Elaboración de pezas de vidro ó través da recuperación de antigas técnicas ou a implantación de novas.</p>
<p>Realización de calquera actividade cultural, científicas, ou doutra orde relacionada directamente ou indirectamente co vidro.</p>
<p>Investigación e desenvolvemento de novas técnicas, e o estudio e recuperación das antigas.</p>
<p>Desenvolvemento de centros programas se consideren convenientes para o mellor funcionamento dos fins fundacionais.</p>
<p>4. O padroado da fundación estará constituído polo rector da Universidade de Santiago de Compostela, Francisco-Darío Villanueva Prieto como presidente, Francisco Candela Castrillo como vicepresidente, Carlos Argibay Maneiro como secretario e José Ramón Leis Fidalgo, José Manuel Navaza Dafonte, José Manuel García Iglesias, Manuel Bao Iglesias, María Dolores Varela Suárez e Joaquín Fernández Leiceaga como vocais.</p>
<p>5. A comisión integrada polos secretarios xerais de tódalas consellerías elevoulle ó conselleiro da Presidencia e Administración Pública proposta de clasificación como de interese industrial da Fundación Centro Gallego del Vidrio, dado o seu obxecto e finalidade, polo que, cumpríndose os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como de interese industrial e a súa adscrición á Consellería de Industria e Comercio.</p>
<p>Fundamentos de dereito.</p>
<p>1. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2º c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de intrese galego, correspóndelle a esta consellería a clasificación da fundación e a adscrición á consellería correspondente que exercerá o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 2 de maio de 2000.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño, e a Lei 11/1991, do 8 de novembro, de reforma da anterior, de réxime das fundación de interese galego, así como as demais normas de desenvolvemento e de xeral aplicación.</p>
<p>Na súa virtude,</p>
<p>DISPOÑO:</p>
<p>Clasificar como de interese industrial a Fundación Centro Gallego del Vidrio e adscribila á Consellería</p>
<p>de Industria e Comercio, que exercerá plenamente o protectorado sobre ela.</p>
<p>Santiago de Compostela, 4 de maio de 2000.</p>
<p>Jaime Pita Varela</p>
<p>Conselleiro da Presidencia e Administración Pública</p>

