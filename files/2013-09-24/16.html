---
date: '2013-09-24'
id: O3G1-180913-0001
page: 37750
number: 182
agency: Instituto Enerxético de Galicia
section: III. Outras disposicións.
title: >-
  RESOLUCIÓN do 16 de setembro de 2013 pola que se amplía para os proxectos de
  carácter anual a data de execución e xustificación dos investimentos prevista
  na Resolución do 14 de maio de 2013 pola que se establecen as bases
  reguladoras e se anuncia a convocatoria de subvencións a proxectos de aforro e
  eficiencia enerxética na industria e servizos (Diario Oficial de Galicia núm.
  95, do 21 de maio).
range: Resolución
url: >-
  https://www.xunta.gal/dog/Publicados/2013/20130924/AnuncioO3G1-180913-0001_gl.html
---
<p>Antecedentes.</p>
    <p>1. No artigo 2 da Resolución do 14 de maio de 2013 citada na cabeceira (en diante, bases reguladoras), relativo ás actuacións que se subvencionan, disponse que o período de execución dos investimentos comezará unha vez que se efectúe a solicitude de axuda ante esta entidade pública e rematará en función dos prazos previstos no artigo 21, podendo ter carácter bianual.</p>
    <p>2. O parágrafo terceiro do devandito artigo 21 das bases reguladoras establece que o último día para presentar a documentación xustificativa do investimento será o 30 de se-tembro de 2013, excepto nos casos de execución bianual, nos cales se disporá ata o 30 de novembro de 2013 para xustificar, como mínimo, un 30 % do investimento elixible, e ata o 30 de novembro de 2014 para o resto do investimento.</p>
    <p>3. Debido ao elevado número de solicitudes presentadas correctamente, así como á heteroxeneidade de proxectos propostos polos solicitantes acolléndose á posibilidade con cláusula aberta que ofrecen as bases reguladoras para os dous sectores empresariais subvencionados (cuarto suposto das letras a) e b) do artigo 5.1 das bases reguladoras), as fases de instrución e valoración dos expedientes demoráronse máis do previsto inicialmente, polo que os próximos e inminentes adxudicatarios das axudas con proxectos de execución anual terán unha estreita marxe de tempo para axustar a execución e xustificación dos investimentos á referida data do 30 de setembro de 2013.</p>
    <p>Consideracións legais.</p>
    <p>1. De acordo co artigo 11 das bases reguladoras correspóndelle ao director do Instituto Enerxético de Galicia ditar as diferentes resolucións que deriven do procedemento administrativo de concesión das subvencións.</p>
    <p>2. O artigo 49 da Lei 30/1992, do 26 de novembro, de réxime xurídico das administracións públicas e do procedemento administrativo común, publicada no <em>Boletín Oficial del Estado</em> núm. 285, do 27 de novembro (en diante, LRXPAC), permite a posibilidade de que a Administración competente, salvo precepto en contrario, poida conceder de oficio ou por pedimento dos interesados unha ampliación dos prazos establecidos, que non exceda a metade deste, se as circunstancias o aconsellan e tal medida non prexudica dereitos de terceiros. O acordo de ampliación ou prórroga deberá ser notificado aos interesados e producirse antes de que expire o prazo ou prazos de que se trate.</p>
    <p>3. En termos similares, o artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia (DOG núm. 20, do 29 de xaneiro), admite a opción de ampliación de prazos no capítulo relativo á xustificación das subvencións, reiterándose que non excederá da metade do prazo previsto inicialmente sobre a base da duración do procedemento e sempre que as bases reguladoras non establezan o contrario.</p>
    <p>Ao respecto, non hai precepto que exclúa a posibilidade de prórroga nas bases reguladoras e concorren as restantes condicións que se acaban de mencionar.</p>
    <p>Por conseguinte, sobre a base dos antecedentes e consideracións legais expostos, esta dirección</p>
    <h2>RESOLVE:</h2>
    <p>Primeiro. Ampliar como data límite de execución dos investimentos e xustificación dos proxectos subvencionados de carácter anual ata o día 30 de novembro de 2013. </p>
    <p>Segundo. Publicar esta resolución no <em>Diario Oficial de Galicia</em> e na páxina web do Instituto Enerxético de Galicia (www.inega.es), para os efectos previstos no artigo 59.6.b) da LRXPAC.</p>
    <p> Terceiro. De acordo co disposto no artigo 49.3 LRXPAC, contra o presente acordo non cabe recurso de ningún tipo.</p>
    <p>Santiago de Compostela, 16 de setembro de 2013</p>
    <footer><p>Ángel Bernardo Tahoces<br>Director do Instituto Enerxético de Galicia</p></footer>

