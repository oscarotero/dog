---
date: '1997-05-16'
id: F366
page: 4581
number: 93
agency: 'CONSELLERÍA DE AGRICULTURA, GANDERÍA E MONTES'
section: I. DISPOSICIÓNS XERAIS
title: >-
  Orde do 7 de maio de 1997 pola que se regula a producción agrícola ecolóxica e
  a súa indicación no ámbito da Comunidade Autónoma de Galicia e se crea o
  Consello Regulador da Agricultura Ecolóxica de Galicia.
range: Orde
url: 'https://www.xunta.gal/dog/Publicados/1997/19970516/AnuncioF366_gl.html'
---
<p>A producción agraria ecolóxica ou biolóxica constitúe un método diferenciado de producción de alimentos, que é conveniente regular asegurando a transparencia en tódalas fases, tanto da mesma producción como da elaboración e comercialización.</p>
<p>O Regulamento CEE 2092/1991, do Consello, do 24 de xuño, sobre a producción agrícola ecolóxica e a súa indicación nos productos agrarios e alimenticios, establece unha serie de normas para a presentación, o etiquetado, a producción, a elaboración, o control e a importación de países terceiros, dos productos procedentes da agricultura e gandería ecolóxica ou biolóxica, que foi complementado e modificado polos regulamentos (CEE) 2083/1992, do 14 de xullo; 2608/1993, do 23 de setembro; 2381/1994, do 30 de setembro; 1935/1995, do 22 de xuño, e demais normativa afín.</p>
<p>A norma comunitaria prevé que o control da producción agraria ecolóxica debe ser realizado por autoridades designadas polos estados membros, sen</p>
<p>do en España competencia das comunidades autónomas designa-la autoridade competente e a autoridade de control, segundo recoñece o artigo 5º do Real decreto 1852/1993, do 22 de outubro, do Ministerio de Agricultura, Pesca e Alimentación.</p>
<p>Procede, en consecuencia, establece-la autoridade competente e a autoridade de control, así como aplicar e desenvolve-las disposicións contidas na normativa comunitaria sobre agricultura ecolóxica ou biolóxica, dentro do ámbito da Comunidade Autónoma de Galicia; e polo tanto, de conformidade co artigo 30.I. 3º e 4º do Estatuto de autonomía de Galicia, e en uso das competencias que me confire a Lei 1/1983, do 22 de febreiro, reguladora da Xunta de Galicia e do seu presidente,</p>
<p>DISPOÑO:</p>
<p>Artigo 1º.-Obxecto e ámbito de aplicación.</p>
<p>As disposicións contidas na presente orde teñen por obxecto a regulación, no ámbito das respectivas competencias e para todo o territorio da Comunidade Autónoma de Galicia, de:</p>
<p>a) A producción, a elaboración e a comercialización dos productos relacionados nas alíneas a) e b) do artigo 1 do Regulamento CEE 2092/1991, do Consello, do 24 de xuño, sobre a producción agrícola ecolóxica e a súa indicación nos productos agrarios e alimenticios.</p>
<p>b) Os instrumentos de fomento, promoción, control e asesoramento en materia de agricultura ecolóxica ou biolóxica.</p>
<p>Artigo 2º.-Indicacións protexidas.</p>
<p>1. Para os efectos do que dispón a presente orde, e de acordo co establecido no artigo 2 do Regulamento CEE 2092/1991, do 24 de xuño, considérase que un producto leva indicacións referentes ó método ecolóxico de producción cando no seu etiquetado, publicidade ou en documentos comerciais este producto e/ou os seus ingredientes están caracterizados por:</p>
<p>a) As mencións en reconversión cara a agricultura ecolóxica, obtido sen o emprego de productos químicos de síntese, ecolóxico, biolóxico, orgánico, biodinámico, ou os seus respectivos nomes compostos.</p>
<p>b) Os prefixos eco e bio, acompañados ou non do nome do producto, dos seus ingredientes ou da súa marca comercial.</p>
<p>c) En xeral, calquera indicación ou cualificativo que permita ó consumidor entender que o producto e/ou os seus ingredientes foron obtidos de acordo coas normas de producción contidas nos artigos 6 e 7, e nos anexos I, II, III e IV do Regulamento CEE 2092/1991, do 24 de xuño, e en todas aquelas disposicións que o complementen, desenvolvan ou modifiquen.</p>
<p>2. Só poderán utiliza-las indicacións citadas no apartado anterior os operadores que produzan, elaboren, e/ou importen productos que cumpran as normas de producción citadas e que notifiquen a/as súa/s actividade/s á autoridade competente e sometan a/as súa/s empresa/s ó sistema de control establecido no artigo 9 do Regulamento CEE 2092/91, do 24 de xuño.</p>
<p>3. Para os efectos do que dispón o apartado anterior a autoridade competente para recibi-la notificación será a Consellería de Agricultura, Gandería e Montes da Xunta de Galicia, en relación ós titulares de empresas agrarias de producción e ós titulares de industrias elaboradoras.</p>
<p>4. O uso das indicacións mencionadas no primeiro apartado deste artigo realizarase de acordo co establecido no artigo 5º do Regulamento CEE 2092/91, do 24 de xuño.</p>
<p>5. Nos productos agrarios e alimenticios distintos dos regulados na presente orde, prohíbese a utilización de nomes, marcas, expresións e sinais que por similitude fonética ou gráfica cos protexidos, poidan inducir a que se confundan con eles, aínda no caso de que vaian precedidos polas expresións tipo, estilo, gusto, sabor, producido, elaborado, envasado ou outras análogas.</p>
<p>Artigo 3º.-Normas de producción e elaboración.</p>
<p>Os operadores que utilicen calquera das indicacións citadas no artigo 2 desta orde deberán producir e/ou elabora-los seus productos de acordo coas normas de producción establecidas nos artigos 6 e 7 do Regulamento CEE 2092/91, do 24 de xuño, así como nas demais disposicións complementarias referidas ó mesmo obxecto que sexan de aplicación.</p>
<p>Artigo 4º.-Autoridade competente.</p>
<p>A Consellería de Agricultura, Gandería e Montes da Xunta de Galicia, a través da Dirección Xeral de Producción Agropecuaria e Industrias Agroalimentarias, exercerá no ámbito das súas competencias e para todo o territorio da Comunidade Autónoma de Galicia, as funcións de autoridade competente, de acordo co disposto nos artigos 8 e 9 do Regulamento CEE 2092/1991, do 24 de xuño.</p>
<p>Artigo 5º.-O Consello Regulador da Agricultura Ecolóxica de Galicia.</p>
<p>1. Créase o Consello Regulador da Agricultura Ecolóxica de Galicia, como órgano desconcentrado da Consellería de Agricultura, Gandería e Montes, para exerce-las funcións de autoridade única de control no territorio da Comunidade Autónoma de Galicia.</p>
<p>2. O Consello Regulador da Agricultura Ecolóxica de Galicia será o encargado de aplicar, no ámbito das súas competencias, o sistema de control establecido nos artigos 8 e 9, e no anexo III do Regulamento CEE 2092/1991, do 24 de xuño.</p>
<p>Artigo 6º.-Rexistros.</p>
<p>1. O Consello Regulador da Agricultura Ecolóxica de Galicia, para efectos de facilita-lo control, levará os seguintes rexistros:</p>
<p>a) Rexistro de operadores titulares de empresas agrarias de producción, no subsector vexetal.</p>
<p>b) Rexistro de operadores titulares de empresas agrarias de producción, no subsector animal.</p>
<p>c) Rexistro de operadores titulares de empresas de elaboración.</p>
<p>d) Rexistro de operadores titulares de empresas importadoras de países terceiros.</p>
<p>2. O Consello Regulador, para efectos de promoción, levará as seguintes relacións:</p>
<p>a) Relación de titulares de empresas de comercialización de productos ecolóxicos ou biolóxicos.</p>
<p>b) Relación de asociacións de consumidores de productos ecolóxicos ou biolóxicos.</p>
<p>Artigo 7º.-Dereitos e obrigas dos operadores.</p>
<p>1. Só os operadores sometidos a control segundo o establecido no artigo 2 desta orde poderán utilizar nas súas etiquetas, publicidade ou documentos comerciais, indicacións referentes ó método ecolóxico ou biolóxico de producción.</p>
<p>2. Só se aplicarán mencións relativas a agricultura ecolóxica ós productos que cumpran as normas esixidas pola lexislación vixente, tanto nas fases de producción, como de elaboración e de importación, se é o caso.</p>
<p>3. Tódolos operadores que realicen a súa actividade no campo da agricultura ecolóxica quedan obrigados ó cumprimento do especificado nos artigos 8 e 9 do Regulamento CEE 2092/1991, do 24 de xuño, sobre a producción agrícola ecolóxica e a súa indicación nos productos agrarios e alimenticios e demais lexislación concordante.</p>
<p>4. O Consello Regulador da Agricultura Ecolóxica de Galicia adoptará e rexistrará un emblema ou logotipo como símbolo da denominación, unha vez aprobado pola Consellería de Agricultura, Gandería e Montes da Xunta de Galicia.</p>
<p>Artigo 8º.-Funcións do Consello Regulador da Agricultura Ecolóxica de Galicia.</p>
<p>O Consello Regulador da Agricultura Ecolóxica de Galicia exercerá as funcións seguintes:</p>
<p>a) Elabora-lo proxecto de Regulamento interno da agricultura ecolóxica de Galicia e do seu consello regulador, e as súas posteriores modificacións, que deberán elevarse ante a Consellería de Agricultura, Gandería e Montes para a súa aprobación.</p>
<p>b) Aplica-las disposicións da presente orde e do regulamento particular, velando polo seu correcto cumprimento.</p>
<p>c) Adoptar, logo do informe vinculante do comité de cualificación, as medidas previstas nos artigos 9.9 e 10.3 do Regulamento CEE 2092/91, do 24 de xuño.</p>
<p>d) Prestar apoio técnico para a elaboración de estudios e a execución de proxectos de reconversión productiva de explotacións agrarias e empresas agroalimentarias que desexen iniciar produccións ou elaboracións de productos segundo o sistema da producción agraria ecolóxica, así como plans de mellora e optimización dos procesos productivos.</p>
<p>e) Difundi-lo coñecemento e a aplicación dos sistemas de producción ecolóxica ou biolóxica, dando asesoramento técnico ás empresas que realicen produccións ecolóxicas ou que queiran iniciar esta actividade, nos termos que establece esta orde.</p>
<p>f) Promove-la difusión e o consumo dos productos agroalimentarios ecolóxicos ou biolóxicos.</p>
<p>g) Promover e coida-las formas de venda que mellor comuniquen ó consumidor e á sociedade en xeral o labor medioambiental dos operadores inscritos, vixiando, pola súa vez, o correcto uso das indicacións de identificación.</p>
<p>h) Promover e apoia-lo asociacionismo entre os operadores e a apertura de canles propias de comercialización, especialmente a venda directa.</p>
<p>i) Levar e manter actualizados os rexistros e relacións previstos no artigo 6 desta orde.</p>
<p>j) Propo-lo logotipo propio que deberá identifica-los productos agropecuarios ecolóxicos de Galicia, que deberá ser aprobado pola Consellería de Agricultura, Gandería e Montes.</p>
<p>k) Aproba-la memoria anual de funcionamento do consello, que se presentará, antes do 31 de marzo de cada ano seguinte, ante a Consellería de Agricultura, Gandería e Montes, para a súa ratificación.</p>
<p>l) Aproba-lo proxecto de orzamento anual do consello, que se presentará acompañado dunha breve memoria explicativa, antes do 15 de novembro do ano anterior, ante a citada consellería para a súa ratificación.</p>
<p>ll) Propor á Consellería de Agricultura, Gandería e Montes posibles actuacións en materia de producción agraria ecolóxica ou biolóxica.</p>
<p>m) Resolver sobre a conformidade ou desconformidade co réxime de control dos operadores de productos agroalimentarios ecolóxicos ou biolóxicos, logo do informe vinculante do comité de cualificación.</p>
<p>n) Todas aquelas funcións que lle sexan atribuídas pola Consellería de Agricultura, Gandería e Montes da Xunta de Galicia.</p>
<p>Artigo 9º.-Composición do Consello Regulador da Agricultura Ecolóxica de Galicia.</p>
<p>1. Neste consello regulador estarán representados os operadores titulares de empresas de producción,</p>
<p>elaboración e/ou comercialización de productos ecolóxicos ou biolóxicos, así como as asociacións de consumidores, sempre que figuren inscritos nos correspondentes rexistros e relacións establecidos.</p>
<p>2. O Consello Regulador da Agricultura Ecolóxica de Galicia (CRAEGA) estará constituído por:</p>
<p>a) O presidente.</p>
<p>b) O vicepresidente.</p>
<p>c) Catro vocais titulares, cos seus correspondentes suplentes, en representación do sector productor:</p>
<p>-Dous vocais representando o subsector productivo vexetal.</p>
<p>-Dous vocais representando o subsector productivo animal.</p>
<p>d) Catro vocais titulares, cos seus correspondentes suplentes, en representación do sector elaborador e comercial:</p>
<p>-Dous vocais representando as empresas elaboradoras.</p>
<p>-Un vocal representando o subsector comercial, incluídos importadores de países terceiros.</p>
<p>-Un vocal representando as asociacións de consumidores de productos ecolóxicos ou biolóxicos.</p>
<p>e) Dous vocais técnicos en representación da Consellería de Agricultura, Gandería e Montes, designados por esta.</p>
<p>3. Os vocais representantes da producción, das empresas elaboradoras, da comercialización e das asociacións de consumidores serán elixidos democraticamente, de entre os que están inscritos nos rexistros e relacións correspondentes e se sometan ó réxime de control establecido.</p>
<p>4. Os vocais elixidos por pertenceren en calidade de directivos ou representantes a unha firma inscrita, cesarán no seu cargo ó cesaren como directivos ou representantes da dita sinatura, aínda que seguisen vinculados ó sector por pasaren a outra empresa, procedendo no dito caso a designar substituto.</p>
<p>5. Unha mesma persoa natural ou xurídica non poderá ter no consello regulador doble representación, nin directamente nin a través de entidades filiais ou socios dela.</p>
<p>6. Os vocais serán renovados cada catro anos, e poderán ser reelixidos. O sistema e procedemento electoral serán establecidos por orde da Consellería de Agricultura, Gandería e Montes, no marco da lexislación vixente.</p>
<p>7. Causará baixa o vocal que durante o período de vixencia do seu cargo sexa sancionado nas materias que regula a normativa en vigor, ben persoalmente ou ben a firma á que representa.</p>
<p>8. O presidente do consello regulador será nomeado polo conselleiro de Agricultura, Gandería e Montes, por proposta dos vocais electos.</p>
<p>O vicepresidente será designado polo conselleiro de Industria e Comercio.</p>
<p>Artigo 10º.-Sesións do consello regulador.</p>
<p>1. Poderase reunir:</p>
<p>a) En sesión ordinaria, mediante convocatoria do presidente ou da persoa en quen delegue, cunha periodicidade mínima dunha vez ó trimestre.</p>
<p>b) En sesión extraordinaria, mediante convocatoria para tal efecto do presidente ou por solicitude de polo menos, un tercio dos seus membros.</p>
<p>2. O réxime de organización e funcionamento das sesións e o réxime de adopción de acordos serán establecidos no Regulamento interno da agricultura ecolóxica de Galicia e do seu consello regulador.</p>
<p>3. O pleno do consello regulador poderá tomar acordos cando estean presentes máis da metade dos seus membros.</p>
<p>En ningún caso se admitirá a delegación do voto.</p>
<p>O presidente terá voto de calidade.</p>
<p>4. O consello regulador debe remitir unha copia da acta das súas sesións á Consellería de Agricultura, Gandería e Montes no prazo improrrogable de oito días hábiles a partir da data da reunión.</p>
<p>Artigo 11º.-O presidente do consello regulador.</p>
<p>1. As súas funcións son:</p>
<p>a) A representación do consello regulador.</p>
<p>b) Cumprir e facer cumpri-las disposicións legais e regulamentarias.</p>
<p>c) Administra-los ingresos e fondos do consello e ordena-los pagamentos, de acordo co establecido polo pleno.</p>
<p>d) Convocar e presidi-las sesións do consello, sinalando previamente a orde do día, e executa-los acordos adoptados polo pleno.</p>
<p>e) Organiza-lo réxime interior do consello.</p>
<p>f) Proporlle ó consello a contratación e resolución dos contratos do seu persoal.</p>
<p>g) Informar á Administración pública correspondente das incidencias que ocorran na producción e mercado.</p>
<p>h) Todas aquelas outras funcións que o consello acorde ou que lle encomende a Consellería de Agricultura, Gandería e Montes da Xunta de Galicia.</p>
<p>2. A duración do mandato do presidente será de catro anos, e poderá ser reelixido.</p>
<p>3. O presidente cesará:</p>
<p>a) Ó expira-lo período do seu mandato.</p>
<p>b) Por petición propia, unha vez aceptada a súa demisión.</p>
<p>c) Por decisión da Consellería de Agricultura, Gandería e Montes, logo de incoación e resolución do expediente para o efecto, por incorrer nalgunha das</p>
<p>causas xerais de incapacidade establecidas na lexislación vixente ou por perda da confianza do pleno, manifestada en votación secreta por maioría de dous tercios dos seus membros.</p>
<p>d) Polas demais causas recoñecidas no ordenamento xurídico.</p>
<p>4. No caso de cesamento ou morte, o consello regulador proporá un novo candidato a presidente, no prazo dun mes, ante a Consellería de Agricultura, Gandería e Montes, para a súa designación.</p>
<p>5. As sesións de constitución do consello e aquelas nas que se estudie a elección de presidente serán presididas por unha mesa de idade, composta polo vocal de maior idade e os dous máis novos.</p>
<p>6. Correspóndelle ó vicepresidente do consello regulador substituí-lo presidente nos casos de ausencia, enfermidade e demais previstos na lexislación vixente.</p>
<p>No exercicio das súas funcións en defecto do presidente, o vicepresidente terá as mesmas competencias e obrigacións que aquel.</p>
<p>Artigo 12º.-Persoal do consello regulador.</p>
<p>1. Para o cumprimento dos seus fins, o Consello Regulador da Agricultura Ecolóxica de Galicia contará co equipo humano necesario, de acordo co cadro de persoal aprobado polo pleno, sempre que figure dotado economicamente no seu orzamento.</p>
<p>2. O consello disporá de:</p>
<p>a) Director técnico.</p>
<p>b) Persoal técnico.</p>
<p>Encargarase de asesorar a tódolos operadores interesados, tanto desde o punto de vista da reconversión productiva, como na difusión do coñecemento e aplicación dos sistemas de producción e elaboración de productos ecolóxicos.</p>
<p>c) Persoal inspector ou vedores.</p>
<p>Encargarase do control e vixilancia, de acordo cos criterios do consello e do comité de cualificación e respectando, en todo caso, os sistemas de control establecidos pola lexislación vixente.</p>
<p>3. Os vedores serán designados polo consello regulador, por proposta do comité de cualificación, correspondéndolle á Consellería de Agricultura, Gandería e Montes a súa habilitación.</p>
<p>4. Os vedores terán as seguintes atribucións inspectoras:</p>
<p>-Sobre os predios situados na zona de producción.</p>
<p>-Sobre as instalacións de elaboración e envasado.</p>
<p>-Sobre as empresas importadoras de países terceiros, unha vez autorizada e recibida comunicación ó respecto da Administración xeral do Estado.</p>
<p>-Sobre os productos protexidos, no ámbito desta denominación.</p>
<p>5. O consello regulador poderá contrata-lo persoal necesario para efectuar traballos urxentes, sempre que teña aprobado no seu orzamento dotación económica para este concepto.</p>
<p>6. A todo o persoal do consello, tanto con carácter fixo coma eventual, seralle de aplicación a lexislación laboral vixente.</p>
<p>Artigo 13º.-O director técnico.</p>
<p>1. O director técnico será nomeado e cesado polo Consello Regulador da Agricultura Ecolóxica de Galicia, por proposta da Consellería de Agricultura, Gandería e Montes.</p>
<p>O dito cargo deberá recaer en persoa que acredite coñecementos suficientes sobre a agricultura ecolóxica ou biolóxica.</p>
<p>2. As súas funcións serán as seguintes:</p>
<p>a) Exercer como secretario do consello regulador, o que implicará:</p>
<p>-Dar soporte técnico ó consello para o cumprimento das súas funcións e a execución dos seus acordos.</p>
<p>-Coordina-lo persoal técnico e de inspección, exercendo a xefatura inmediata sobre eles, de acordo coas directrices fixadas polo pleno e polo comité de cualificación.</p>
<p>-Asistir ás sesións do consello, con voz pero sen voto; cursa-las convocatorias, levanta-las actas e custodia-los libros e demais documentos que lle afecten.</p>
<p>-Todas aquelas que lle poidan ser encomendadas por acordo do consello regulador e pola Consellería de Agricultura, Gandería e Montes.</p>
<p>b) Presidi-lo comité de cualificación.</p>
<p>Artigo 14º.-O Comité de Cualificación da Agricultura Ecolóxica de Galicia.</p>
<p>1. Composición.</p>
<p>a) O comité de cualificación estará integrado por tres membros:</p>
<p>-O director técnico, que actuará como presidente.</p>
<p>-Dous técnicos, funcionarios, de recoñecido prestixio en agricultura ecolóxica ou biolóxica, que serán nomeados pola Consellería de Agricultura, Gandería e Montes.</p>
<p>b) O comité de cualificación adoptará os acordos por unanimidade dos seus membros. O seu funcionamento establecerase por regulamento de réxime interior e garantirase, en todo caso, a súa operatividade.</p>
<p>2. Funcións.</p>
<p>a) Informar sobre a natureza e calidade da producción, elaboración e comercialización dos productos relacionados nas alíneas a) e b), do artigo 1, do Regulamento CEE 2092/91, do 24 de xuño.</p>
<p>b) Emitir informe preceptivo e vinculante, con carácter previo á inscrición, á cualificación ou descualificación ou á imposición de calquera sanción ós operadores de productos agroalimentarios ecolóxicos, por parte do consello regulador.</p>
<p>c) Colaborar co consello na aplicación das disposicións establecidas na presente orde e demais lexislación afín.</p>
<p>d) Todas aquelas funcións que lle sexan atribuídas pola Consellería de Agricultura, Gandería e Montes da Xunta de Galicia.</p>
<p>Artigo 15º.-Financiamento.</p>
<p>O financiamento das actividades e obrigas do Consello Regulador e do Comité de Cualificación da Agricultura Ecolóxica de Galicia efectuaráse cos recursos seguintes:</p>
<p>a) As cantidades aportadas polos operadores que sometan a súa empresa ó sistema de control, de acordo co establecido no artigo 2 desta orde.</p>
<p>b) As subvencións, legados, donativos e demais transmisións de bens e dereitos a título gratuíto das que sexa beneficiario o consello regulador.</p>
<p>c) As cantidades que puidese percibir en concepto de indemnizacións por danos e prexuízos ocasionados ó consello ou ós intereses que representa.</p>
<p>d) Os bens que constitúan o seu patrimonio e os seus productos e vendas.</p>
<p>e) Aqueloutros que por calquera título lle correspondan.</p>
<p>Artigo 16º.-Infraccións, sancións e procedemento.</p>
<p>1. As infraccións e o réxime de sancións será o establecido nos artigos 9.9 e 0.3, do Regulamento CEE 2092/91, do 24 de xuño; sen prexuízo do disposto na Lei 25/1970, do 2 de decembro, e o seu regulamento, aprobado polo Decreto 835/1972, do 23 de marzo.</p>
<p>2. O procedemento sancionador axustarase ó establecido na Lei 30/1992, do 26 de novembro, de réxime xurídico das administracións públicas e do procedemento administrativo común; e ó Real decreto 1398/1993, do 4 de agosto, que aproba o Regulamento para o exercicio da potestade sancionadora, e a cantas disposicións xerais estean vixentes no seu momento sobre esta materia.</p>
<p>3. Contra os actos e resolucións que adopte o Consello Regulador da Agricultura Ecolóxica de Galicia poderase interpor recurso ordinario ante o conselleiro de Agricultura, Gandería e Montes.</p>
<p>Disposicións derradeiras</p>
<p>Primeira.-Facúltase o director xeral de Producción Agropecuaria e Industrias Agroalimentarias da Consellería de Agricultura, Gandería e Montes para dicta-las normas precisas para o desenvolvemento do establecido na presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 7 de maio de 1997.</p>
<p>Tomás Pérez Vidal</p>
<p>Consellería de Agricultura, Gandería e Montes</p>
<p>3641</p>

