---
date: '2018-12-31'
id: G1570-261218-0001
page: 55047
number: 248
agency: Fundación Galicia Europa
section: VI. Anuncios. c) Outros anuncios.
title: >-
  ANUNCIO do 28 de decembro de 2018 polo que se convocan seis bolsas para a
  realización de prácticas en asuntos relacionados coa Unión Europea.
range: Anuncio
url: >-
  https://www.xunta.gal/dog/Publicados/2018/20181231/AnuncioG1570-261218-0001_gl.html
---
<p>O 20 de decembro de 2018 publicouse no Diario Oficial de Galicia a Orde do 7 de decembro de 2018 pola que se autoriza á Fundación Galicia Europa a conceder subvencións e se aproban as bases reguladoras para a concesión de bolsas de formación, dirixidas a persoas cun título universitario ou cun título de técnico superior de formación profesional, para a realización de prácticas en asuntos relacionados coa Unión Europea.</p>
    <p>Segundo o establecido no artigo 15 dos Estatutos da Fundación Galicia Europa, en ausencia do presidente da Fundación corresponde ao Vicepresidente asinar as convocatorias públicas das axudas, subvencións e bolsas formativas da Fundación.</p>
    <p>Á vista do anteriormente exposto</p>
    <h2>DISPOÑO:</h2>
    <p>Primeiro. Convocatoria</p>
    <p>Convocar cinco bolsas dirixidas a persoas cun título universitario e unha dirixida a persoas cun título de técnico superior de formación profesional, para a realización de prácticas en asuntos relacionados coa Unión Europea, de conformidade coas bases reguladoras establecidas no anexo I da Orde do 7 de decembro de 2018 pola que se autoriza á Fundación Galicia Europa a conceder subvencións e se aproban as bases reguladoras para a concesión de bolsas de formación, dirixidas a persoas cun título universitario ou cun título de técnico superior de formación profesional, para a realización de prácticas en asuntos relacionados coa Unión Europea (en adiante bases reguladoras).</p>
    <p>Segundo. Duración, número, modalidades e lugar de realización das bolsas</p>
    <p>1. O programa formativo das bolsas terá unha duración de 11 meses.</p>
    <p>2. Número, modalidades e lugar de realización das bolsas.</p>
    <p>a) Tres bolsas destinadas a persoas cun título universitario para a súa formación en asuntos comunitarios dende unha perspectiva galega. </p>
    <p>Unha delas desenvolveranse na oficina da Fundación Galicia Europa (en adiante FGE) en Santiago de Compostela e dúas na oficina de Bruxelas.</p>
    <p>b) Dúas bolsas destinadas a persoas cun título universitario para á súa formación en comunicación das políticas comunitarias e da participación galega en asuntos europeos.</p>
    <p>Unha delas desenvolveranse na oficina da FGE en Santiago de Compostela e a outra na oficina de Bruxelas.</p>
    <p>c) Unha bolsa destinada a persoas cun título de técnico superior de formación profesional para a realización de prácticas de secretariado e apoio administrativo con destino na oficina de Bruxelas.</p>
    <p>Terceiro. Contía e financiamento das bolsas</p>
    <p>1. O importe total destas bolsas é de 87.117,28 € coa seguinte distribución:</p>
    <p>a) Retribucións brutas e axudas de desprazamento para gastos de viaxe (pagamentos aos bolseiros): 84.580,00 €.</p>
    <p>b) Seguridade social: 2.537,28 €, en cumprimento do establecido no Real decreto 1493/2011, do 24 de outubro, polo que se regulan os termos e as condicións de inclusión no réxime xeral da Seguridade Social das persoas que participen en programas de formación, en desenvolvemento do previsto na disposición adicional terceira da Lei 27/2011, do 1 de agosto, sobre actualización, adecuación e modernización do sistema da Seguridade Social (BOE núm. 259, do 27 de outubro).</p>
    <p>2. O importe total de cada bolsa distribuirase do seguinte xeito: </p>
    <p>a) Para as bolsas con destino na oficina da FGE en Santiago de Compostela: </p>
    <p>– Retribución bruta (pagamento ao bolseiro): 12.050 €.</p>
    <p>– Seguridade Social: 422,88 €.</p>
    <p>b) Para as bolsas con destino na oficina da FGE en Bruxelas: </p>
    <p>– Retribución bruta (pagamento ao bolseiro): 14.620 €.</p>
    <p>– Axuda de desprazamento para gastos de viaxe (pagamento ao bolseiro): 500 €.</p>
    <p>– Seguridade Social: 422,88 €.</p>
    <p>3. O financiamento destas bolsas enmárcanse na epígrafe «Gastos por axudas e outros, axudas monetarias», con cargo á conta 65001, «Axudas monetarias individuais», na que existe crédito axeitado e suficiente no orzamento da FGE coa seguinte distribución:</p>
    <table>
     <tbody>
      <tr>
       <td>Conta</td>
       <td>2019</td>
       <td>2020</td>
       <td>Total</td>
      </tr>
      <tr>
       <td>65001</td>
       <td>79.379,35</td>
       <td>7.737,93</td>
       <td>87.117,28</td>
      </tr>
     </tbody>
    </table>
    <p>4. Esta convocatoria tramítase ao abeiro do artigo 25.1.a) do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, e da Orde do 11 de febreiro de 1998, pola que se regula a tramitación anticipada de expediente de gastos.</p>
    <p>A concesión das bolsas quedará condicionada á existencia de crédito adecuado e suficiente no momento da resolución de concesión.</p>
    <p>A tramitación anticipada poderá chegar, como máximo, ata o momento inmediatamente anterior á disposición ou compromiso de gasto. Así mesmo, todos os actos de trámite ditados en desenvolvemento desta convocatoria enténdense condicionados a que unha vez aprobado o orzamento, subsistan as mesmas circunstancias de feito e de dereito existentes no momento da súa produción.</p>
    <p>Cuarto. Requisitos dos beneficiarios e presentación de solicitudes</p>
    <p>1. Para poder ser beneficiario da bolsa deberá cumprir os requisitos establecidos no artigo 5 das bases reguladoras.</p>
    <p>2. As solicitudes presentaranse de acordo co procedemento establecido no artigo 6 das bases reguladoras </p>
    <p>3. As persoas solicitantes deberán achegar coa solicitude a documentación a que fai referencia o artigo 7 das bases reguladoras.</p>
    <p>4. O prazo de presentación de solicitudes e da documentación complementaria será o establecido no artigo 8 das bases reguladoras.</p>
    <p>Quinto. Información aos interesados</p>
    <p>1. Sobre este procedemento administrativo (PR770N) poderase obter información adicional a través dos seguintes medios:</p>
    <p>a) Na sede electrónica da Xunta de Galicia: https://sede.xunta.gal.</p>
    <p>b) Na páxina web da Fundación Galicia Europa:</p>
    <p>http://www.fundaciongaliciaeuropa.eu/</p>
    <p>c) No enderezo electrónico: santiago@fundaciongaliciaeuropa.eu ou bruselas@fundaciongaliciaeuropa.eu</p>
    <p>d) No teléfono: 981 54 10 12 ou +32 (0) 27 35 54 40.</p>
    <p>e) Persoalmente no enderezo da Fundación Galicia Europa:</p>
    <p>En Santiago de Compostela: rúa do Hórreo, 61.</p>
    <p>En Bruxelas: Rue de la Loi / Wetstraat, 38 - 2°, bte. 2.</p>
    <p>2. Para dúbidas relacionadas con dificultades técnicas ou de carácter xeral, poderán facer as súas consultas no teléfono de información da Xunta de Galicia 012 ou ao correo electrónico 012@xunta.es.</p>
    <p>Sexto. Xustificación e pagamento das bolsas</p>
    <p>1. As axudas de desprazamento serán aboados con anterioridade á primeira mensualidade das retribucións brutas, teñen a consideración de pagamentos anticipados e non esixen a constitución de garantías de acordo co artigo 65 do Decreto 11/2009, do 8 de xaneiro.</p>
    <p>Estes desprazamentos xustificaranse no prazo dun mes dende a súa realización e acreditaranse mediante facturas e demais documentos de valor probatorio equivalente con validez no tráfico xurídico mercantil ou con eficacia administrativa.</p>
    <p>2. As retribucións brutas aboaranse en 11 mensualidades ao final de cada mes pola parte proporcional que corresponda tras descontar as retencións do IRPF e a cota obreira da seguridade social, sempre que non haxa algunha incidencia no seu desenvolvemento.</p>
    <p>A xustificación debe presentarse con carácter previo aos pagamentos mediante a presentación da seguinte documentación:</p>
    <p>a) Unha declaración responsable da obtención doutras subvencións, axudas, ingresos ou recursos que financien as actividades subvencionadas.</p>
    <p>b) Unha declaración responsable de que están ao día no cumprimento das súas obrigas tributarias e fronte á Seguridade Social e de non ter pendente de pagamento ningunha outra débeda coa Administración pública da Comunidade Autónoma.</p>
    <p>c) Os informes que xustifiquen a actividade realizada durante o mes.</p>
    <p>Santiago de Compostela, 28 de decembro de 2018</p>
    <footer><p>Alfonso Rueda Valenzuela<br>Vicepresidente da Fundación Galicia Europa</p></footer>

