---
date: '2023-08-23'
id: G0528-170823-0001
page: 50056
number: 159
agency: Axencia Galega da Calidade Alimentaria
section: III. Outras disposicións.
title: >-
  RESOLUCIÓN do 17 de agosto de 2023 pola que se aproba a relación definitiva de
  persoas admitidas/excluídas no procedemento de adxudicación de prazas de
  residencia e/ou comedor nos centros de formación e experimentación agraria
  para o curso académico 2023/24 (código de procedemento MR207A).
range: Resolución
url: >-
  https://www.xunta.gal/dog/Publicados/2023/20230823/AnuncioG0528-170823-0001_gl.html
---
<p>Antecedentes:</p>
    <p>O día 17 de xullo de 2023 publicouse a Resolución do 4 de xullo de 2023, do director da Axencia Galega da Calidade Alimentaria, pola que se establecen as bases reguladoras do procedemento de adxudicación de prazas de residencia e comedor nos centros de formación e experimentación agraria, e se convocan para o curso académico 2023/24 (código de procedemento MR207A).</p>
    <p>O día 4 de agosto de 2023 publicouse a relación provisional de persoas admitidas e concedeuse un prazo de 5 días para efectuar as reclamacións. Transcorrido o dito prazo, comprobáronse as reclamacións presentadas.</p>
    <p>Consideracións legais e técnicas:</p>
    <p>– Lei 39/2015, do 5 de outubro, establece o procedemento administrativo común das administracións públicas (BOE núm. 236, do 2 de outubro).</p>
    <p>– Decreto 52/2018, do 5 de abril, de creación da Axencia Galega da Calidade Alimentaria (DOG núm. 102, do 30 de maio), establece que a dita Axencia Galega da Calidade Alimentaria (en diante, Agacal), asumirá as funcións e competencias en materia de formación, innovación e investigación e en materia de innovación tecnolóxica.</p>
    <p>– Resolución do 4 de xullo de 2023, do director da Axencia Galega da Calidade Alimentaria, pola que se establecen as bases reguladoras do procedemento de adxudicación de prazas de residencia e comedor nos centros de formación e experimentación agraria, e se convocan para o curso académico 2023/24, establece no seu artigo 13 que, unha vez comprobadas as reclamacións presentadas contra a relación provisional, correspóndelle ao director da Agacal resolver este procedemento mediante a aprobación da relación definitiva das persoas admitidas e excluídas en cada centro e, de ser o caso, da lista de agarda, onde figurará a puntuación obtida.</p>
    <p>Con base no Decreto 52/2018, do 5 de abril, polo que se crea a Axencia Galega da Calidade Alimentaria e na Orde conxunta do 14 de abril de 2009, das consellerías do Medio Rural e Sanidade, o órgano competente para ditar a resolución deste expediente é o director da Axencia Galega da Calidade Alimentaria.</p>
    <p>De acordo con todo o indicado, </p>
    <h2>RESOLVO:</h2>
    <p>Primeiro. Aprobar a relación definitiva de persoas admitidas/excluídas que se poderá consultar na páxina web da Consellería do Medio Rural https://mediorural.xunta.gal/gl/temas/formacion/centros-de-formacion e no taboleiro de anuncios do centro correspondente.</p>
    <p>As persoas que obteñan praza de residencia ou comedor disporán de 8 días, contados desde o día seguinte ao da publicación no Diario Oficial de Galicia da resolución de adxudicación, para formalizar a matrícula no centro onde obtivesen a dita praza, onde se lles facilitará o impreso correspondente. Igualmente, deberán achegar a documentación que acredite, de ser o caso, que o usuario pode beneficiarse dalgunha das bonificacións que se recollen no Decreto 143/2013, do 12 de setembro, polo que se fixan os prezos públicos polos servizos de residencia e comedor prestados nos centros de formación das familias marítimo-pesqueira e agroforestal, así como os prezos de matrícula na Aula de Seguridade e Salvamento, dependentes desta consellería (DOG núm. 176, do 16 de setembro).</p>
    <p>Segundo. Esta resolución esgota a vía administrativa e contra ela pode interpoñerse recurso contencioso-administrativo ante o órgano xurisdicional contencioso-administrativo competente, no prazo de dous meses a partir do día seguinte ao da notificación da resolución, de conformidade co disposto na Lei 29/1998, do 13 de xullo, reguladora da xurisdición contencioso-administrativa. En caso de silencio administrativo, o prazo será de seis meses desde o día seguinte a aquel en que a solicitude se entenda desestimada.</p>
    <p>Potestativamente, e con anterioridade á interposición do referido recurso contencioso-administrativo, poderá interpoñerse recurso de reposición ante o órgano que ditou o acto, no prazo dun mes a partir do día seguinte ao da notificación da resolución expresa. Se a resolución é presunta, en calquera momento a partir do día seguinte a aquel en que se produza o acto presunto, ao abeiro dos artigos 123 e 124 da Lei 39/2015, do 1 de outubro.</p>
    <p>Santiago de Compostela, 17 de agosto de 2023</p>
    <footer><p>O director da Axencia Galega da Calidade Alimentaria<br>P.A. (Artigo 19.bis.5 do Decreto 52/2018)<br>Manuel Castro-Gil Amigo<br>Xerente da Axencia Galega da Calidade Alimentaria</p></footer>

