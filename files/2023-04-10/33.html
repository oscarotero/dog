---
date: '2023-04-10'
id: G0532-300323-0010
page: 22736
number: 68
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ACORDO do 5 de abril de 2023 polo que se inicia o procedemento para a
  modificación dos límites do monumento natural Costa de Dexo e para a
  elaboración do seu plan de xestión.
range: Acordo
url: >-
  https://www.xunta.gal/dog/Publicados/2023/20230410/AnuncioG0532-300323-0010_gl.html
---
<p>A costa de Dexo representa unha fronte costeira aberta entre as rías da Coruña e de Ares e Betanzos, cunha importante extensión de acantilados mariños, illotes, vexetación de herbais e matogueiras costeiras en bo estado de conservación, de grande importancia ecolóxica tanto pola singularidade dos seus ecosistemas e hábitats como pola súa xeomorfoloxía e alto valor paisaxístico.</p>
    <p>Desde o punto de vista xeolóxico, este monumento natural, de 266,76 ha de superficie, encádrase totalmente na unidade de xistos cristalinos de Bergondo, rochas metamórficas moi sensibles á meteorización física, o que se reflicte na paisaxe de acantilados fortemente erosionados e con perfil costeiro serrado, con numerosas calas e enseadas, algunhas terminadas en pequenas praias encaiadas, furnas e algúns illotes, de altura en xeral media ou baixa e sen apenas afloramentos rochosos por encima dos cantís. Como excepción, na punta do Seixo Branco chama a atención unha veta de pórfiro granítico que lle dá nome a este lugar.</p>
    <p>Derivado dos seus valores naturais, este espazo foi declarado monumento natural mediante o Decreto 101/2000, do 31 de marzo.</p>
    <p>O artigo 25 da Lei 5/2019, do 2 de agosto, do patrimonio natural e da biodiversidade de Galicia, establece que os monumentos naturais son espazos ou elementos da natureza constituídos basicamente por formacións de notoria singularidade, rareza e beleza, que merecen ser obxecto dunha protección especial; así como as árbores senlleiras e monumentais, as formacións xeolóxicas, os xacementos paleontolóxicos e mineralóxicos, os estratotipos e os demais elementos da xea que reúnan un interese especial pola singularidade ou a importancia dos seus valores científicos, culturais ou paisaxísticos, sempre que fosen expresamente declarados como tales.</p>
    <p>O artigo 2 do Decreto 101/2000, do 31 de marzo, establece que os límites xeográficos deste monumento natural se corresponden cos do espazo definido na Ordenanza 12 de conservación e protección das costas e praias do Plan xeral de ordenación urbana do concello de Oleiros. Dado que esta ordenanza actualmente está derrogada, é necesario modificar o dito artigo e establecer os límites do monumento natural, aproveitando para realizar unha delimitación máis precisa do espazo.</p>
    <p>Por outro lado, segundo indica o artigo 59 da Lei 5/2019, do 2 de agosto, os plans de xestión son o instrumento de planificación específico dos monumentos naturais, das zonas húmidas protexidas, das paisaxes protexidas e dos espazos protexidos da Rede Natura 2000 cuxa competencia pertence á Comunidade Autónoma de Galicia. Os plans de xestión establecerán o réxime de usos e actividades permisibles, así como as limitacións que se consideren necesarias para a conservación destes espazos, xunto coas medidas para a conservación dos hábitats e das especies.</p>
    <p>O artigo 61 establece que a tramitación do plan de xestión corresponde á consellería competente en materia de conservación do patrimonio natural.</p>
    <p>Segundo o recollido na disposición transitoria segunda da Lei 7/2022, do 27 de decembro, de medidas fiscais e administrativas, a tramitación dos plans de xestión en espazos naturais protexidos declarados ao abeiro da Lei 9/2001, do 21 de agosto, de conservación da natureza, que carezan dos citados instrumentos de planificación e que non iniciasen a súa tramitación con anterioridade á data de entrada en vigor desta lei, realizarase, tras o acordo de inicio da persoa titular da consellería competente en materia de conservación do patrimonio natural, mediante o procedemento sinalado no artigo 40.5 da Lei 5/2019, do 2 de agosto, axustando os contidos dos instrumentos de planificación ao previsto no artigo 60.1, no caso dos plans de xestión. O instrumento de planificación aprobarase mediante decreto do Consello da Xunta de Galicia, por proposta da consellería competente en materia de conservación do patrimonio natural.</p>
    <p>Dado que ese espazo xa foi declarado monumento natural mediante o Decreto 101/2000, do 31 de marzo, unicamente corresponde desenvolver a tramitación e aprobación da modificación da delimitación do espazo natural protexido establecida no seu artigo 2 e do instrumento de planificación específico.</p>
    <p>En virtude do establecido anteriormente,</p>
    <h2>ACORDO:</h2>
    <p>Primeiro. Iniciar o procedemento para a modificación do artigo 2 do Decreto 101/2000, do 31 de marzo, polo que se declara monumento natural a Costa de Dexo.</p>
    <p>Segundo. Iniciar o procedemento para a elaboración do Plan de xestión do monumento natural Costa de Dexo e do anteproxecto de decreto polo que se aproba o dito plan.</p>
    <p>Terceiro. Encomendar a súa tramitación á Dirección Xeral de Patrimonio Natural.</p>
    <p>Santiago de Compostela, 5 de abril de 2023</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

