---
date: '2013-08-21'
id: CA02-090813-0002
page: 33663
number: 158
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 5 de agosto de 2013 de aprobación definitiva da modificación puntual
  número 3 do Plan xeral de ordenación municipal do Concello de Sanxenxo, no
  equipamento E-36E servizos municipais.
range: Orde
url: >-
  https://www.xunta.gal/dog/Publicados/2013/20130821/AnuncioCA02-090813-0002_gl.html
---
<p>O Concello de Sanxenxo achega a modificación puntual número 3 do PXOM, en solicitude da súa aprobación definitiva conforme o disposto no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>I. Antecedentes.</p>
    <p>1. O Concello de Sanxenxo dispón, na actualidade vixente, dun PXOM aprobado definitivamente o 27.2.2003.</p>
    <p>2. A Secretaría Xeral de Calidade e Avaliación Ambiental da CMATI remitiu decisión de data 28.6.2012 sobre a non necesidade de sometemento a avaliación ambiental estratéxica da presente modificación puntual do PXOM.</p>
    <p>3. Esta modificación puntual non precisou informe previo á aprobación inicial por encontrarse no suposto do artigo 93.4 da LOUG dado que se trata dunha modificación de planeamento que non implica a reclasificación de solo nin incremento da intensidade de uso nin altera os sistemas xerais previstos no PXOM.</p>
    <p>4. A modificación puntual foi aprobada inicialmente polo Concello Pleno en sesión do 29.10.2012. Foi sometida a información pública por un período de dous meses con anuncios nos xornais <em>Faro de Vigo</em> e <em>La Voz de Galicia</em> do 13.11.2012, e no DOG nº 227, do 28.11.2012.</p>
    <p>5. Constan no expediente administrativo a audiencia aos concellos limítrofes e os informes municipais técnicos do 8.8.2012, 15.11.2012, 26.3.2013 e 10.6.2013; xurídicos do 10.8.2012, 14.9.2012 e 10.6.2013; e de secretaría do 18.9.2012 e 14.6.2013.</p>
    <p>6. Constan no expediente informes sectoriais de:</p>
    <p>– A Axencia Galega de Infraestruturas do 28.1.2013.</p>
    <p>– A Consellería del Medio Rural e do Mar do 14.2.2013.</p>
    <p>– Augas de Galicia do 28.5.2013.</p>
    <p>7. A modificación foi aprobada provisionalmente polo Concello Pleno do 28.6.2013.</p>
    <p>II. Análise e consideracións.</p>
    <p>Unha vez analizada a documentación remitida polo Concello de Sanxenxo e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>1. A modificación puntual ten por finalidade a recualificación de dúas parcelas, sen modificar a súa clase de solo.</p>
    <p>O PXOM preveu a localización dunha dotación local denominada E36E S. Servizos municipais nunha parcela da súa propiedade, no lugar de Contomil-Nantes, que por erro foi grafada na cartografía na parcela lindeira a esta que é de propiedade privada.</p>
    <p>Esta modificación puntual propón unicamente o intercambio da categoría de equipamento entre a parcela privada e a pública, de forma que a parcela pública pasa de ser solo rústico de protección forestal a ser solo rústico ordinario e dotación local para equipamento de servizos técnicos, mentres que a parcela privada pasa de ser solo rústico ordinario coa categoría de equipamento local a ser solo rústico forestal. </p>
    <p>2. A modificación proposta nesta modificación puntual nº 3 non implica reclasificación de solo nin incremento de intensidade de uso nin altera os sistemas xerais previstos no planeamento vixente. </p>
    <p>3. As razóns de interese público exixidas no artigo 94.1 da LOUG veñen xustificadas nesta modificación puntual do PXOM en canto se formula para corrixir un erro gráfico que esclarece a situación real dunha dotación pública.</p>
    <p>A competencia para resolver sobre a aprobación definitiva do planeamento xeral correspóndelle ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 316/2009, do 4 de xuño, polo que se establece a estrutura orgánica da CMATI.</p>
    <p>III. Resolución.</p>
    <p>En consecuencia, e visto o que antecede, </p>
    <h2>RESÓLVESE:</h2>
    <p>1º. Outorgar a aprobación definitiva á modificación puntual número 3 do PXOM do Concello de Sanxenxo, de acordo co establecido no artigo 85.7.a) da Lei 9/2002, de ordenación urbanística e de protección do medio rural de Galicia.</p>
    <p>2º. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas do PXOM aprobado definitivamente.</p>
    <p>3º. Notifíqueselle esta orde ao concello e publíquese no <em>Diario Oficial de Galicia</em>.</p>
    <p>4º. Contra esta orde cabe interpor recurso contencioso-administrativo ante a sala correspondente do Tribunal Superior de Xustiza de Galicia no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 5 de agosto de 2013 </p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

