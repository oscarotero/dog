---
date: '2013-03-13'
id: CA01-080313-0003
page: 7515
number: 51
agency: Consellería de Facenda
section: IV. Oposicións e concursos.
title: >-
  ORDE do 8 de marzo de 2013 pola que se convoca para a elección de destino
  definitivo os aspirantes que superaron os procesos selectivos para o ingreso
  na categoría 006 (titulado/a superior psicólogo) do grupo I de persoal laboral
  fixo da Xunta de Galicia, polas quendas de promoción interna e cambio de
  categoría e de acceso libre.
range: Orde
url: >-
  https://www.xunta.gal/dog/Publicados/2013/20130313/AnuncioCA01-080313-0003_gl.html
---
<p>En virtude das ordes da Consellería de Presidencia, Administracións Públicas e Xustiza do 21 de febreiro de 2006 (DOG número 56, do 21 de marzo) convocáronse os procesos selectivos para o ingreso na categoría 006 (titulado/a superior psicólogo) do grupo I de persoal laboral fixo da Xunta de Galicia, polas quendas de promoción interna e cambio de categoría e de acceso libre.</p>
    <p>Pola Orde do 9 de maio de 2008 (DOG número 93, do 15 de maio) elevouse a definitiva a proposta de aspirantes que os superaron.</p>
    <p>Pola Orde do 15 de xullo de 2008 (DOG número 139, do 18 de xullo) procedeuse ao seu nomeamento como persoal laboral fixo da Xunta de Galicia e adxudicáronselles destinos provisionais.</p>
    <p>Co obxecto de que o dito persoal poida tomar posesión dun destino definitivo, e segundo o disposto no V Convenio colectivo único para o persoal laboral da Xunta de Galicia, esta consellería</p>
    <h2>DISPÓN:</h2>
    <p>Primeiro. Convocar os aspirantes que superaron os procesos selectivos para o ingreso na categoría 006 (titulado/a superior psicólogo) do grupo I de persoal laboral fixo da Xunta de Galicia, polas quendas de promoción interna e cambio de categoría e de acceso libre convocados polas ordes da Consellería de Presidencia, Administracións Públicas e Xustiza do 21 de febreiro de 2006 (DOG número 56, do 21 de marzo), ao acto de elección de destino definitivo que terá lugar no salón de actos número 2 (pequeno) de Vicepresidencia e Consellería de Presidencia, Administracións Públicas e Xustiza o día 21 de marzo de 2013, ás 12.00 horas.</p>
    <p>Segundo. Os aspirantes convocados poderán elixir entre os postos que se relacionan no anexo desta orde segundo a orde acadada no proceso selectivo, sempre que reúnan as condicións exixidas nel. Os aspirantes que ingresaron pola quenda de promoción interna e cambio de categoría terán en todo caso preferencia sobre os aspirantes provenientes do sistema de acceso libre para cubrir as vacantes correspondentes.</p>
    <p>Terceiro. Os aspirantes deberán ir provistos de DNI ou outro documento que acredite fidedignamente a súa identidade; no caso de non comparecer persoalmente poderán ser representados por terceiras persoas con poder notarial suficiente.</p>
    <p>Cuarto. Aos aspirantes que non comparezan persoalmente ou por medio de representantes seranlles adxudicadas en destino definitivo as prazas que lles correspondan atendendo á orde de publicación destas e ao número obtido no proceso selectivo, unha vez concluído o proceso de adxudicación das prazas aos aspirantes presentes ou representados, entre as que queden sen adxudicar.</p>
    <p>Quinto. Exceptúanse os aspirantes que ocupen un posto aberto a este categoría a que fosen adscritos polo sistema de libre designación. Neste caso a incomparecencia ao acto implicará a opción por permanecer nese posto.</p>
    <p>Sexto. No caso de solicitar excedencia voluntaria por incompatibilidade deberán presentarse ao chamamento cun certificado do responsable da unidade de persoal en que conste que o interesado presta servizos na actualidade na Administración, ou ben documentación que o acredite, en documento orixinal ou fotocopia debidamente compulsada.</p>
    <p>Sétimo. Contra esta orde poderase interpor reclamación administrativa ante a Consellería de Facenda no prazo dun mes contado a partir do día seguinte ao da súa publicación no <em>Diario Oficial de Galicia</em>, de conformidade co establecido nos artigos 120 e seguintes da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 8 de marzo de 2013</p>
    <footer><p>Elena Muñoz Fonteriz<br>Conselleira de Facenda</p></footer>

