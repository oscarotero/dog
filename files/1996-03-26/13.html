---
date: '1996-03-26'
id: 49D2
page: 2
number: 61
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 22 de febreiro de 1996, da Delegación Provincial da Coruña, pola
  que se dispón a inscrición no rexistro e a publicación no Diario Oficial de
  Galicia da revisión salarial do convenio colectivo do persoal laboral da
  Deputación Provincial da Coruña.
range: Resolución
url: 'https://www.xunta.gal/dog/Publicados/1996/19960326/Anuncio49D2_gl.html'
---
<p>Visto o expediente de revisión salarial do convenio colectivo do persoal laboral da Deputación Provincial da Coruña, que tivo entrada nesta delegación provincial o día 14-2-1996, subscrito en representación da parte económica polo delegado de persoal, e, da parte social, polo comité de empresa o día 9-1-1996 de conformidade co disposto no artigo 90.2º e 3º, da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo desta delegación provincial, e a súa notificación á repre</p>
<p>sentación económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 22 de febreiro de 1996.</p>
<p>Fernando Rodríguez Córcoba</p>
<p>Delegado provincial da Coruña</p>
<p>Acta da sesión celebrada pola Mesa Xeral de Negociación do convenio colectivo do persoal laboral da Deputación Provincial da Coruña</p>
<p>Na deputación provincial, ás nove horas e trinta minutos do día nove de xaneiro de mil novecentos noventa e seis, reúnese a Mesa Xeral de Negociación do convenio colectivo do persoal laboral.</p>
<p>Preside a mesa o deputado delegado de persoal, Manuel Varela Rey.</p>
<p>Concorren como vocais:</p>
<p>José Luis Fernández Mouriño, en representación da corporación.</p>
<p>Ofelia Martínez Martínez.</p>
<p>Constantino Zaera Castro.</p>
<p>Antonio Gómez Charlín.</p>
<p>Jorge Muñoz Martínez.</p>
<p>Juan Pájaro Hermo.</p>
<p>Actúa de secretaria: Ana María Marcos García.</p>
<p>Acórdase modifica-lo convenio colectivo actualmente vixente, publicado no DOG nº 116, do 19-6-1995, nos seguintes termos: darlle nova redacción ó artigo 28º, que quedará redactado do seguinte modo:</p>
<p>«Artigo 28º. Horas extraordinarias.</p>
<p>1) As horas extraordinarias que deban realizarse fóra da xornada normal establecida e que en ningún caso terán carácter de periódicas e fixas, terán que ser previamente propostas polo xefe da unidade e aprobadas pola presidencia da corporación, agás supostos de recoñecida urxencia.</p>
<p>Como norma xeral, as horas extraordinarias compensaranse mediante descanso dentro dos catro meses seguintes á súa realización.</p>
<p>Terán tal consideración de horas extraordinarias aquelas que se realicen sobre a duración máxima da xornada ordinaria de traballo.</p>
<p>2) O número de horas extraordinarias non poderá ser superior a oitenta ó ano. Para os traballadores que, por calquera causa, realicen unha xornada en cómputo anual, inferior á xornada normal, o número máximo anual de tales horas reducirase na mesma proporción que exista entre tales xornadas.</p>
<p>Para os efectos do disposto no parágrafo anterior, non se computarán as horas extraordinarias que fosen</p>
<p>compensadas mediante descanso dentro dos catro meses seguintes á súa realización.</p>
<p>3) A realización de horas extraordinarias será voluntaria, agás nos casos de recoñecida urxencia, que deberá ser motivada.</p>
<p>4) Entenderanse horas nocturnas as abranguidas entre as dez da noite e as seis da mañá, e terán a consideración de festivos, ademais dos domingos e os fixados como tales no calendario oficial de festas, os sábados desde as catorce horas.</p>
<p>5) As horas extraordinarias compensaranse cun incremento do 75% sobre a hora normal de traballo, ben no tempo de descanso compensatorio ou ben nas retribucións, segundo o caso. No suposto de horas extraordinaias nocturnas, o incremento será do 100%.</p>
<p>6) Para efectos de cuantificación económica do valor da hora extraordinaria, o valor hora normal ano calcularase dividindo a retribución total anual do posto de traballo que desempeñe cada traballador entre o número total de horas laborables dese ano».</p>
<p>Elimina-lo último parágrafo do artigo 32º.-Excedencias especiais, e incluír, ó final do artigo 30º.-Licencias, o seguinte texto:</p>
<p>«Nos supostos de incapacidade temporal e de maternidade, o traballador percibirá desde o primeiro día e ata o final de tal situación, o 100% de tódalas retribucións totais que lle corresponderían no caso de prestación efectiva do servicio».</p>
<p>E sendo as once horas e corenta e cinco minutos do día ó principio sinalado, levántase a sesión e esténdese a presente acta, que asinan os membros da Mesa Xeral Negociadora do convenio colectivo en proba de conformidade, todo o cal eu, como secretaria, certifico.</p>
<p>9601641</p>

