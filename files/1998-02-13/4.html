---
date: '1998-02-13'
id: E11A
page: 1
number: 30
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 28 de xaneiro de 1998 pola que se determinan as características das
  placas identificativas dos viveiros de cultivos mariños nas augas de Galicia.
range: Orde
url: 'https://www.xunta.gal/dog/Publicados/1998/19980213/AnuncioE11A_gl.html'
---
<p>Por Decreto 406/1996, do 7 de novembro (DOG nº 228, do 21-11-1996), apróbase o Regulamento de viveiros de cultivos mariños nas augas de Galicia.</p>
<p>No artigo 24 do citado regulamento establécese que os viveiros deberán estar identificados mediante unha plaza cunhas características que determinará a Consellería de Pesca, Marisqueo e Acuicultura.</p>
<p>Por iso, procede agora regula-las características das ditas placas, co fin de que estas permitan a correcta identificación dos viveiros situados nas augas de Galicia.</p>
<p>Por todo isto, e tendo en conta a disposición derradeira primeira do Decreto 406/1997, pola que se faculta a Consellería de Pesca, Marisqueo e Acuicultura para dictar aquelas normas que sexan necesarias para o desenvolvemento do citado decreto,</p>
<p>DISPOÑO:</p>
<p>Artigo 1º</p>
<p>Tódolos viveiros situados nas augas de Galicia deberán ostentar visiblemente unha placa identificativa de acordo co modelo que se presenta como anexo á presente orde.</p>
<p>Artigo 2º</p>
<p>A placa identificativa, que terá forma rectangular, realizarase en material resistente ó medio salino.</p>
<p>Para bateas e gaiolas, as medidas serán 1.000x600 mm e para as liñas de cultivo de 500x300 mm.</p>
<p>Tódalas inscricións irán en cor negra sobre fondo branco, e a súa calidade será tal que as cores non se poidan ver facilmente alteradas pola acción do medio.</p>
<p>En bateas e gaiolas, as inscricións xerais nome, distrito, polígono e cuadrícula levarán letras con altura de 30 mm, 20 mm de largo e 5 mm de grosor, mentres que as que indican as características específicas do viveiro serán de 80 mm de altura, 50 mm de largo de 10 mm de grosor. Nas liñas de cultivo o tamaño dos textos reducirase ó 50%.</p>
<p>Artigo 3º</p>
<p>No caso de bateas e gaiolas, a placa deberá suxeitarse adecuadamente ó extremo dun ou dous mastros</p>
<p>de tal xeito que a súa parte inferior sobresaia un mínimo de 100 cm da superficie do artefacto.</p>
<p>Nas liñas de cultivo, as placas suxeitaranse a cada un dos mastros de sinalización, sobre a correspondente boia.</p>
<p>No caso de viveiros en mar aberto e de autorizacións experimentais a situación da placa, que en todo caso se adecuará ás características sinaladas nesta orde, indicarase expresamente no título habilitante.</p>
<p>Artigo 4º</p>
<p>Naqueles casos nos que se autorice a instalación dun conxunto de viveiros agrupados nunha mesma cuadrícula de forma que estes constitúan un bloque homoxéneo, poderá utilizarse unha única placa por bloque, sempre que nela se especifique axeitadamente o número de artefactos que integran este.</p>
<p>Disposición transitoria</p>
<p>Establécese un prazo transitorio e improrrogable de seis meses, contados a partir da entrada en vigor desta orde, para que tódolos viveiros actualmente existentes se adecúen ó disposto nela.</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan ó establecido na presente orde.</p>
<p>Disposicións derradeiras</p>
<p>Primeira.-Facúltase o director xeral de Recursos Mariños para dicta-las normas complementarias ás que o cumprimento desta disposición poida dar lugar.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 28 de xaneiro de 1998.</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>

