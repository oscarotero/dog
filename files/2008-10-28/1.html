---
date: '2008-10-28'
page: 19
number: 209
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 237/2008, do 16 de outubro, polo que se modifica o Decreto 103/1994,
  do 21 de abril, polo que se establecen axudas dirixidas ás publicacións
  periódicas escritas integramente en galego normativizado.
range: Decreto
---
<p>O Estatuto de autonomía de Galicia establece no seu artigo 5 que a lingua propia de Galicia é o galego e que os poderes públicos potenciarán o seu uso en todos os planos.</p>
<p>A Lei 3/1983, do 15 de xuño, de normalización lingüística, establece o apoio económico e material para os medios de comunicación que, sen seren de titularidade pública nin sometidos á xestión ou competencia de institucións da comunidade autónoma, empreguen o galego dun xeito habitual e progresivo.</p>
<p>Nos últimos anos a prensa gratuíta incrementou a súa presenza no escenario informativo dos medios en Galicia, contribuíndo á diversificación da oferta informativa mediante a edición de xornais escritos integramente en lingua galega. Estas iniciativas teñen unha importante incidencia, tanto polos contidos informativos que axudan á difusión da realidade galega, coma pola súa contribución á normalización da lingua. Estes medios contribúen así ao acceso do galego ao mundo da comunicación, aumentando deste xeito a presenza da lingua galega nos medios de comunicación de masas e na publicidade, o cal permite avanzar cara a unha oferta informativa, lúdica, cultural e formativa completa en galego.</p>
<p>Así, esta disposición ten por obxecto modificar a redacción ao artigo 4 do Decreto 103/1994, do 21 de abril, que regula as axudas co fin de que teñan a consideración de actividade subvencionable as cabeceiras de difusión, total ou maioritariamente, gratuítas.</p>
<p>Polo exposto, por proposta do conselleiro de Presidencia, Administracións Públicas e Xustiza e logo da deliberación do Consello da Xunta de Galicia na súa reunión do día dezaseis de outubro de dous mil oito,</p>
<p>DISPOÑO:</p>
<p>Artigo único.-Modifícase o artigo 4 do Decreto 103/1994, do 21 de abril, no sentido seguinte:</p>
<p>Suprímese a alínea c) do citado artigo.</p>
<p>Disposición derradeira</p>
<p>Primeira.-Autorízase o secretario xeral de Comunicación para ditar as resolucións necesarias para a execución e desenvolvemento deste decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, dezaseis de outubro de dous mil oito.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións Públicas e Xustiza</p>

