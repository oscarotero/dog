---
date: '1999-04-23'
id: 6CCE
page: 4
number: 77
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 15 de abril de 1999 pola que se determinan os servicios mínimos
  dirixidos a garanti-los servicios prestados polo persoal da empresa Amalis,
  S.A., concesionaria do servicio de limpeza do Hospital do Meixoeiro durante a
  folga convocada para os días 26, 27 e 28 de abril de 1999.
range: Orde
url: 'https://www.xunta.gal/dog/Publicados/1999/19990423/Anuncio6CCE_gl.html'
---
<p>O artigo 28.2º da Constitución española recoñece, como dereito fundamental da persoa, o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1998, do 9 de xuño (DOG nº 116, do 20 de xuño), entre os que se atopa a sanidade.</p>
<p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
<p>O artigo 3 do citado decreto faculta os conselleiros competentes, por razón dos servicios esenciais afectados, para que, mediante orde e diante de cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>Convocada folga que afecta o persoal dependente da empresa Amalis, S.A., concesionaria do servicio de limpeza do Hospital do Meixoeiro, que presta os seus servicios no devandito centro sanitario, que se levará a efecto os días 26, 27 e 28 de abril de 1999, afectando as tres quendas de mañá, tarde e noite na xornada completa, oído o comité de folga, esta consellería</p>
<p>DISPÓN:</p>
<p>Artigo 1º</p>
<p>A convocatoria de folga que afectará o persoal dependente da empresa Amalis, S.A., concesionaria do servicio de limpeza do Hospital Meixoeiro, que presta os seus servicios no dito centro sanitario, que se levará a efecto os días 26, 27 e 28 de abril de 1999, afectando as tres quendas de mañá, tarde e noite, enténdese condicionada ó mantemento dos servicios mínimos que se establecen no anexo desta orde.</p>
<p>Os servicios mínimos que se fixan resultan totalmente imprescindibles para mante-la adecuada cobertura dos servicios da institución sanitaria, e para evitar que se produzan graves prexuízos ós usuarios.</p>
<p>Tales mínimos responden á necesidade de compatibiliza-lo respecto ineludible ó exercicio do dereito á folga, coa atención ós usuarios que, baixo ningún concepto, poden quedar desasistidos polas características do servicio dispensado.</p>
<p>Entrando na análise dos criterios da determinación dos servicios mínimos, pódese sinalar que para a súa fixación se tivo en conta a necesidade de manter unha porcentaxe de actividade imprescindible e como tal irreductible para cubri-las necesidades de limpeza do centro. E para garanti-la actividade de aseguramento da hixiene necesaria no hospital, requírese a presencia de vinte traballadores na quenda de mañá, dezasete na quenda de tarde e un na de noite.</p>
<p>Convén precisar que o número de efectivos determinado constata unha reducción do número total de efectivos existentes en presencia física durante os días da folga para que, deste xeito, non se empece o lexítimo dereito de folga. Por iso, na súa concreción tívose en conta a ineludible necesidade de cubrir fundamentalmente as áreas de carácter asistencial coa conseguinte maior reducción dos efectivos en áreas ou servicios non asistenciais.</p>
<p>Xa que logo, non cabe facer unha simple extrapolación porcentual de carácter absoluto sobre o cadro de persoal de efectivos en presencia física sen atende-los citados criterios de atención preferente ás áreas asistenciais e maior flexibilidade respecto ás outras áreas ou servicios do centro.</p>
<p>Artigo 2º</p>
<p>A designación nominal, con carácter rotatorio, do persoal que deberá cubri-los distintos servicios será feita pola dirección da empresa Amalis, S.A., procedéndose á súa publicación nos taboleiros de anuncios do centro de traballo.</p>
<p>Artigo 3º</p>
<p>Os prazos e alteracións no traballo por parte do persoal necesario para o mantemento dos servicios mínimos determinados no anexo serán considerados ilegais para os efectos establecidos no artigo 16.1º do Real decreto 17/1997, do 4 de marzo (BOE nº 58, do 9 de marzo de 1977).</p>
<p>Artigo 4º</p>
<p>O disposto nos artigos anteriores non significará ningún tipo de limitación dos dereitos que a nor</p>
<p>mativa reguladora da folga lle recoñece ó persoal nesta situación, nin tampouco sobre a tramitación e efectos das peticións que a motiven.</p>
<p>Artigo 5º</p>
<p>Sen prexuízo do que establecen os artigos anteriores, deberanse observa-las normas legais e regulamentarias vixentes en materia de garantías dos usuarios dos establecementos sanitarios.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 15 de abril de 1999.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>
<p>ANEXO</p>
<table><tbody><tr><td>Quenda de mañá</td><td>Quenda de tarde</td><td>Quenda de noite</td></tr>
<tr><td></td></tr>
</tbody></table>
<table><tbody><tr><td>15 limpadores</td><td>15 limpadores</td><td>1 limpador</td></tr>
<tr><td>5 peóns</td><td>3 peóns</td></tr></tbody></table>

