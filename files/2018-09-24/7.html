---
date: '2018-09-24'
id: G0426-190918-0001
page: 43226
number: 182
agency: Consellería do Medio Rural
section: III. Outras disposicións.
title: >-
  ORDE do 19 de setembro de 2018 pola que se modifica a Orde do 28 de decembro
  de 2017 pola que se establecen as bases reguladoras das subvencións destinadas
  á elaboración de instrumentos de ordenación ou xestión forestais,
  cofinanciadas co Fondo Europeo Agrícola de Desenvolvemento Rural no marco do
  Plan de desenvolvemento rural de Galicia 2014-2020, e se convocan para o ano
  2018.
range: Orde
url: >-
  https://www.xunta.gal/dog/Publicados/2018/20180924/AnuncioG0426-190918-0001_gl.html
---
<p>A Orde do 28 de decembro de 2017 pola que se establecen as bases reguladoras das subvencións destinadas á elaboración de instrumentos de ordenación ou xestión forestais, cofinanciadas co Fondo Europeo Agrícola de Desenvolvemento Rural no marco do Plan de desenvolvemento rural de Galicia 2014-2020, e se convocan para o ano 2018, establece no artigo 24 o procedemento de instrución das solicitudes. Nel non se inclúe a posibilidade de notificar mediante publicacións tal e como recolle a Lei 39/2015, do 1 de outubro, do procedemento administrativo común das administracións públicas, no seu artigo 45.</p>
    <p>Por outra banda, no artigo 42 da Orde do 28 de decembro de 2017 dispón que a primeira anualidade dos investimentos obxecto das subvencións concedidas a través das liñas 1-Común e 1-Sofor deberá ser executada, pagada e xustificada con data límite do 10 de outubro de 2018.</p>
    <p>Considerando a escasa marxe existente para poder conceder e executar a primeira anualidade, considérase necesario axilizar os trámites da instrución notificando mediante publicacións e ampliar o prazo sinalado no parágrafo anterior, modificacións que non prexudican dereitos de terceiros.</p>
    <p>En consecuencia, de conformidade co previsto no artigo 30.1.3 do Estatuto de autonomía de Galicia, e no uso das facultades que me confire a Lei 9/2007, do 13 de xuño, de subvencións de Galicia, e no uso das competencias que me confire a Lei 1/1983, do 22 de febreiro, reguladora da Xunta e da súa Presidencia,</p>
    <h2>DISPOÑO:</h2>
    <p>Artigo único. <em>Modificación dos artigos 24 e 42 da Orde do 28 de decembro de 2017 pola que se establecen as bases reguladoras das subvencións destinadas á elaboración de instrumentos de ordenación ou xestión forestais, cofinanciadas co Fondo Europeo Agrícola de Desenvolvemento Rural no marco do Plan de desenvolvemento rural de Galicia 2014-2020</em></p>
    <p>Un. O número 8 do artigo 24 queda redactado da seguinte maneira:</p>
    <p>«8. O órgano instrutor, con anterioridade á proposta de resolución de concesión da subvención, de acordo co facultado no artigo 20.4 da Lei 9/2007, requiriralles aos solicitantes para os que se propón provisionalmente a concesión da subvención a presentación, nun prazo de quince (15) días hábiles de acordo co artigo 30.2 da Lei 39/2015, da documentación que se relaciona no anexo XIII.</p>
    <p>Este requirimento efectuarase mediante publicación no <em>Diario Oficial de Galicia</em>. O prazo contarase a partir do día seguinte ao da publicación».</p>
    <p>Dous. Engádese o número 6 ao artigo 25 coa seguinte redacción:</p>
    <p>«6. A resolución publicarase no <em>Diario Oficial de Galicia</em>. Esta publicación producirá os efectos dunha notificación, polo que deberá conter os elementos que exixe o artigo 40.2 da Lei 39/2015, do 1 de outubro, do procedemento administrativo común das administracións públicas».</p>
    <p>Tres. O artigo 42 queda redactado do seguinte modo:</p>
    <p>«A primeira anualidade dos investimentos obxecto das subvencións concedidas a través das liñas 1-Común e 1-Sofor deberá ser executada, pagada e xustificada con data límite do 31 de outubro de 2018. Este prazo máximo é improrrogable».</p>
    <p>Disposición derradeira única. <em>Entrada en vigor</em></p>
    <p>Esta orde producirá efectos desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 19 de setembro de 2018</p>
    <footer><p>Ángeles Vázquez Mejuto<br>Conselleira do Medio Rural</p></footer>

