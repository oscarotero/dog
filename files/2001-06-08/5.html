---
date: '2001-06-08'
id: '9786'
page: 7
number: 111
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Decreto 128/2001, do 25 de maio, polo que se establece un período transitorio
  para a indicación de prezos por unidade de medida dos productos ofrecidos ós
  consumidores e usuarios.
range: Decreto
url: 'https://www.xunta.gal/dog/Publicados/2001/20010608/Anuncio9786_gl.html'
---
<p>A Constitución española, no seu artigo 51, encomenda ós poderes públicos a defensa dos consu</p>
<p>midores e usuarios. No cumprimento de tal mandato constitucional e no exercicio das competencias exclusivas que no artigo 30.1.cuarto, do Estatuto de autonomía de Galicia, atribúe a esta Comunidade Autónoma e de acordo coas bases e a ordenación da actuación económica xeral e a política monetaria do Estado nos termos dispostos nos artigos 38, 131 e 149.1.11 e 13 da Constitución, aprobouse, por medio da Lei 12/1984, do 28 de decembro, o Estatuto galego do consumidor e usuario.</p>
<p>O dito Estatuto galego do consumidor e usuario prevé no seus artigos 15 e seguintes o dereito dos consumidores e usuarios á protección dos seus lexítimos intereses económicos, constituíndose a indicación de prezos nun elemento relevante para a consecución de tales obxectivos.</p>
<p>No ámbito da Unión Europea, a Directiva 98/6/CE, do Parlamento Europeo e do consello, relativa á protección dos consumidores en materia de indicación de prezos, deroga as directivas 79/581/CEE e 88/314/CEE e establece a obriga de indicación do prezo de venda e o prezo de unidade de medida, contribuíndo desta forma a optimiza-las posibilidades de comparación do prezo dos productos e, en consecuencia, maior racionalidade nas opcións de compra.</p>
<p>A dita norma comunitaria foi incorporada ó ordenamento xurídico interno polo Real decreto 3423/2000, do 15 de decembro, polo que se regula a indicación de prezos dos productos ofrecidos ós consumidores e usuarios.</p>
<p>Nembargantes, a disposición transitoria única desta norma, tratando de acada-lo necesario equilibrio entre os lexítimos intereses afectados polo texto e considerando as necesidades de adaptación dos pequenos comercios e que a atención individualizada dispensada por estes garante suficientemente a información do consumidor, prevé a posibilidade de que as comunidades autónomas establezan un período transitorio a partir da entrada en vigor para a indicación do prezo por unidade de medida ós productos envasados previamente en cantidades preestablecidas comercializados por pequenos comercios polo miúdo onde a venda se realice con vendedor que atenda persoalmente o cliente e que sirva os productos, así coma na venda ambulante.</p>
<p>Na súa virtude, por proposta do conselleiro de Industria e Comercio e logo de deliberación do Consello da Xunta de Galicia na súa reunión do vintecinco de maio de dous mil un,</p>
<p>DISPOÑO:</p>
<p>Artigo único.-Establécese, de acordo coa disposición transitoria única do Real decreto 3423/2000, do 15 de decembro, un período transitorio de adaptación para a indicación do prezo por unidade de medida ós productos envasados previamente en cantidades preestablecidas comercializados por pequenos comercios polo miúdo onde a venda se realice con vendedor que atenda persoalmente o cliente e</p>
<p>que sirva os productos, así coma na venda ambulante, que rematará o 30 de xuño de 2002.</p>
<p>Disposicións derradeiras</p>
<p>Primeira.-Facúltase o conselleiro de Industria e Comercio para dictar cantas disposicións sexan necesarias para o desenvolvemento e execución deste decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintecinco de maio de 2001.</p>
<p>Manuel Fraga Iribarne</p>
<p>Presidente</p>
<p>Juan Rodríguez Yuste</p>
<p>Conselleiro de Industria e Comercio</p>

