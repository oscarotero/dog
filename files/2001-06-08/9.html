---
date: '2001-06-08'
id: '9796'
page: 7
number: 111
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 5 de xuño de 2001 de fomento dos investimentos e da mellora da
  calidade na comercialización de productos silvícolas.
range: Orde
url: 'https://www.xunta.gal/dog/Publicados/2001/20010608/Anuncio9796_gl.html'
---
<p>O Regulamento (CE)1257/1999 do Consello, do 17 de maio, establece no seu artigo 30 a posibilidade de outorgar axudas para a transformación e comercialización de productos forestais, e no artigo 33 para a diversificación de actividades relacionadas co sector primario no contorno rural.</p>
<p>O Programa Operativo Integrado de Galicia 2000-2006 foi aprobado por Decisión da Comisión de 7-3-2001, recollendo na medida 1.2 as melloras na transformación e comercialización de productos agarios e forestais.</p>
<p>A conveniencia de repercutir no sector primario forestal os beneficios dun mercado dinámico e non intervido dos productos da madeira, precisa non só</p>
<p>dispor de empresas competitivas de aproveitamentos, senón que tamén sexan capaces de transmitir ó sector forestal os valores que a sociedade demanda á madeira a través do mercado.</p>
<p>A competencia internacional e a crecente demanda de novos requisitos cualitativos nos productos de consumo fai prioritario o desenvolvemento e implantación de melloras nas condicións laborais, adaptacións ambientais e innovacións na xestión empresarial que permitan dinamiza-la cadea comercializadora, reducir ineficiencias e adaptarse a futuros criterios esixibles á cadea de custodia. Por iso, considérase conveniente incentivar non só melloras na competitividade, senón tamén, e con maior prioridade, melloras na calidade empresarial.</p>
<p>A base reguladora de axudas trata de aproximarse á dinámica empresarial dos suxeitos de axuda, pero sempre dentro do marco normativo establecido polo Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia. Así, considérase a plurianualización das axudas para asegura-la calidade dos investimentos que se subvencionan.</p>
<p>Coa finalidade de lograr unha boa execución dos recursos dispoñibles, considéranse penalizacións por non execución de investimentos aprobados, así como a adaptación das resolucións de axuda a modificacións dos proxectos investidores, todo iso garantindo os criterios de concorrencia competitiva aplicados na concesión das axudas.</p>
<p>En virtude do anterior, ó abeiro do Decreto 287/2000 citado anteriormente, de acordo co artigo 30.I.3 do Estatuto de autonomía e en uso das atribucións que me confire a Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto das axudas e beneficiarios.</p>
<p>Poderán ser subvencionables os investimentos en activos fixos productivos e investimentos en activos inmateriais e activos materiais non productivos, relativos ás operacións anteriores á serradura industrial da madeira, realizados por empresas e empresarios autónomos de aproveitamentos forestais radicados en Galicia.</p>
<p>As actuacións subvencionables detállanse no anexo I.</p>
<p>Os beneficiarios deberán ter, polo menos, o 35% do cadro de persoal da empresa con contratos por tempo indefinido. Para as empresas de nova creación abondará o compromiso de acadar, como mínimo, o 35% de estabilidade laboral ó remate do prazo concedido para xustifica-lo investimento. Non será necesario cumprir este requisito nas subvencións inferiores a 10 millóns de pesetas. No caso de empresas con menos de 10 traballadores, a porcentaxe de estabilidade laboral mínima esixida reducirase ó 33%.</p>
<p>As empresas xa existentes deberán comprometerse, igualmente, a acada-la mesma porcentaxe mínima de estabilidade laboral respecto das novas contratacións que, se é o caso, deriven do proxecto de investimento que se subvencione.</p>
<p>De xeito excepcional e coa debida motivación, en casos de estacionalidade da actividade ou de especiais dificultades dun sector ou dunha empresa concreta, a Comisión Delegada da Xunta de Galicia para Asuntos Económicos poderá autoriza-la non esixencia da porcentaxe mínima de emprego estable para obte-la consideración da axuda, do que se dará coñecemento á Comisión de Seguimento dos Acordos de Apoio á Promoción.</p>
<p>Artigo 2º.-Exclusións.</p>
<p>Non será subvencionable:</p>
<p>a) A adquisición de terreos e mobiliario.</p>
<p>b) Os vehículos de transporte por estrada.</p>
<p>c) A maquinaria usada.</p>
<p>d) Os tributos recuperables polo beneficiario, como o IVE.</p>
<p>e) A renovación de maquinaria que non implique melloras tecnolóxicas, productivas ou de seguridade.</p>
<p>f) Os gastos de reparación e mantemento.</p>
<p>g) Os investimentos financiados mediante arrendamento financeiro ou calquera outra figura análoga.</p>
<p>h) Os investimentos destinados á manipulación ou comercialización de productos de países terceiros.</p>
<p>i) Os investimentos iniciados con anterioridade ó 1-1-2000.</p>
<p>Artigo 3º.-Prazo de presentación de solicitudes e convocatorias.</p>
<p>As solicitudes poderanse presentar a partir do día seguinte ó da publicación da orde.</p>
<p>O prazo de presentación de solicitudes finalizará ó mes da publicación da presente orde no Diario Oficial de Galicia. As solicitudes que se presenten con posterioridade a esta data quedarán excluídas, podendo consideraranse na primeira convocatoria do ano seguinte a instancias do interesado.</p>
<p>Os expedientes que non completen axeitadamente a documentación requirida no artigo 6º no prazo establecido, poderán considerarse nunha convocatoria posterior por instancia do solicitante.</p>
<p>Artigo 4º.-Importe das axudas.</p>
<p>Os investimentos en activos inmateriais e activos materiais non productivos recollidos no anexo I-B subvencionaranse cunha axuda dun 35%.</p>
<p>Os investimentos en bens de equipo, recollidos no anexo I-A, terán unha subvención básica dun 25%, que podera incrementarse ata o 35% segundo os criterios indicados no anexo II.</p>
<p>Artigo 5º.-Criterios de selección.</p>
<p>A concesión de axudas efectuarase baixo o réxime de concorrencia competitiva.</p>
<p>A dispoñibilidade orzamentaria asignada a cada convocatoria limitará o número de expedientes que se vaian aprobar, que serán elixidos por orde de puntuación de maior a menor, de acordo co criterio e baremo indicados no anexo III.</p>
<p>Artigo 6º.-Solicitudes e documentación.</p>
<p>1. Os interesados deberán presentar, perante os servicios de montes e industrias forestais ou na forma prevista no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999, a seguinte documentación por duplicado:</p>
<p>a) Instancia-solicitude, dirixida ó conselleiro de Medio Ambiente, segundo modelo que figura no anexo IV desta orde.</p>
<p>b) Ficha cos datos da empresa solicitante, segundo o anexo VI da orde.</p>
<p>c) Memoria onde se desenvolvan os puntos relacionados no anexo V da presente orde.</p>
<p>d) Copia dos seguintes documentos:</p>
<p>-Último imposto de sociedades ou, no seu defecto, do IRPF.</p>
<p>-Declaración de operacións con terceiros (modelo 347).</p>
<p>-NIF ou CIF (cotexada).</p>
<p>-Informe oficial da Seguridade Social coa relación de traballadores adscritos á empresa, na que consten categorías contractuais e datas de alta e baixa.</p>
<p>-Recibo en vigor do IAE, nos epígrafes 617.3, 461 ou 912.</p>
<p>e) Declaración xurada do beneficiario sobre axudas solicitadas, concedidas e/ou obtidas para os mesmos investimentos.</p>
<p>f) Xustificación de que os productores de base participarán nas vantaxes económicas da realización do investimento. Pódense presentar copias de contratos, compromisos de adquisición, declaracións de interese ou documentación equivalente.</p>
<p>g) No caso de obra civil: licencia municipal ou informe urbanístico favorable.</p>
<p>2. Recibidas as solicitudes examinaranse os documentos presentados. No caso de que sexan detectadas faltas ou omisións, requirirase o interesado para emendar os erros ou xunta-la documentación preceptiva no prazo de dez días hábiles.</p>
<p>Artigo 7º.-Distribución do orzamento.</p>
<p>O aboamento das axudas fixadas na presente orde financiarase con cargo á aplicación orzamentaria 15.02.</p>
<p>731A.770.1, con 28.794.098 pesetas (173.056,01</p>
<p>euros) para o ano 2001, con 70.000.000 de pesetas</p>
<p>(420.708,47 euros) para o ano 2002, e 60.000.000</p>
<p>de pesetas. (360.607,26 euros) para o ano 2003.</p>
<p>Estas cantidades poderanse incrementar con fondos</p>
<p>propios, estatais, ou con fondos comunitarios.</p>
<p>A distribución das anualidades nas axudas individuais realizarase consonte as previsións de execución comunicadas polos beneficiarios, as dispoñibilidades orzamentarias, os condicionantes impostos na resolución das axudas e os prazos precisos para a execución dos investimentos.</p>
<p>Artigo 8º.-Tramitación e concesión de axudas.</p>
<p>No caso de que o investimento non se poida executar no exercicio orzamentario, a subvención poderá plurianualizarse, dentro do período de vixencia do Programa Operativo, sen prexuízo das disposicións que para este efecto considera a lexislación orzamentaria e demais normativa de aplicación.</p>
<p>O conselleiro de Medio Ambiente resolverá os expedientes de cada convocatoria por proposta da Dirección Xeral de Montes e Medio Ambiente Natural. A resolución individual e motivada notificaráselle ó interesado.</p>
<p>As solicitudes denegadas por exclusión no proceso de selección poderanse considerar na seguinte convocatoria de axudas por instancia do solicitante.</p>
<p>Contra a resolución da axuda o interesado poderá interpoñer recurso contencioso-administrativo na forma e prazo establecido na Lei 30/1992, de réxime xurídico das administracións públicas e procedemento administrativo común.</p>
<p>As solicitudes que, unha vez transcorridos catro meses desde a convocatoria a que se acolleron, non tiveran unha comunicación coa correspondente aprobación provisional ou definitiva, poderán entenderse desestimadas, aplicándose para a eficacia do acto presunto o establecido no artigo 43 da Lei 30/1992, de RXAP e PAC, modificado pola Lei 4/1999.</p>
<p>Artigo 9º.-Posibilidade de modificación da resolución e reintegros da axuda.</p>
<p>1. Se no transcurso da tramitación do expediente de axudas o solicitante precisara introducir modificacións a este, solicitará autorización da Consellería de Medio Ambiente, xustificando as razóns do cambio e acompañando a oportuna actualización do expediente que considere as variacións do proxecto orixinal. A autorización dará lugar a unha nova resolución de axuda, para o que se terán en conta os mesmos criterios de selección e requisitos procedementais aplicables ós expedientes que se aproben na convocatoria vixente de axudas. En todo caso, non se incrementará o importe total nin a porcentaxe de axuda.</p>
<p>2. Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais,</p>
<p>poderá dar lugar á modificación da resolución de concesión.</p>
<p>3. No caso de incumprimento das condicións establecidas nesta orde e as indicadas na resolución de subvención, procederase á revogación parcial ou total da axuda.</p>
<p>Se o beneficiario percibise pagamentos parciais ou anticipos e a execución parcial non cumprira os obxectivos iniciais previstos, así como as condicións da resolución, procederase á tramitación do expediente de reintegro da subvención percibida máis os xuros de demora.</p>
<p>4. No caso de que se reducisen os investimentos mantendo os obxectivos iniciais, a subvención concedida veríase diminuída na contía proporcional correspondente, sempre que o conxunto do investimento cumpra os fins previstos inicialmente.</p>
<p>5. Penalización por non execución: establécese unha penalización equivalente a un 5% da axuda concedida non xustificada en prazo nunha anualidade. Esta penalización recaerá sobre a axuda que corresponda ós investimentos xustificados. Non se penalizará se o beneficiario comunica a imposibilidade de executa-los investimentos cunha antelación superior a dous meses do remate do prazo de xustificación da anualidade. Non será preciso resolución modificatoria da axuda para a execución da penalización.</p>
<p>6. Poderanse modificar as resolución individuais de axuda, con carácter discrecional, unicamente no relativo á distribución das anualidades. Non se incrementará o importe global nin porcentual da axuda, nin se modificará o obxecto do investimento nin calquera outra condición ou requisito da axuda concedida previamente. A modificación realizarase mediante resolución do conselleiro de Medio Ambiente, logo de proposta motivada do director xeral de Montes e Medio Ambiente Natural, aplicando criterios obxectivos.</p>
<p>Artigo 10º.-Procedemento de pagamento e xustificación.</p>
<p>1. Para a percepción dos pagamentos, sexan parciais ou totais, deberá presentarse antes do 30 de outubro de cada ano (salvo o que se especifique na resolución da axuda para a primeira anualidade) a seguinte documentación por duplicado:</p>
<p>a) Solicitude de cobramento da subvención.</p>
<p>b) Xustificación dos investimentos realizados mediante:</p>
<p>-Relación ordenada dos investimentos e os pagamentos efectuados (anexo VII).</p>
<p>-Copias cotexadas das facturas orixinais sobre as que se realizará a toma de razón, así como copias dos documentos bancarios de pagamento.</p>
<p>c) Certificacións do cumprimento formal das obrigas fiscais, de Seguridade Social e de non ter débedas pendentes de liquidación coa Comunidade Autónoma.</p>
<p>d) Copia do certificado bancario de conta corriente e ficha bancaria.</p>
<p>e) Declaración xurada do beneficiario sobre axudas solicitadas, concedidas e/ou obtidas para os mesmos investimentos.</p>
<p>f) Ademais, no último pagamento achegaranse os seguintes documentos:</p>
<p>f-1. Memoria (anexo VIII), indicando as actuacións executadas, as medidas correctoras implantadas e a importancia delas na actividade futura da empresa.</p>
<p>f-2. Actualización da ficha cos datos da empresa, segundo o anexo VI da orde.</p>
<p>f-3. Xustificantes das accións consideradas no anexo II para incrementa-la porcentaxe de axuda.</p>
<p>f-4. Copia dos seguintes documentos:</p>
<p>-Último imposto de sociedades ou, no seu defecto, do IRPF.</p>
<p>-Declaración de operacións con terceiros (modelo 347).</p>
<p>-Informe oficial da Seguridade Social coa relación de traballadores adscritos á empresa, na que consten categorías contractuais e datas de alta e baixa.</p>
<p>g) Específicas dos investimentos obxecto de subvención:</p>
<p>g-1. Activos inmateriais: para o pagamento parcial ou anticipo da primeira anualidade, deberase presenta-lo contrato asinado. Para o pagamento final presentarase a seguinte documentación: análise da situación inicial, plan de actuacións, e informe de seguimento do plan con detalle das accións correctoras.</p>
<p>g-2. Maquinaria móbil: ficha técnica do vehículo, permiso de circulación do vehículo (se procede), seguro do vehículo ou de responsabilidade civil da empresa con expresión explícita do vehículo.</p>
<p>Ademais, deberán presentar a mesma documentación dos equipos subvencionados anteriormente ou dos que os substituíron. A non xustificación dos equipos anteriores suporá a reducción no investimento subvencionable do importe do investimento subvencionado anteriormente.</p>
<p>g-3. Naves: para o pagamento da última anualidade, planos de planta, licencia municipal de obra ou documentación xustificativa da súa tramitación.</p>
<p>2. Unha vez comprobada a documentación presentada e realizada a inspección comprobatoria de execución dos investimentos subvencionados, a Dirección Xeral de Montes e Medio Ambiente Natural emitirá a correspondente proposta de pagamento.</p>
<p>3. De acordo coa Lei 4/2000, do 27 de decembro, de orzamentos xerais da Comunidade Autónoma de Galicia para o ano 2000, poderanse realizar anticipos e pagamentos parciais. Os anticipos aprobaranse con carácter excepcional, mediante resolución motivada do conselleiro de Medio Ambiente, sempre que se xustifique a necesidade de realizar pagamentos inmediatos, o que se documentará mediante facturas e/ou xustificantes de pagamentos.</p>
<p>4. Os pagamentos parciais e anticipos serán garantidos mediante aval bancario ou de entidade aseguradora suficiente, que se depositará por tempo indefinido ó dispor da Consellería de Medio Ambiente na Tesourería Xeral da Xunta de Galicia. O referido aval garantirá a cantidade anticipada máis os xuros, calculados ó xuro legal do diñeiro para o ano en curso e por un prazo que medie entre a data de solicitude do anticipo e o último día en que este ten que ser xustificado. O certificado de depósito de aval bancario devolveráselle ó interesado unha vez se comprobe, mediante inspección in situ, a realización material do obxecto da subvención, así como as restantes condicións da subvención.</p>
<p>5. O pagamento da porcentaxe adicional ós investimentos en activos productivos, recollido no artigo 4º, queda condicionado á xustificación dos investimentos non productivos. Estas accións serán comprobadas na inspección final. A porcentaxe de axuda incrementada pagarase na última anualidade da subvención, e estará condicionada, no seu caso, non só á elaboración do plan, senón tamén ó seguimento do mesmo por parte da empresa.</p>
<p>Artigo 11º.-Disposicións comúns.</p>
<p>1. As axudas serán compatibles con calquera outra destinada ós mesmos fins procedente de administracións públicas, salvo fondos comunitarios distintos do FEOGA, ata un límite de subvención neta equivalente do 40%, 55% para as Pemes, de acordo coa Decisión da Comisión Europea nº 773/99, do 17-5-2000, na que se establece o mapa de axudas de finalidade rexional para España no período 2000-2006.</p>
<p>2. En calquera fase do proceso de tramitación, o órgano xestor da Dirección Xeral de Montes e MAN poderá solicitar ó interesado as aclaracións ou xustificacións oportunas con respecto ós datos da documentación esixible.</p>
<p>3. O beneficiario comprométese a mante-lo investimento subvencionado, e o emprego ligado a este, durante un período mínimo de 5 anos.</p>
<p>4. O beneficiario someterase ás actuacións de comprobación e control financeiro dos investimentos subvencionados por parte da Consellería de Medio Ambiente, a Intervención Xeral da Comunidade Autónoma, o Consello de Contas e o Tribunal de Contas.</p>
<p>Disposición derradeira</p>
<p>Facúltase o director xeral de Montes e Medio Ambiente Natural para dictar cantas disposicións complementarias estime oportunas para o desenvolvemento da presente orde.</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 5 de xuño de 2001.</p>
<p>José Carlos del Álamo Jiménez</p>
<p>Conselleiro de Medio Ambiente</p>
<p>ANEXO I</p>
<p>Investimentos subvencionables</p>
<p>A) Investimentos en activos fixos productivos, consideraranse con carácter exclusivo os seguintes:</p>
<p>-Equipos persoais de seguridade para o traballo no monte, en número inferior ó de empregados que figuren no TC2, sen supera-lo 30% do total dos investimentos.</p>
<p>-Procesadoras, autocargadores, tractores arrastradores.</p>
<p>-Equipos tractocargadores completos (tractores con cabinas reforzadas homologadas e proteccións forestais nas rodas e baixos, asento xiratorio, guindastre, cabrestante e remolque forestal de tracción). Consideraranse tamén os equipos orientados á recolleita de biomasa.</p>
<p>-Apeiros forestais e rozadoras que vaian formar parte dun equipo tractocargador completo.</p>
<p>-Implementos forestais que permitan un primeiro tratamento dos productos forestais no monte: peladoras móbiles, esteladoras, empacadoras, e outras para fins similares.</p>
<p>-No caso de plataformas para o transporte da madeira, só serán subvencionables as adaptacións forestais das mesmas e os guindastres que se instalen nelas.</p>
<p>-Instrumentos de medición de masas forestais.</p>
<p>-Básculas, pas cargadoras de rolla, peladoras e instalacións de clasificado de rolla.</p>
<p>-Obra civil relacionada co movemento de rolla. (Deberán presentar licencia municipal ou informe favorable do concello):</p>
<p>-Preparación do patio de amoreamento e cargadoiros de rolla (máximo auxiliable 18 euros/m).</p>
<p>-Alpendres para almacenamento de rolla (máximo auxiliable 120 euros/m).</p>
<p>-Instalacións de parque húmido de rolla.</p>
<p>B) Investimentos en activos inmateriais e activos materiais non productivos, consideraranse os seguintes plans, proxectos, estudios e programas, así como o seu seguimento e execución das medidas correctoras:</p>
<p>a) Seguridade laboral:</p>
<p>-Plans de seguridade laboral.</p>
<p>-Plans e proxectos de adaptación á normativa de seguridade industrial.</p>
<p>b) Adaptacións ambientais:</p>
<p>-Establecemento de medidas e plans de control ambiental.</p>
<p>-Accións correctoras e preventivas de riscos ambientais.</p>
<p>-Implantación de códigos ou normas de boas prácticas ambientais.</p>
<p>c) Mellora da calidade comercial e empresarial:</p>
<p>-Implantación na empresa de ferramentas de xestión empresarial específicas da actividade, incluso aplicacións informáticas e equipamento. Non se considerarán as aplicacións informáticas xenéricas (software básico nin aplicacións contables).</p>
<p>-Preparación do proceso productivo para unha futura adaptación á cadea de custodia de madeira certificada, e/ou normativa ISO.</p>
<p>d) Iniciativas comerciais conxuntas:</p>
<p>-Establecemento de medidas orientadas á venda conxunta a clientes.</p>
<p>-Establecemento de contratos a medio e longo prazo con provedores e propietarios forestais.</p>
<p>ANEXO II</p>
<p>Accións e porcentaxe de incremento da axuda</p>
<table><tbody><tr><td></td></tr>
<tr><td></td></tr>
<tr><td>Accións que incrementan a axuda</td><td>Incremento
da axuda</td></tr>
<tr><td></td></tr>
</tbody></table>
<table><tbody><tr><td>Por cada asistente a curso de formación de persoal, cunha duración mínima de 30 horas</td><td>1%</td></tr>
<tr><td></td></tr>
<tr><td>Por plan empresarial de melloras na seguridade laboral e/ou industrial</td><td>2%</td></tr>
<tr><td></td></tr>
<tr><td>Por externalización de plan de pensións ou aseguramento das garantías dos traballadores</td><td>2%</td></tr>
<tr><td></td></tr>
<tr><td>Por dispor dun seguro de responsabilidade civil para os aproveitamentos forestais</td><td>2%</td></tr>
<tr><td></td></tr>
<tr><td>Por pertencer a asociación profesional do sector</td><td>1%</td></tr>
<tr><td></td></tr>
<tr><td>Por plan ambiental e/ou de minimización e xestión de residuos</td><td>5%</td></tr>
<tr><td></td></tr>
<tr><td>Por participación activa en iniciativa comercial conxunta</td><td>5%</td></tr>
<tr><td></td></tr>
<tr><td>Por plan de adaptación da empresa á cadea de custodia</td><td>5%</td></tr>
<tr><td></td></tr>
<tr><td>Por plan de control da calidade e/ou mellora da xestión para a adaptación ás normas ISO</td><td>5%</td></tr>
<tr><td></td></tr>
<tr><td>Por posto de traballo xerado por incorporación dun enxeñeiro técnico ou superior</td><td>4%</td></tr>
<tr><td></td></tr>
<tr><td>Por posto de traballo creado ou reconvertido de eventual a fixo</td><td>3%</td></tr>
<tr><td></td></tr></tbody></table>
<p>Consideraranse as accións desenvolvidas desde o 1-1-2000.</p>
<p>Os cursos de formación deberán estar relacionados coa actividade obxecto da orde de axudas e ter un recoñecemento oficial. O incremento acumulado neste concepto limitarase ó 3%.</p>
<p>Para xustificar estas accións na solicitude deberase presentar contrato ou no seu defecto, orzamento comercial da acción e declaración xurada comprometéndose á súa execución.</p>
<p>Os plans de seguridade, ambientais e de mellora da xestión empresarial, para ser considerados deberán prever, e posteriormente xustificar, os seguinte documentos:</p>
<p>-Estudio de avaliación da situación inicial da empresa.</p>
<p>-Plan de actuacións que se van realizar na empresa.</p>
<p>-Documentos de seguimento con indicación dos obxectivos acadados e acción realizadas.</p>
<p>Estas accións serán comprobadas na inspección final, analizando se efectivamente foron incorpora</p>
<p>das ó funcionamento normal da empresa. A non execución será penalizada de acordo co indicado no artigo 9º.5.</p>
<p>ANEXO III</p>
<p>Baremo para a priorización das solicitudes</p>
<p>A) Baremación dos investimentos:</p>
<p>A.1. Segundo o obxecto de investimento:</p>
<p>-Equipos de protección individual: 100 puntos.</p>
<p>-Procesadoras forestais, autocargadores, arrastradores: 80 puntos.</p>
<p>-Equipos tractocargadores completos, equipos completos de colleita de biomasa: 80 puntos.</p>
<p>-Implementos forestais de maquinaria de desembosque: 60 puntos.</p>
<p>-Instrumentos de medición de masas forestais: 60 puntos.</p>
<p>-Instalacións de parque húmido, peladoras, instalacións de clasificado de rolla: 40 puntos.</p>
<p>-Implementos forestais de transporte por estrada, pas cargadoras, básculas: 20 puntos.</p>
<p>-Parque de rolla e obra civil relacionada: 10 puntos.</p>
<p>A.2. Segundo as características da empresa:</p>
<p>a) Por cada punto porcentual de incremento de axuda, segundo o anexo II: 5 puntos.</p>
<p>b) Grao de execución en anteriores expedientes, por cada punto porcentual de non execución sobre o aprobado: 1 punto negativo.</p>
<p>c) Se dispón de crédito para o investimento: 30 puntos.</p>
<p>e) Se fora unha empresa nova (só contará un dos seguintes):</p>
<p>* Se ten aprobado un programa Lanza do Igape: 50 puntos.</p>
<p>* Se ten concedido crédito bancario para o investimento: 30 puntos.</p>
<p>* Se o empresario ten formación ou experiencia profesional no sector (acreditable): 30 puntos.</p>
<p>B) Criterios para establece-la prioridade das solicitudes:</p>
<p>B.1. Os investimentos en activos inmateriais e materiais non productivos considerados no anexo I B) terán prioridade sobre os investimentos en activos productivos. Así mesmo, os investimentos en obra civil consideraranse na última orde de prioridade.</p>
<p>B.2. Calcularase a puntuación de cada investimento solicitado, que será a suma da aplicación dos criterios indicados nos puntos A.1 e A.2.</p>
<p>B.3. En función da dispoñibilidade orzamentaria asignada aprobaranse os investimentos de acordo cos criterios de priorización indicados en B.1 e dentro deles coa baremación calculada segundo o punto B.2.</p>

