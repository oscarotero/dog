---
date: '2018-04-26'
id: CA01-160418-0002
page: 22388
number: 81
agency: Consellería de Facenda
section: VI. Anuncios. a) Administración autonómica.
title: >-
  RESOLUCIÓN do 12 de abril de 2018, da Secretaría Xeral Técnica e do
  Patrimonio, pola que se ordena a publicación da modificación dos estatutos da
  sociedade mercantil pública autonómica Sociedade Anónima de Xestión do Plan
  Xacobeo, autorizada polo Acordo do Consello da Xunta de Galicia do 8 de
  febreiro de 2018.
range: Resolución
url: >-
  https://www.xunta.gal/dog/Publicados/2018/20180426/AnuncioCA01-160418-0002_gl.html
---
<p>O Consello da Xunta de Galicia, na súa reunión do día 8 de febreiro de 2018, adoptou, por proposta da Consellería de Facenda e por iniciativa da Axencia de Turismo de Galicia, os acordos polos cales se autorizaba a modificación dos artigos 2 e 22 dos estatutos da sociedade mercantil pública autonómica Sociedade Anónima de Xestión do Plan Xacobeo.</p>
    <p>En cumprimento do disposto nos artigos 104.3 e 105.2 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, ordénase a publicación no <em>Diario Oficial de Galicia</em>, como anexo a esta resolución, dos artigos modificados dos estatutos da sociedade mercantil pública autonómica Sociedade Anónima de Xestión do Plan Xacobeo.</p>
    <p>Santiago de Compostela, 12 de abril de 2018</p>
    <footer><p>María del Socorro Martín Hierro<br>Secretaria xeral técnica e do Patrimonio</p></footer>
    <h2>ANEXO</h2>
    <p>Artigo 2. Obxecto social</p>
    <p>1. Constitúe o obxecto da sociedade a realización de actividades dirixidas á xestión dos servizos comúns da rede de albergues da Comunidade Autónoma de Galicia e do resto do seu patrimonio social, así como a coordinación de actuacións específicas relacionadas co Camiño de Santiago e a cultura xacobea, planificar, programar, propoñer e de ser caso executar, actuacións para a promoción e organización dos actos que se desenvolvan con motivo dos anos santos xacobeos, así como apoiar os distintos departamentos, entidades e comisións da Xunta de Galicia para o desenvolvemento das súas funcións neste ámbito.</p>
    <p>2. En concreto, constitúe o obxecto da sociedade a realización das seguintes actividades:</p>
    <p>a) A xestión dos ingresos e gastos derivados do funcionamento da rede pública de albergues e do resto de edificios da entidade.</p>
    <p>b) A coordinación das actuacións en materia de dotacións de albergues, de conservación, sinalización e recuperación do Camiño, así como a execución das encomendas de xestión que se poidan realizar nestas materias.</p>
    <p>c) As relacións coas asociacións de amigos do Camiño de Santiago.</p>
    <p>d) A coordinación de actuacións específicas relacionadas coa cultura xacobea, en especial as exposicións, así como a execución das encomendas de xestión que se poidan realizar nestas materias.</p>
    <p>e) A planificación, programación, proposta e de ser o caso, execución, de actuacións para a promoción e organización dos actos que se desenvolvan con motivo dos anos santos xacobeos.</p>
    <p>f) O apoio aos distintos departamentos, entidades e comisións da Xunta de Galicia para o desenvolvemento das actuacións que leven a cabo con motivo dos anos santos xacobeos.</p>
    <p>Artigo 22. Conselleiros/as delegados/as e creación de comisións </p>
    <p>1. Por proposta da Presidencia, o Consello de Administración poderá nomear un ou varios conselleiros/as delegados/as coas facultades que se determinen no correspondente acordo. </p>
    <p>Cando un membro do Consello de Administración sexa nomeado conselleiro/a delegado/a ou se lle atribúan funcións executivas en virtude doutro título, será necesario que se celebre un contrato entre este e a sociedade que deberá ser aprobado previamente polo Consello de Administración co voto favorable das dúas terceiras partes dos seus membros. O conselleiro/a afectado deberase abster de asistir á deliberación e de participar na votación. En todo caso, a remuneración axustarase ao previsto no Decreto 119/2012, do 3 de maio, polo que se regulan as retribucións e percepcións económicas aplicables aos órganos de goberno ou dirección e ao persoal directivo das entidades do sector público autonómico.</p>
    <p>2. O Consello de Administración poderá constituír comisións ou comités con carácter permanente ou ocasional e coa composición, atribucións, réxime das reunións, requisitos dos acordos e garantías que máis conveñan á mellor e máis recta xestión e administración dos intereses sociais.</p>
    <p>Os comités e as comisións serán presididas polo presidente/a e, na súa falta, polo conselleiro/a de maior idade.</p>
    <p>3. As actas que, de ser o caso, se redacten, serán autorizadas polo secretario/a do Consello.</p>

