---
date: '2018-04-26'
id: C3Q2-200418-0002
page: 22355
number: 81
agency: Instituto Galego da Vivenda e Solo
section: III. Outras disposicións.
title: >-
  RESOLUCIÓN do 19 de abril de 2018 pola que se delegan competencias nas persoas
  titulares da Dirección Xeral e das xefaturas territoriais deste organismo, así
  como na persoa titular da Secretaría Xeral Técnica da Consellería de
  Infraestruturas e Vivenda.
range: Resolución
url: >-
  https://www.xunta.gal/dog/Publicados/2018/20180426/AnuncioC3Q2-200418-0002_gl.html
---
<p>O Decreto 177/2016, do 15 de decembro, que fixa a estrutura orgánica da Vicepresidencia e das consellerías da Xunta de Galicia, establece no seu artigo 4.b).2 que queda adscrito á Consellería de Infraestruturas e Vivenda o organismo autónomo Instituto Galego da Vivenda e Solo (en diante, IGVS). Pola súa parte, o parágrafo primeiro da disposición adicional novena do citado decreto determina que as delegacións de competencias outorgadas polos distintos órganos superiores e de dirección afectados por este decreto continuarán vixentes ata que sexan expresamente revogadas ou novamente outorgadas. </p>
    <p>A actividade administrativa do IGVS implica unha concentración de funcións na persoa titular da Presidencia do organismo que aconsella recorrer á delegación de competencias noutros órganos, sen esquecer os principios que informan a actividade administrativa, recollidos no artigo 103.1 da Constitución e dentro do rigoroso respecto ás garantías xurídicas.</p>
    <p>Con esta delegación de competencias preténdese definir un marco claro de actuación que favoreza a celeridade, a eficacia e a eficiencia no desempeño das tarefas que o IGVS ten encomendadas.</p>
    <p>Por todo isto, ao abeiro do disposto nos artigos 9 e 10 da Lei 40/2015, do 1 de outubro, de réxime xurídico do sector público; nos artigos 6 e 7.2 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia; no Decreto 97/2014, do 24 de xullo, polo que se establece a estrutura orgánica do IGVS, e demais disposicións de xeral aplicación,</p>
    <h2>RESOLVO:</h2>
    <p>Primeiro. Delegación de competencias na persoa titular da Dirección Xeral do IGVS</p>
    <p>Delégase na persoa titular da Dirección Xeral do IGVS o exercicio das seguintes competencias:</p>
    <p>a) As competencias que para contratar ten atribuídas a persoa titular da Presidencia do IGVS.</p>
    <p>b) A cesión de vivendas de promoción pública a aqueles concellos que cedesen gratuitamente o solo preciso para a súa promoción, así como o alleamento de vivendas de promoción pública aos concellos onde estean situadas.</p>
    <p>c) A resolución dos recursos potestativos de reposición que se interpoñan contra as resolucións ditadas pola persoa titular da Dirección Xeral do IGVS en virtude desta delegación.</p>
    <p>Segundo. Delegación de competencias nas persoas titulares das xefaturas territoriais do IGVS</p>
    <p>Deléganse nas persoas titulares das xefaturas territoriais do IGVS as competencias seguintes:</p>
    <p>a) A resolución dos expedientes relativos ás subrogacións, na posición da persoa arrendataria, nos contratos de arrendamento das vivendas de promoción pública ou das vivendas en réxime de acceso diferido á propiedade.</p>
    <p>b) As resolucións dos contratos, así como das adxudicacións, que realice o IGVS respecto dos seus locais. </p>
    <p>c) A resolución dos recursos potestativos de reposición que se interpoñan contra as resolucións ditadas polas persoas titulares das xefaturas territoriais do IGVS en virtude desta delegación.</p>
    <p>Terceiro. Delegación de competencias na persoa titular da Secretaría Xeral Técnica da Consellería de Infraestruturas e Vivenda</p>
    <p>Delégase na persoa titular da Secretaría Xeral Técnica da Consellería de Infraestruturas e Vivenda a resolución dos recursos de alzada que se interpoñan contra as resolucións e os actos administrativos ditados polas persoas titulares da Dirección Xeral do IGVS e das xefaturas territoriais do IGVS. </p>
    <p>Cuarto. Réxime da delegación de competencias</p>
    <p>a) As resolucións administrativas que se adopten facendo uso das delegacións contidas nesta resolución farán constar expresamente esta circunstancia e consideraranse ditadas polo órgano delegante.</p>
    <p>b) En calquera momento, a persoa titular da Presidencia do IGVS poderá avocar para si o exercicio das competencias delegadas por esta resolución.</p>
    <p>Quinto. Revogación de delegacións anteriores</p>
    <p>Queda revogada a Resolución do 23 de xuño de 2010 pola que se delegan competencias en materia de vivenda e solo no director xeral do IGVS e nos xefes territoriais da Consellería de Medio Ambiente, Territorio e Infraestruturas, así como as disposicións de igual ou inferior rango que se opoñan ao establecido nesta resolución.</p>
    <p>Sexto. Eficacia da delegación</p>
    <p>Esta resolución producirá efectos desde o día seguinte ao da súa publicación no Diario Oficial de Galicia.</p>
    <p>Santiago de Compostela, 19 de abril de 2018</p>
    <footer><p>Ethel María Vázquez Mourelle<br>Presidenta do Instituto Galego da Vivenda e Solo</p></footer>

