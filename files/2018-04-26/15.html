---
date: '2018-04-26'
id: G0164-180418-0002
page: 22362
number: 81
agency: 'Consellería de Cultura, Educación e Ordenación Universitaria'
section: IV. Oposicións e concursos.
title: >-
  ORDE  do 5 de abril de 2018 pola que se convoca concurso público de méritos
  entre persoal funcionario de carreira dos corpos docentes que imparten
  ensinanzas reguladas na Lei orgánica 2/2006, do 3 de maio, de educación, para
  cubrir a dirección do centro residencial docente de Vigo.
range: Orde
url: >-
  https://www.xunta.gal/dog/Publicados/2018/20180426/AnuncioG0164-180418-0002_gl.html
---
<p>Mediante o Decreto 52/2006, do 30 de marzo, modificouse parcialmente o Decreto 43/1989, do 2 de marzo, polo que se transforman os centros de ensinanzas integradas en institutos de educación secundaria e profesional en centros residenciais docentes, establecendo que á fronte do centro residencial docente haberá unha dirección, nomeada pola xefatura territorial da Consellería de Cultura, Educación e Ordenación Universitaria, por un período de catro anos, renovable por períodos de igual duración, seleccionada previamente por concurso público de méritos entre o persoal funcionario de carreira dos corpos docentes que imparten ensinanzas non universitarias.</p>
    <p>Dado que está próxima a quedar vacante a dirección do centro residencial docente de Vigo, resulta procedente esta convocatoria para a súa cobertura.</p>
    <p>É polo que a Consellería de Cultura, Educación e Ordenación Universitaria</p>
    <h2>DISPÓN:</h2>
    <p>Artigo 1. Obxecto</p>
    <p>Convocar concurso público de méritos entre persoal funcionario de carreira dos corpos docentes que imparten ensinanzas reguladas na Lei orgánica 2/2006, do 3 de maio, de educación, para adxudicar en comisión de servizos a dirección do centro residencial docente de Vigo.</p>
    <p>Artigo 2. Participantes e requisitos</p>
    <p>Poderá participar nesta convocatoria o persoal funcionario de carreira dos corpos docentes que imparte as ensinanzas reguladas na Lei orgánica 2/2006, do 3 de maio, de educación, que estea en situación de servizo activo na Comunidade Autónoma de Galicia no curso académico 2017/18.</p>
    <p>Enténdese tamén en situación de servizo activo na Comunidade Autónoma de Galicia en 31 de agosto de 2018 aquel persoal docente que, desde un destino definitivo da Comunidade Autónoma de Galicia, accedeu a un posto docente no estranxeiro e que debe reincorporarse obrigatoriamente a esta comunidade no vindeiro curso académico.</p>
    <p>Artigo 3. Lugar e prazo de presentación</p>
    <p>O prazo para a presentación de instancias para participar nesta convocatoria, dirixidas á Xefatura Territorial de Pontevedra da Consellería de Cultura, Educación e Ordenación Universitaria, será de vinte días naturais contados a partir do día seguinte ao da publicación desta orde no Diario Oficial de Galicia, e poderán presentarse no Rexistro Xeral da Xunta de Galicia ou nos rexistros das xefaturas territoriais ou en calquera das dependencias a que alude o artigo 16 da Lei 39/2015, do 1 de outubro, do procedemento administrativo común das administracións públicas. No caso de que se opte por presentar a solicitude nunha oficina de Correos, farase en sobre aberto para que a instancia sexa datada e selada polo funcionario ou funcionaria de Correos antes de ser certificada.</p>
    <p>Artigo 4. Solicitude e documentación</p>
    <p>As persoas que concursen presentarán unha instancia consonte o modelo que se publica como anexo I, xunto cunha folla de autobaremación que aparece como anexo II, e simultaneamente presentarán, para a demostración dos méritos, os documentos que se indican no baremo que aparece como anexo III.</p>
    <p>Non terán que presentarse aqueles documentos xustificativos de méritos alegados que fosen presentados polos concursantes para completar o seu expediente persoal na aplicación informática a través do enderezo www.edu.xunta.es/datospersoais</p>
    <p>O persoal concursante presentará, ademais:</p>
    <p>Proxecto de traballo sobre as liñas básicas de actuación para o desenvolvemento das funcións inherentes ao posto que se solicita, tendo en conta as características deste, cunha extensión máxima de 30 folios.</p>
    <p>Artigo 5. Comisión de selección</p>
    <p>1. A selección do persoal aspirante será realizada por unha comisión provincial integrada polos seguintes membros:</p>
    <p>Presidencia: o xefe territorial da Consellería de Cultura, Educación e Ordenación Universitaria de Pontevedra.</p>
    <p>Vogais: tres inspectores ou inspectoras de educación ou do corpo de inspectores ao servizo da Administración educativa, designados polo xefe territorial e a persoa titular da xefatura do Servizo de Recursos Humanos da Consellería de Cultura, Educación e Ordenación Universitaria de Pontevedra.</p>
    <p>Un funcionario ou funcionaria da Xefatura Territorial de Pontevedra, que actuará como secretario ou secretaria con voz e sen voto, designado por esta xefatura territorial.</p>
    <p>2. A comisión de selección poderá solicitar a incorporación aos seus traballos de persoas expertas, que se limitarán a prestar a súa colaboración. Ademais, poderá asistir un representante de cada organización sindical con presenza na xunta de persoal, con voz e sen voto.</p>
    <p>3. Todo o persoal aspirante que obteña unha puntuación mínima de 4 puntos no proxecto poderá ser convocado pola comisión de selección á celebración dunha entrevista para apreciar mellor as circunstancias que concorren neles, e que versará sobre o proxecto presentado.</p>
    <p>4. Os membros da comisión estarán suxeitos ás causas de abstención e recusación establecidas nos artigos 23 e 24 da Lei 40/2015, do 1 de outubro, de réxime xurídico do sector público, e terán dereito a percibir asistencias e axudas de custo por concorreren ás sesións, conforme o Decreto 144/2008, do 26 de xullo (DOG do 18 de xullo), que estarán cualificadas na categoría primeira.</p>
    <p>Artigo 6. Proposta de nomeamento</p>
    <p>A persoa aspirante que non acade unha puntuación mínima de 4 puntos no proxecto e de 4 puntos na entrevista, no caso de ter lugar, non poderá ser proposta pola comisión. Será seleccionada a persoa aspirante que, obtendo as puntuacións mínimas sinaladas, acade as maiores puntuacións no total dos puntos incluídos no baremo establecido no anexo III.</p>
    <p>No caso de se produciren empates no total das puntuacións outorgadas, estes resolveranse atendendo sucesivamente e por esta orde á maior puntuación nas epígrafes 5, 1, 3.3, 4.2, 3.1, 3.2, 4.1 e 2.</p>
    <p>Unha vez realizado todo o proceso anterior, a comisión de selección proporá ao xefe territorial da Consellería de Cultura, Educación e Ordenación Universitaria a adxudicación do posto, que será obxecto de publicación no Diario Oficial de Galicia, e pola que se entenderá notificado, para todos os efectos, o persoal concursante ao cal afecte. Contra esta resolución poderá interpoñer recurso de alzada perante o director xeral de Centros e Recursos Humanos, no prazo dun mes contado desde o día seguinte ao da publicación.</p>
    <p>Artigo 8. Toma de posesión</p>
    <p>A persoa seleccionada deberá incorporarse á praza obtida o 1 de setembro de 2018.</p>
    <p>As prazas adxudicadas serano por un período de catro anos, renovable por períodos de igual duración logo do proceso de avaliación do exercicio da súa actividade.</p>
    <p>Artigo 9. Devolución da documentación</p>
    <p>Unha vez transcorridos tres meses desde a data de publicación da resolución definitiva, as persoas interesadas, ou a súa representación legal, disporán dun prazo de seis meses para retirar a documentación ante a presidencia da comisión. En caso contrario entenderase que renuncian á súa devolución.</p>
    <p>Santiago de Compostela, 5 de abril de 2018</p>
    <footer><p>Román Rodríguez González<br>Conselleiro de Cultura, Educación e Ordenación Universitaria</p></footer>

