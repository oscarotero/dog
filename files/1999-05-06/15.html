---
date: '1999-05-06'
id: 766A
page: 5419
number: 86
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: VI. ANUNCIOS
title: >-
  Resolución do 26 de marzo de 1999, da Delegación Provincial da Coruña, pola
  que se aproba definitivamente o proxecto de expropiación forzosa dunha
  construcción para a total apertura da rúa Sofía Casanova, no concello da
  Coruña. (Expediente 115A-98/10).
range: Resolución
url: 'https://www.xunta.gal/dog/Publicados/1999/19990506/Anuncio766A_gl.html'
---
<p>Antecedentes.</p>
<p>1. O proxecto de expropiación forzosa para a total apertura das rúas Sofía Casanova e río Traba aprobouse inicialmente por resolución da alcaldía-presidencia da Coruña do 18 de abril de 1997.</p>
<p>2. A proposta de informe de alegacións e exposición do proxecto expropiatorio coas rectificacións derivadas das alegacións estimadas aprobouse por resolución da alcaldía-presidencia con data do 30 de abril de 1998.</p>
<p>3. O 18 de setembro de 1998 dictouse resolución da alcaldía-presidencia pola que se rectifican as valoracións e se adaptan os criterios contidos na Lei 6/1998, do 13 de abril, sobre réxime do solo e valoracións.</p>
<p>4. O Concello da Coruña, con data do 19 de outubro de 1998 (R.E. nº 1.145, do 21 de outubro), de conformidade co artigo 145 da Lei 1/1997, do 24 de marzo, do solo de Galicia (en diante LSG) remitiulles o Servicio de Urbanismo e Arquitectura, (hoxe Servicio de Urbanismo e Inspección Territorial) da Delegación Provincial da Consellería de Política Territorial, Obras Públicas e Vivenda na Coruña o proxecto de expropiación para a total apertura das rúas Sofía Casanova e río Traba, xunto cos informes xurídicos xustificativos da competencia da alcaldía-presidencia para o cumprimento do trámite de informe de alegacións.</p>
<p>5. A Delegación Provincial da CPTOPV requiriu ó Concello da Coruña mediante escrito do 17 de novembro de 1999, que o Pleno da Corporación procederá á aprobación que pon fin á tramitación municipal, e o Concello da Coruña elevou a proposta ó dito órgano, que adoptou acordo en sesión celebrada o 14 de decembro de 1998.</p>
<p>6. Como consecuencia da entrada en vigor do Plan Xeral de Ordenación Municipal do Concello da Coruña, non quedaba acreditada a declaración de utilidade pública de tódolos bens afectados polo proxecto de expropiación, xa que pola dita norma se modificou a ordenanza de edificación de chafráns e, como consecuencia, quedaba fóra do ámbito de expropiación a totalidade da parcela nº 1, que aparecía como propiedade de Emilia Luisa e Pilar Suárez Carrasco, o que se puxo en coñecemento do concello mediante escrito do 27 de xaneiro de 1999.</p>
<p>De acordo con estas consideracións en sesión plenaria do Concello da Coruña do 16 de marzo de 1999, acordouse:</p>
<p>1) Excluír do proxecto expropiatorio para a total apertura da rúa Sofía Casanova, aprobado polo Pleno o 14 de decembro de 1998, a parcela nº 1 das relacionadas no dito acordo.</p>
<p>2) Rectifica-la relación de bens e dereitos afectados segundo a relación resultante do citado acordo, quedando esta integrada por un único ben consistente nunha construcción de 50,40 m de superficie cerrada con fábrica de ladrillo rebocado e cuberta de fibrocemento, que se prolonga cun muro de fábrica de bloque de formigón de 7 m de lonxitude e 2,50 de altura.</p>
<p>3) Rectifica-lo custo de execución do proxecto en cuestión, que queda cifrado en 727.788 ptas. que se corresponde co valor da citada construcción.</p>
<p>4) Validar en todo o demais as actuacións practicadas no expediente baixo a vixencia do Plan Xeral de 1985 e, en particular, o punto terceiro do acordo plenario do 14 de decembro de 1998, coas rectificacións que se deixan expostas.</p>
<p>Fundamentos xurídicos.</p>
<p>Primeiro.-O proxecto de expropiación forzosa tramitouse polo procedemento de taxación conxunta, de conformidade cos criterios do artigo 145 da LSG.</p>
<p>Segundo.-O proxecto de expropiación forzosa foi sometido a información pública polo prazo dun mes anunciándose no DOG nº 102, do 29 de maio de 1997, no BOP nº 111, do 16 de maio de 1997, e nos xornais La Voz de Galicia do 14 de maio de 1997, e El Ideal Gallego do 14 de maio de 1997, segundo se prevé no artigo 145.3º da LSG.</p>
<p>Terceiro.-As taxacións fóronlles notificadas individualmente ós que aparecen como títulares de bens e dereitos no expediente, mediante o traslado literal da correspondente folla de aprecio e da proposta de fixación dos criterios de valoración, para que formularan alegacións no prazo dun mes, contado a partir da data de notificación, tal e como sinala o artigo 145.4º da LSG.</p>
<p>Cuarto.-A edificación que se pretende expropiar está nunha parcela clasificada no planeamento vixente como solo urbano coa cualificación de viario público, conforme as aliñacións correspondentes á rúa Sofia Casanova e previstas, no plano nº 5 de clasificación, cualificación e regulación do solo e a edificación en solo urbano e de núcleo rural rede viaria e aliñacións, polo que resulta acreditada a declaración de utilidade pública e a necesidade de ocupación dos bens afectados, tal e como se esixe no artigo 54 da LSG en relación co artigo 33 da Lei 6/1998, do 13 de abril sobre réxime do solo e valoracións.</p>
<p>Quinto.-Os criterios de valoración fixados no proxecto de expropiación axústanse ó contido do artigo 31 da Lei 6/1998, do 13 de abril, sobre réxime do solo e valoracións.</p>
<p>Sexto.-O artigo 1.3º da Orde do 19 de agosto de 1997 (DOG nº 166, do 29 de agosto), delega nos delegados provinciais a competencia para a aprobación dos expedientes de expropiación forzosa nos supostos de procedemento de taxación conxunta.</p>
<p>Á vista de canto antecede</p>
<p>RESOLVO:</p>
<p>Primeiro.-Aprobar definitivamente o proxecto de expropiación forzosa dunha construcción para a total apertura da rúa Sofia Casanova, no concello da Coruña, polo procedemento de taxación conxunta previsto nos artigos 145 e seguintes da LSG, facendo constar que a aprobación definitiva do expediente de taxación conxunta implicará a declaración de urxencia de ocupación dos bens e dereitos afectados polo proxecto de expropiación, de conformidade co establecido no artigo 146 punto 1º da LSG.</p>
<p>En consecuencia, o pagamento ou depósito do importe da valoración establecida producirá os efectos previstos nos núm. 6, 7, e 8 do artigo 52 da Lei de expropiación forzosa, sen prexuízo de que continúe a tramitación do procedemento para a definitiva fixación de prezo xusto (artigo 146.2º da LSG).</p>
<p>Segundo.-Notificárlle-la resolución aprobatoria do expediente a tódolos interesados titulares dos bens e dereitos que figuran nel, conferíndolles un termo de vinte días durante o cal poderán manifestar por escrito ante esta delegación provincial a súa desconformidade coa valoración establecida no expediente aprobado, conforme dispón o artigo 145 punto 7 da Lei 1/1997, do 24 de marzo, advertíndolles de que, transcorrido o citado prazo de vinte días sen que se formule oposición á valoración, entenderase aceptada a que se fixou no acto aprobatorio do expediente, entendéndose determinado o prezo xusto definitivamente e de conformidade (Art. 145.8º da LSG).</p>
<p>Terceiro.-Publica-la presente resolución así como a relación dos seguintes bens e dereitos afectados polo proxecto de expropiación, no Diario Oficial de Galicia e no taboleiro de edictos do concello:</p>
<p>-Ben que se vai expropiar: construcción de 50,40 m de superficie cerrada con fábrica de ladrillo rebocado e cuberta de fibrocemento que se prolonga cun muro de fábrica de bloque de formigón de 7 m de lonxitude e 2,50 de altura.</p>
<p>-Propietario: descoñecido.</p>
<p>-Valoración ptas.: 727.788 ptas.</p>
<p>Así mesmo, a publicación e exposición no taboleiro de edictos do concello servirá de notificación ós propietarios descoñecidos, dos que se ignore o lugar de notificación, ou ben, tramitada a notificación, non se puidese realizar. Todo isto de acordo co disposto no artigo 54.4º da Lei 30/1992, do 26 de novembro, do réxime xurídico das administracións públicas e do procedemento administrativo común (BOE do 27 de novembro de 1992).</p>
<p>Contra a citada resolución, que é definitiva en vía administrativa, cabe interpoñer recurso contencioso-administrativo ante a Sala do Contencioso Administrativo do Tribunal Superior de Xustiza de Galicia, no prazo de dous meses contados desde o día seguinte ó da notificación (artigo 46.1º da lei 29/1998, do 13 de xullo, da xurisdicción contencioso-administrativa).</p>
<p>A Coruña, 26 de marzo de 1999.</p>
<p>Jesús Almuiña Loeda</p>
<p>Delegado provincial da Coruña</p>

