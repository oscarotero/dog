---
date: '2012-07-17'
id: CA04-090712-0006
page: 28432
number: 136
agency: Consellería de Economía e Industria
section: I. Disposicións xerais.
title: >-
  ORDE do 4 de xullo de 2012 pola que se regula o documento de acreditación do
  persoal inspector de industria.
range: Orde
url: >-
  https://www.xunta.gal/dog/Publicados/2012/20120717/AnuncioCA04-090712-0006_gl.html
---
<p>A Lei 9/2004, do 10 de agosto, de seguridade industrial de Galicia, na sección primeira do capítulo II, do título I, que fala do sistema de control da seguridade industrial, indicase que o persoal ao servizo da consellería competente en materia de seguridade industrial que desempeñe actuacións de inspección na citada materia terá a consideración de axente da autoridade no exercicio das súas funcións. O alcance da inspección estenderase a todas as determinacións fixadas nas regulamentacións técnicas e nas súas instrucións complementarias correspondentes, así como nas prescricións da normativa comunitaria que resulten de aplicación directa e mais no resto das disposicións que resulten aplicables en materia de seguridade industrial. Así mesmo, no citado título indícase que o desenvolvemento das funcións de inspección realizarano sen prexuízo do previsto na disposición transitoria segunda da dita lei.</p>
    <p>O Decreto 219/2008, do 25 de setembro, sobre inspección de industria na Comunidade Autónoma de Galicia, indica no seu artigo 8 que o persoal inspector deberá estar debidamente acreditado e deberá ter os coñecementos e titulación axeitados que o habiliten para a realización eficaz dos labores que teña asignados. Non obstante, as actuacións meramente preparatorias, de comprobación, de proba de feitos ou similares poderán encomendarse a persoal funcionario ou laboral das xefaturas territoriais da Consellería competente en materia de industria, aínda que non teñan a condición de inspector/a.</p>
    <p>Na letra f) do artigo 11, de obrigas e incompatibilidades do citado decreto, establécese que o persoal inspector deberá portar un documento persoal acreditativo da súa condición, expedido pola secretaría xeral do departamento da Xunta de Galicia con competencias en materia de industria, que indique o tipo de técnico e persoal de que se trata. Sen prexuízo do disposto na letra a), este documento poderá ser requirido cando exercite as súas funcións, tendo obriga, no devandito caso, de exhibilo.</p>
    <p>Segundo o anterior, procede regular nesta orde o documento de acreditación do persoal inspector de industria.</p>
    <p>Na súa virtude, e en exercicio das funcións atribuídas no artigo 30.I.3 do Estatuto de autonomía de Galicia e en uso das competencias que me confire a Lei 1/1983, do 22 de febreiro, reguladora da Xunta e da súa presidencia, e demais disposicións de xeral aplicación,</p>
    <footer><p>DISPOÑO:</p></footer>
    <p>Artigo 1.<em> Obxecto</em></p>
    <p>O obxecto desta orde é a regulación do documento de acreditación do persoal inspector de industria como medio de identificación no desenvolvemento das actuacións de inspección.</p>
    <p>Artigo 2. <em>Ámbito de aplicación</em></p>
    <p>Esta orde será de aplicación ao persoal inspector de industria consonte o que establece a Lei 9/2004, do 10 de agosto, de seguridade industrial de Galicia, na letra a do seu artigo 15 e na disposición transitoria segunda.</p>
    <p>Artigo 3. <em>Acreditación do persoal inspector</em></p>
    <p>1. A acreditación do persoal inspector de industria para realizar funcións de inspección farase mediante carné expedido polo/a secretario/a xeral técnico/a da consellería competente en materia de industria por proposta da persoa titular da dirección xeral competente nesta materia.</p>
    <p>2. O formato e contido do carné do persoal de inspección de industria serán os recollidos no anexo desta orde.</p>
    <p>3. O carné de identificación é persoal e intransferible, ten a consideración de documento público e o seu uso por unha persoa non autorizada dará ás consecuencias previstas na lexislación vixente.</p>
    <p>4. No caso de subtracción, perda, destrución ou deterioración do carné, a persoa titular deberá comunicalo por escrito á dirección xeral competente en materia de industria para tramitar a expedición dun novo carné.</p>
    <p>Disposición derradeira primeira</p>
    <p>Facúltase o titular da dirección xeral competente en materia de industria para ditar cantas disposicións sexan necesarias para o desenvolvemento e aplicación desta orde.</p>
    <p>Disposición derradeira segunda</p>
    <p>Esta orde entrará en vigor o día seguinte da súa publicación no <em>Diario Oficial de Galicia</em>.</p>
    <p>Santiago de Compostela, 4 de xullo de 2012</p>
    <footer><p>Javier Guerra Fernández<br>Conselleiro de Economía e Industria</p></footer>
    <footer><p>ANEXO<br>Modelo de carné do persoal inspector de industria</p></footer>
    <p>1. Textos e imaxes.</p>
    <p>a) Anverso.</p>
    <p>Logotipo da Xunta de Galicia</p>
    <p>INSPECCIÓN DE INDUSTRIA</p>
    <p>Fotografía do/a inspector/a</p>
    <p>Nome, apelidos e DNI do/a inspector/a</p>
    <p>Data e sinatura dixitalizada do/a secretario/a xeral técnico/a de ...</p>
    <p>b) Reverso.</p>
    <p>Texto: «No exercicio das súas funcións o persoal da Administración pública que realiza as actividades de inspección de industria está facultado para acceder aos establecementos e instalacións suxeitas á regulamentación de seguridade industrial, despois de identificarse, e co obxecto de realizar as comprobacións e actuacións que considere pertinentes (artigo 16.1 da Lei 9/2004, do 10 de agosto, de seguridade industrial de Galicia)».</p>

