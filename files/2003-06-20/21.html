---
date: '2003-06-20'
id: '13E46'
page: 8
number: 119
agency: CONSELLERÍA DE EDUCACIÓN E ORDENACIÓN UNIVERSITARIA
section: IV. OPOSICIÓNS E CONCURSOS
title: >-
  Resolución do 5 de xuño de 2003, da Dirección Xeral de Persoal, pola que se
  abre un prazo para que o profesorado dos corpos de profesores de ensino
  secundario e profesores técnicos de formación profesional, que non teñan
  horario no centro, soliciten praza provisional para o curso académico
  2003-2004.
range: Resolución
url: 'https://www.xunta.gal/dog/Publicados/2003/20030620/Anuncio13E46_gl.html'
---
<p>Por Resolución do 2 de xuño de 2003, da Dirección Xeral de Persoal, díctanse normas para a adxudicación provisional para o próximo curso académico 2003-2004, entre profesores de ensino secundario, formación profesional, escolas oficiais de idiomas, profesores de música e artes escénicas, profesores e mestres de taller de artes plásticas e deseño, que non teñen destino definitivo na Comunidade Autónoma de Galicia.</p>
<p>Na base décimo sexta da citada resolución establécese que con carácter previo á adxudicación das prazas deste concurso a Consellería de Educación e Ordenación Universitaria procederá á adscrición provisional daqueles profesores que, tendo destino definitivo, deban ser desprazados por falta de horario no seu centro de destino.</p>
<p>Coa finalidade de lle dar cumprimento ó establecido na base décimo sexta da Resolución do 2 de xuño de 2003, convócase este concurso de acordo coas seguintes bases:</p>
<p>Primeiro.</p>
<p>1. Estarán obrigados a participar neste concurso, na súa especialidade, e a prazas da súa localidade, os funcionarios de carreira do corpo de profesores de ensino secundario e profesores técnicos de formación profesional que, tendo destino definitivo, deban ser desprazados por falta de horario no seu centro de destino, no curso académico 2003-2004.</p>
<p>2. Ós que, estando obrigados, non participen neste concurso, a Dirección Xeral de Persoal, por proposta da delegación provincial correspondente, adxudicaralles de oficio destino provisional para o curso académico 2003-2004 nun centro da localidade na que está destinado definitivamente.</p>
<p>3. Quedarán exentos de participar obrigatoriamente polo punto 1 os profesores que participen polo punto seguinte.</p>
<p>Segundo.</p>
<p>1. Poderán participar voluntariamente neste concurso, na súa especialidade, e a prazas da localidade ou localidades que elixan, os funcionarios de carreira do corpo de profesores de ensino secundario e profesores técnicos de formación profesional que, tendo</p>
<p>destino definitivo, poidan ser desprazados por falta de horario no seu centro de destino, no curso académico 2003-2004.</p>
<p>2. Este profesorado poderá indicar se está disposto a completar horario con materias afíns ou, incluso, se impartiría substitucións en determinadas localidades.</p>
<p>Terceiro.-A inspección educativa poderalles comunicar ós institutos de educación secundaria e ós centros públicos integrados o número de profesores e de que especialidade non van a ter horario no próximo curso académico.</p>
<p>Cuarto.</p>
<p>1. Considérase que un profesor non ten horario no seu centro cando non dispoña de ningunha hora da súa especialidade, despois de cumprirse tódolos criterios para determina-los cadros de persoal dos institutos de ensino secundario e centros públicos integrados establecidos no acordo entre a Consellería de Educación e Ordenación Universitaria e as organizacións sindicais ANPE, CC.OO. e CSI-CSIF, asinado o 21 de xullo de 1998.</p>
<p>Os criterios son os que a continuación se relacionan:</p>
<p>a) A definición dunha praza vén dada pola asignación de 18 horas lectivas semanais:</p>
<p>-A primeira praza de cada área ou materia determinarase a partir de doce horas semanais, agás nos centros que conten con especialistas, que sairá con 8 horas lectivas.</p>
<p>-A segunda e sucesivas prazas quedarán establecidas para cada especialidade a partir de 8 horas sempre que se completasen as 18 horas da praza ou prazas anteriores.</p>
<p>b) Para determina-lo horario lectivo de cada especialidade teranse en conta:</p>
<p>-As horas correspondentes a cada área ou materia nos plans de estudios, que inclúen a hora lectiva da titoría recollida no anexo I da Orde do 19 de xullo de 1996, e a reducción prevista para os titores dos ciclos formativos de formación profesional na Orde do 1 de agosto de 1997.</p>
<p>-As horas das materias optativas, sen supera-lo número máximo establecido.</p>
<p>-Tódalas materias propias da modalidade e optativas do bacharelato, cos agrupamentos que sexan posibles e tendo en conta o número de alumnos matriculados.</p>
<p>c) A atención á diversidade:</p>
<p>-Para a atención á diversidade (adaptación curricular e medidas de reforzo educativo) estableceranse 4 horas por grupo da ESO, e que serán distribuídas pola comisión de coordinación pedagóxica entre as diferentes áreas.</p>
<p>-Nos IES e CPI de dúas ou máis liñas de ESO poderá haber un grupo de diversificación curricular.</p>
<p>-Reducción horaria para os titores de ámbito: 2 horas.</p>
<p>d) Desdobramentos:</p>
<p>-Por cada grupo establecerase unha hora á semana para a conversa das linguas estranxeiras.</p>
<p>-Por cada grupo na área de ciencias da natureza e as materias de física, química, bioloxía e xeoloxía establecerase unha hora á semana para prácticas de laboratorio.</p>
<p>-Por cada grupo de tecnoloxía establecerase unha hora á semana para prácticas.</p>
<p>-Por cada grupo na área de educación física establecerase unha hora á semana para realizar actividades deportivas.</p>
<p>-Desdobraranse os módulos profesionais que se relacionen cando a Administración educativa determine que o número de alumnos do ciclo sexa superior a 22 (o acordo pon 20, pero establécense 22 polas previsibles baixas que se producen ó longo do curso).</p>
<p>e) Actividades de estudio alternativas á relixión:</p>
<p>-As horas correspondentes ás actividades de estudio alternativas á relixión teranse en conta para elabora-los cadros de persoal dos institutos e centros públicos integrados, priorizando indistintamente as horas nas especialidades de filosofía, latín, grego, xeografía e historia, lingua castelá e lingua galega.</p>
<p>f) Deduccións horarias:</p>
<p>Aplicaranse as establecidas na Orde do 1 de agosto de 1997 (DOG do 2 de setembro), pola que se dictan instruccións para o desenvolvemento do Decreto 324/1996, polo que se aproba o Regulamento orgánico dos IES e se establece a súa organización e funcionamento, e a Orde do 3 de outubro de 2000, pola que se dictan instruccións para o desenvolvemento do Decreto 7/1999, polo que se implantan e regulan os centros públicos integrados, sempre que sexa posible atribuílas a unha especialidade.</p>
<p>g) Se é o caso teranse en conta:</p>
<p>-As horas que resulten do establecemento da educación de adultos. Dentro do ensino de adultos inclúense os estudios nocturnos.</p>
<p>-As horas que resulten do establecemento dos programas de garantía social.</p>
<p>2. Para acredita-la falta de horario no centro de destino definitivo, a Dirección Xeral de Persoal solicitaralle o correspondente informe á Inspección educativa.</p>
<p>Quinto.-En virtude do establecido no acordo do 21 de xullo de 1998, a Inspección educativa velará porque os centros cumpran, segundo o profesorado do que dispoñan, os criterios relacionados no punto anterior.</p>
<p>Para estes efectos, a Inspección educativa velará porque as horas computadas para desdobramentos e atención á diversidade en cada centro se destinen realmente para tal fin.</p>
<p>Sexto.-Con carácter previo ó procedemento de elección de horarios previsto no punto 88 e seguintes da Orde do 1 de agosto de 1997 (DOG do 2 de setembro), e 109 e seguintes da Orde do 3 de outubro de 2000 (DOG do 2 de novembro), a xefatura de estudios determinará o número de profesores pertencentes a cada departamento que poderá elixir horario.</p>
<p>Este número virá determinado polo cociente que resulte de dividi-lo número total de horas asignado ó departamento entre 18, sendo de aplicación para os restos o establecido no punto terceiro desta resolución, e todo iso sen prexuízo de aplicación do establecido na Orde do 1 de setembro de 1987, pola que se adecua a xornada de traballo dos funcionarios docentes.</p>
<p>Sétimo.-Os profesores que, como consecuencia da falta de horario, pasen a prestar servicios noutro centro ou no mesmo centro impartindo áreas ou materias atribuídas a especialidade distinta da que están destinados definitivamente, poderán participar voluntariamente no concurso xeral de traslados que se convoque no curso académico 2003-2004, cos mesmos dereitos que os profesores suprimidos.</p>
<p>Oitavo.-O prazo de presentación de solicitudes será de vinte días naturais contados desde o día seguinte ó da publicación desta resolución no Diario Oficial de Galicia, de acordo co modelo que se xunta como anexo.</p>
<p>Noveno.-Os profesores que sexan titulares de máis dunha especialidade poderán pedir praza indistintamente por todas elas.</p>
<p>Décimo.-Os profesores das especialidades de administración de empresas e de organización e xestión comercial poderán solicitar, ademais, prazas da especialidade de economía ou de formación e orientación laboral, sempre que estean en posesión de titulación adecuada.</p>
<p>Décimo primeiro.-A adxudicación de prazas será realizada pola Dirección Xeral de Persoal, conforme os seguintes criterios de prioridade:</p>
<p>1. Prestar servicios na mesma localidade.</p>
<p>2. Prestar servicios na mesma provincia.</p>
<p>3. Data de toma de posesión. Se a data da toma de posesión é a mesma daráselle prioridade ó número de rexistro de persoal máis baixo ou ó mellor número de oposición, segundo os casos. Se concorresen á mesma praza funcionarios procedentes de distintos corpos, anteriores á entrada en vigor da LOXSE, efectuarase un sorteo para determina-la preferencia.</p>
<p>Décimo segundo.-Esta resolución entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 5 de xuño de 2003.</p>
<p>Severino Somoza Gómez</p>
<p>Director xeral de Persoal</p>
<p>CONSELLERÍA DE XUSTIZA, INTERIOR E ADMINISTRACIÓN</p>
<p>LOCAL</p>

