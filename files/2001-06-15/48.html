---
date: '2001-06-15'
id: 9C2E
page: 8107
number: 116
agency: CONCELLO DE VILAGARCÍA DE AROUSA
section: VI. ANUNCIOS
title: Bases do regulamento da XX Edición do Premio de Novela Eduardo Blanco Amor.
range: Bases
url: 'https://www.xunta.gal/dog/Publicados/2001/20010615/Anuncio9C2E_gl.html'
---
<p>Primeira.-O premio estará dotado coa cantidade de dous millóns de pesetas.</p>
<p>Segunda.-Poderán participar nel tódolos autores de calquera nacionalidade que presenten unha ou varias obras escritas en lingua galega na normativa oficial.</p>
<p>Terceira.-As novelas terán unha extensión mínima de 150 folios mecanografados por unha cara e a dous espacios.</p>
<p>Cuarta.-As obras enviaranse por correo, sen remite e baixo lema, ó Concello de Vilagarcía de Arousa. Praza de Ravella, s/n, 36600 Vilagarcía de Arousa (Pontevedra), coa indicación no sobre Premio de novela Eduardo Blanco Amor. En sobre adxunto, pechado e baixo o mesmo lema, indicaranse o nome e enderezo do autor ou autora. De cada obra remitiranse cinco copias.</p>
<p>Quinta.-As obras presentadas terán que ser inéditas.</p>
<p>Sexta.-O prazo de admisión dos orixinais rematará o día 30 de xullo de 2001. O dictame darase a coñecer no mes de setembro, en xuntanza que terá lugar no salón de actos da Casa de Cultura de Vilagarcía de Arousa.</p>
<p>Sétima.-A concesión do premio non implicará cesión dos dereitos de propiedade sobre a obra premiada. As obras non premiadas serán devoltas ós</p>
<p>autores que o soliciten no prazo dun mes contado desde o día de veredicto.</p>
<p>Oitava.-A entrega do premio terá lugar no mes de decembro, nun acto público no que se tentará a difusión da novela gañadora.</p>
<p>Novena.-O premio poderá quedar deserto de non existiren obras de calidade a xuízo do xurado. Neste caso, o importe do premio destinarase a divulga-la obra de Eduardo Blanco Amor entre as escolas e os centros culturais de Galicia.</p>
<p>Décima.-O feito de concorreren a este premio presupón que os autores aceptan as súas bases.</p>
<p>Décimo primeira.-O xurado do premio, nomeado nesta ocasión polo Concello de Vilagarcía de Arousa, estará composto por cinco membros que deberán ser escritores ou críticos literarios da literatura galega.</p>
<p>Décimo segunda.-O xurado fará públicas as razóns nas que se fundou para a concesión do premio.</p>
<p>Javier Gago López</p>
<p>Alcalde-presidente do Concello de Vilagarcía</p>
<p>de Arousa</p>

