---
date: '2002-07-26'
id: EB6E
page: 11
number: 143
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 4 de xullo de 2002 pola que se clasifica como de interese asistencial
  a Fundación Magar.
range: Orde
url: 'https://www.xunta.gal/dog/Publicados/2002/20020726/AnuncioEB6E_gl.html'
---
<p>Visto o expediente de clasificación da Fundación Magar, con domicilio en Vigo, rúa Coruña 50-1º C (Pontevedra).</p>
<p>Supostos de feito.</p>
<p>1. A fundación, en escrito do 20 de maio de 2002, formulou solicitude de clasificación para efectos da súa inscrición no Rexistro de Fundacións de Interese Galego.</p>
<p>2. A Fundación Magar, foi constituída en escritura pública outorgada no Porriño, o día 2 de abril de 2002 ante a notaria Mónica Alba Castro, co número 532 do seu protocolo por Manuel-Ángel García Álvarez, María Dolores Rodríguez Araújo, Manuel García Castro e Cándida Álvarez Fernández.</p>
<p>3. Segundo consta no artigo 7 dos estatutos, é obxecto da fundación traballar pola mellora da calidade de vida das persoas con síndrome de acondroplasia en tódalas etapas e ámbitos da súa vida e conseguir unha integración social real facendo extensivo este propósito a toda persoa con discapacidade física; recoñecendo que o primeiro dereito de calquera persoa discapacitada é chegar a non selo.</p>
<p>4. O padroado da fundación estará constituído por Manuel García Castro como presidente, María Dolores Rodríguez Araújo como vicepresidente, Manuel García Álvarez como secretario, Ernesto Regueira Nuñez e Ana Isabel Otero González como vocais.</p>
<p>5. A comisión integrada polos secretarios xerais de tódalas consellerías elevoulle ó conselleiro da Presidencia, Relacións Institucionais e Administración Pública proposta de clasificación como de interese asistencial da Fundación Magar, dado o seu obxecto e finalidade, polo que, cumpríndose os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como de interese asistencial e a súa adscrición á Consellería de Asuntos Sociais.</p>
<p>Fundamentos de dereito.</p>
<p>1. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2º c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, correspóndelle a esta consellería a clasificación da fundación e a adscrición á consellería correspondente, que exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa</p>
<p>proposta realizada pola Comisión de Secretarios Xerais na súa reunión do día 2 de xullo de 2002.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño, e a Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeral aplicación.</p>
<p>Na súa virtude,</p>
<p>DISPOÑO:</p>
<p>Clasificar como de interese asistencial a Fundación Magar e adscribila á Consellería de Asuntos Sociais que exercerá plenamente o protectorado sobre ela.</p>
<p>Santiago de Compostela, 4 de xullo de 2002.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

