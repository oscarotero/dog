---
date: '2001-03-14'
id: 3FC2
page: 3193
number: 52
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 27 de febreiro de 2001 pola que se aproba a modificación do artigo 23
  dos estatutos da Fundación Rodman e se inscribe no Rexistro de Fundacións
  deste protectorado.
range: Orde
url: 'https://www.xunta.gal/dog/Publicados/2001/20010314/Anuncio3FC2_gl.html'
---
<p>Analizado o expediente de referencia, promovido pola Fundación Rodman.</p>
<p>Resultando que esta fundación foi constituída en escritura pública o día 21 de decembro de 1990, outorgada en Vigo, perante o notario Alfonso Zulueta de Haz, co número de protocolo 3.576; e modificada por outra do 14 de decembro de 1995, do notario José Antonio Somoza Sánchez (protocolo nº 4.210); foi clasificada como benéfico-docente e declarada de interese galego pola orde da Consellería de Educación e Ordenación Universitaria, do 21 de xaneiro de 1992 (DOG do 18 de febreiro), encontrándose inscrita no Rexistro de Fundacións desta consellería co número 173.</p>
<p>Resultando que a Fundación Rodman solicitou ante esta Consellería de Educación e Ordenación Universitaria a modificación dos seus estatutos.</p>
<p>Vista a Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro, de reforma da Lei 7/1983; así como o Regulamento de organización e funcionamento do protectorado das fundacións de interese galego, aprobado polo Decreto 248/1992, do 18 de xuño.</p>
<p>Considerando que as fundacións de interese galego poden modifica-los seus estatutos coas condicións previstas no artigo 38 do citado regulamento.</p>
<p>Considerando que na tramitación do expediente se cumpriron os requisitos esixidos no artigo 10 da Lei 7/1983, e 32.3º, e 38 do dito regulamento.</p>
<p>Considerando que esta modificación estatutaria é conforme coa vontade fundacional.</p>
<p>Esta consellería</p>
<p>RESOLVE:</p>
<p>Primeiro.-Aproba-la modificación do artigo 23 dos estatutos da Fundación Rodman, que pasará a adopta-la redacción seguinte:</p>
<p>«Artigo 23º.-A fundación extinguirase polas se-</p>
<p>guintes causas:</p>
<p>a) Liquidación do seu patrimonio.</p>
<p>b) Imposibilidade material do cumprimento dos fins materiais.</p>
<p>c) Disposición da lei.</p>
<p>No suposto de disolución, o patrimonio da fundación aplicarase á realización de fins de interese xeral análogos ós da Fundación Rodman».</p>
<p>Segundo.-Practica-la inscrición desta modificación estatutaria no Rexistro de Fundacións deste protectorado, logo da publicación da presente orde no Diario Oficial de Galicia, data a partir da que entrará en vigor tal cambio estatutario.</p>
<p>Terceiro.-A presente disposición, que pon fin á vía administrativa, de acordo co establecido no artigo 109 c) da Lei 30/1992, de réxime xurídico das administracións públicas e do procedemento administrativo común, poderá ser recorrida potestativamente mediante o recurso de reposición no prazo dun mes e ante o conselleiro de Educación e Ordenación Universitaria, ou ben impugnada directamente ante a xurisdicción contencioso-administrativa, no prazo de dous meses, contados desde o día seguinte ó da súa publicación no Diario Oficial de Galicia.</p>
<p>Santiago de Compostela, 27 de febreiro de 2001.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

