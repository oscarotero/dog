---
date: '2001-03-14'
id: 3FD6
page: 3214
number: 52
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 8 de marzo de 2001 pola que se convoca a primeira edición do premio A
  empresa en favor da familia.
range: Orde
url: 'https://www.xunta.gal/dog/Publicados/2001/20010314/Anuncio3FD6_gl.html'
---
<p>O Decreto 231/2000, do 29 de setembro, da Consellería de Familia e Promoción do Emprego, Muller e Xuventude, polo que se creou o premio A empresa en favor da familia (DOG nº 197, do 10 de outubro), estableceu no seu artigo 4 que o dito premio será convocado por orde da citada consellería e terá unha periodicidade anual.</p>
<p>En consecuencia, e en uso das atribucións que teño conferidas e con fundamento no decreto invocado,</p>
<p>DISPOÑO:</p>
<p>Artigo único.-É obxecto da presente disposición a convocatoria do premio A empresa en favor da familia na súa primeira edición e o establecemento das bases que rexen a dita convocatoria.</p>
<p>Disposición derradeira</p>
<p>A presente orde entrará en vigor a partir do día seguinte ó da súa publicación no Diario Oficial de Galicia.</p>
<p>Santiago de Compostela, 8 de marzo de 2001.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>
<p>ANEXO I</p>
<p>Bases</p>
<p>Primeira.-O citado premio destínase a estimular e recoñecer ás empresas que promovan e realicen as accións que potencien un mundo laboral que teña en conta os intereses da familia e coadxuve na conciliación da vida familiar e laboral.</p>
<p>Segunda.-O premio, que ten carácter exclusivamente honorífico e non leva consigo ningún tipo de dotación económica, dará dereito a un diploma e a unha placa conmemorativa.</p>
<p>Terceira.-Poderán optar ó premio as persoas físicas ou xurídicas que exerzan calquera actividade mercantil na Comunidade Autónoma de Galicia e desenvolvesen accións orientadas á protección da familia.</p>
<p>Cuarta.-As candidaturas, formalizadas no modelo oficial que se publica como anexo II á presente orde, irán acompañadas da seguinte documentación:</p>
<p>a) Memoria na que se describan as accións ou programas realizados, que deberán versar sobre iniciativas individuais exemplares ou programas completos orientados a satisface-las necesidades dos empregados con obrigas familiares.</p>
<p>b) Documentación que acredite a realización pola empresa das ditas medidas ou accións na Comunidade Autónoma de Galicia.</p>
<p>c) Copias cotexadas da tarxeta de código de identificación fiscal (CIF) ou da tarxeta do número de identificación fiscal (NIF), se é o caso.</p>
<p>d) Poderes suficientes do solicitante e copia compulsada de escritura de constitución e modificación, se é o caso, da persoa xurídica á que represente, debidamente inscrita no rexistro.</p>
<p>e) Certificacións expedidas pola Axencia Tributaria e pola Consellería de Economía e Facenda de estar ó día nas obrigas tributarias coas facendas estatal e autonómica.</p>
<p>f) Certificación de encontrarse ó día nos pagamentos das cotas da Seguridade Social.</p>
<p>g) Outra documentación que se considere que poida contribuír a mellora-la avaliación da proposta.</p>
<p>Quinta.-As solicitudes presentaranse desde o día seguinte ó da publicación no DOG desta orde ata o 16 de abril de 2001, na Dirección Xeral de Familia da Consellería de Familia e Promoción do Emprego, Muller e Xuventude, Xunta de Galicia. Edificio administrativo San Caetano. Santiago de Compostela.</p>
<p>Tamén poderán presentarse por calquera dos procedementos previstos na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Sexta.-O exame das memorias presentadas e, se é o caso, a proposta do premio corresponderalle a un xurado seleccionador, a composición do cal se axustará ó establecido no artigo 5 do Decreto 231/2000, do 29 de setembro, polo que se crea o premio A empresa en favor da familia.</p>
<p>A proposta do xurado elevarase á conselleira de Familia e Promoción do Emprego, Muller e Xuventude que resolverá. A resolución da concesión do premio, que pon fin á vía administrativa, publicarase no Diario Oficial de Galicia.</p>
<p>A entrega do citado premio rexerase polo disposto no artigo 6 do citado decreto. A dita entrega terá lugar o 15 de maio do presente ano, coincidindo coa celebración do Día mundial da familia.</p>
<p>Sétima.-A convocatoria, as súas bases e todos cantos actos administrativos se deriven dela, poderán ser impugnados polos interesados nos casos e na forma establecidos na Lei 4/1999, de modificación da Lei 30/1992, de réxime xurídico das administracións públicas e do procedemento administrativo común.</p>

