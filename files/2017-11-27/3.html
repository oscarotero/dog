---
date: '2017-11-27'
id: G0422-171117-0002
page: 54167
number: 225
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 19 de outubro de 2017 de aprobación definitiva da modificación puntual
  das normas subsidiarias de planeamento do concello de Arteixo, para o cambio
  de uso na parcela 29 do polígono industrial de Sabón.
range: Orde
url: >-
  https://www.xunta.gal/dog/Publicados/2017/20171127/AnuncioG0422-171117-0002_gl.html
---
<p>O Concello de Arteixo solicita a aprobación definitiva da modificación referida, ao abeiro do artigo 85.7 da Lei 9/2002, de ordenación urbanística e protección do medio rural de Galicia, en relación coa disposición transitoria segunda da Lei 2/2016, do 10 de febreiro, do solo de Galicia.</p>
    <p>Analizada a documentación remitida polo Concello, e vista a proposta literal que nesta mesma data eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes:</p>
    <p>1. O Plan parcial do Polígono Industrial de Sabón foi aprobado definitivamente o 30.10.1965. Tivo unha modificación puntual aprobada o 30.11.1989 para a creación dunha área de equipamentos públicos na parte contigua ao núcleo urbano de Arteixo.</p>
    <p>2. O Concello de Arteixo dispón dunhas normas subsidiarias de planeamento municipal aprobadas definitivamente o 23.3.1995 (texto refundido do 4.5.1995), que na súa disposición transitoria primeira mantén en vigor o plan parcial coa súa modificación de 1989 coas alteracións que expresamente recolle.</p>
    <p>3. Foron aprobadas con condicións dúas modificacións das normas subsidiarias no ámbito do polígono de Sabón, con datas do 26.9.2002 e do 31.10.2007, co obxecto de recualificar cadansúa parcela do uso industrial a comercial (mercados e centros comerciais) co establecemento de ordenanzas específicas. </p>
    <p>4. A Secretaría Xeral de Calidade e Avaliación Ambiental decidiu o 8.4.2014 non someter a modificación ao procedemento de avaliación ambiental estratéxica. Constan consultas previas de Augas de Galicia e do Instituto de Estudo do Territorio.</p>
    <p>5. Constan informes municipais: do arquitecto, do 8.9.2015, desfavorable, e do 14.9.2015, favorable á aprobación inicial; e da técnica de Administración xeral, do 17.9.2015, favorable á aprobación inicial (artigo 85.1 da LOUG).</p>
    <p>6. O concello non solicitou o informe previo á aprobación inicial previsto no artigo 85.1 da LOUG, por non ser preceptivo de acordo co artigo 93.4 da LOUG.</p>
    <p>7. O concello pleno aprobou inicialmente a modificación o 24.9.2015. Foi sometida a información pública dous meses (<em>La Opinión</em> e <em>El Ideal Gallego</em> do 24.10.2015 e <em>Diario Oficial de Galicia</em> do 16.11.2015). Foron presentadas dúas alegacións. Deuse audiencia aos concellos limítrofes da Coruña, A Laracha e Culleredo. O Servizo de Planeamento e Xestión de Solo do Concello da Coruña respondeu o 9.11.2015, que a modificación non ten incidencia no planeamento urbanístico da Coruña.</p>
    <p>8. En materia de informes sectoriais, o expediente remitido contén:</p>
    <p>a) Augas de Galicia: informe do 18.1.2016, favorable con condicións.</p>
    <p>b) Dirección Xeral de Patrimonio Cultural: informe do 13.4.2016, favorable coa condición de limitar a altura en metros das edificacións do ámbito.</p>
    <p>Así mesmo, foi solicitado o informe da Axencia Galega de Infraestruturas mediante escrito do 6.10.2015, sen que conste no expediente a súa emisión.</p>
    <p>9. Constan informes municipais: do arquitecto, do 18.7.2016 sobre as alegacións e a aprobación provisional); e da técnica de Administración xeral, do 18.7.2016, co conforme da secretaria xeral municipal, favorables á aprobación provisional.</p>
    <p>10. A modificación foi aprobada provisionalmente polo Concello Pleno do 28.7.2016.</p>
    <p>11. A Consellería de Medio Ambiente e Ordenación do Territorio resolveu mediante Orde do 22.11.2016, non outorgar a aprobación definitiva á modificación proposta.</p>
    <p>12. O Instituto de Estudos do Territorio emitiu o 17.1.2017 informe favorable en materia de paisaxe.</p>
    <p>13. Constan informes municipais: do arquitecto, do 13.6.2017, favorable; e da técnica de Administración xeral, do 19.6.2017, co conforme da secretaria xeral municipal, favorable á aprobación provisional, sobre un proxecto corrixido da modificación.</p>
    <p>14. O pleno municipal do 29.6.2017 aprobou provisionalmente un novo proxecto.</p>
    <p>II. Ámbito, obxecto e descrición da modificación:</p>
    <p>1. O ámbito da modificación é a parcela 29 de 13.452 m2 (correspóndese co establecemento de mobles Gundín); e unha área de viario de 3.417 m2, comprensiva da rotonda entre a estrada autonómica AC-552 e a avenida da Ponte próxima.</p>
    <p>2. A modificación ten por obxecto:</p>
    <p>a) Recoller no planeamento o trazado da rotonda de intersección da estrada autonómica e a avenida da Ponte.</p>
    <p>b) Prever dentro da parcela 29 unha zona verde pública de 1.048 m2 xunto ao río Arteixo; e cualificar o resto cunha nova ordenanza de actividades económicas e servizos (AES).</p>
    <p>c) Establecer como obrigas para a propiedade a cesión da zona verde; e a cesión e urbanización da fronte viaria, con ocasión da obtención de licenza de obras; así como a cesión dun local comercial de 201,08 m2 en travesía de Arteixo nº 2.</p>
    <p>III. Análise e consideracións:</p>
    <p>En relación co proxecto non aprobado na Orde do 22.11.2016, obsérvase:</p>
    <p>1. Tramitación: no expediente agora remitido figura (páxina 305) o informe favorable do Instituto de Estudos do Territorio en materia de paisaxe, con data do 17.1.2017.</p>
    <p>2. Razóns de interese público da modificación: o proxecto incorpora no seu punto O.2 unha xustificación da capacidade da rede viaria con base en que a actuación supón unha mellora da urbanización do existente e na contigüidade coa estrada AC-552 ao seu paso polo núcleo urbano de Arteixo. </p>
    <p>3. Relación co Plan de ordenación do litoral aprobado por Decreto 20/2011 (POL): na modificación xustifícase que o ámbito da modificación conserva a súa categoría de solo urbano consolidado, polo que non lle será de aplicación a ordenación establecida no POL (artigo 3.2 da normativa do POL).</p>
    <p>4. Categorización do solo: o proxecto considera o solo como urbano consolidado, en relación coa ordenación do planeamento vixente. Xustifícase que non se incrementa o aproveitamento lucrativo máis dun 30 %, con base en valores de repercusión de solo, sen incorrer nunha actuación de dotación (artigo 17.3 da LSG); mais non se fixa a superficie lucrativa edificable máxima. En coherencia coa xustificación (estudo volumétrico, informe de sustentabilidade económica) será de 1 m2/m2 sobre a parcela (13.452 m2).</p>
    <p>5. Ordenanza aplicable aos terreos:</p>
    <p>a) O punto 0.5 clarexa o alcance do uso residencial permitido (garda e conservación) establecendo un límite para a superficie construída de 150 m2. </p>
    <p>b) No proxecto agora presentado limítase a altura total en metros, como exixían os informes emitidos pola Dirección Xeral de Patrimonio Cultural da Xunta de Galicia.</p>
    <p>A competencia para resolver sobre a aprobación definitiva do planeamento xeral corresponde á conselleira de Medio Ambiente e Ordenación do Territorio, de conformidade co disposto nos artigos 61 e 83.5 da Lei 2/2016, do 10 de febreiro, do solo de Galicia; e nos artigos 1 e 4 do Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, en relación co Decreto 177/2016, do 15 de decembro, polo que se fixa a estrutura orgánica da Vicepresidencia e das consellerías da Xunta de Galicia. </p>
    <p>IV. Resolución:</p>
    <p>En consecuencia e, conforme o establecido no artigo 85.7.a) da LOUG,</p>
    <p>RESOLVO:</p>
    <p>1º. Outorgar a aprobación definitiva á modificación puntual das normas subsidiarias de planeamento do Concello de Arteixo para o cambio de uso na parcela 29 do Polígono Industrial de Sabón, coa consideración formulada no punto III.4 anterior.</p>
    <p>2º. De conformidade co artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación do Plan xeral de ordenación municipal do concello de Arteixo no Rexistro de Planeamento Urbanístico de Galicia.</p>
    <p>3º. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o concello deberá publicar no BOP a Normativa e ordenanzas da modificación puntual aprobada definitivamente, unha vez inscrita esta no Rexistro de Planeamento Urbanístico.</p>
    <p>4º. Notifíquese esta orde ao Concello; e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>5º. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contará desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 19 de outubro de 2017</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

