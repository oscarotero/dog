---
date: '2021-11-23'
id: G0598-161121-0003
page: 57275
number: 225
agency: 'Consellería de Cultura, Educación e Universidade'
section: III. Outras disposicións.
title: >-
  ORDE do 11 de novembro de 2021 pola que se modifica a autorización do centro
  privado estranxeiro Montessori Compostela, de Santiago de Compostela.
range: Orde
url: >-
  https://www.xunta.gal/dog/Publicados/2021/20211123/AnuncioG0598-161121-0003_gl.html
---
<p>Por Orde da Consellería de Cultura, Educación e Ordenación Universitaria, do 29 de agosto de 2016, concedeuse a autorización de apertura e funcionamento temporal ao centro privado estranxeiro (CPREX) <em>Montessori Compostela</em>, de Santiago de Compostela, para impartir ensinanzas do sistema educativo dos Estados Unidos de América, para alumnado español e estranxeiro, prorrogada e modificada con posterioridade mediante distintas ordes desta consellería.</p>
    <p>A titularidade do centro educativo solicita unha modificación da autorización polo inicio dun novo proceso de acreditación, e achega un certificado, con data do 23 de xullo de 2021, da Comisión de escolas elementais e secundarias da <em>Asociación de Universidades e Centros Escolares Middle States</em> (MSA), que indica que o CPREX <em>Montessori Compostela</em> é candidato á acreditación MSA e que dá comezo unha fase, que deberá completarse nun período máximo de 3 anos, para avaliar o centro en relación aos 2 estándares de acreditación da MSA, e autoriza cunha validez provisional <em>Pre-School Section</em> (infantil) para un máximo de 30 estudantes de 3 a 6 anos, <em>Elementary Section</em> (primaria) para un máximo de 55 estudantes de 6 a 12 anos e Secondary Section (secundaria) para un máximo de 10 estudantes de 12 a 13 anos, do sistema educativo dos Estados Unidos de América.</p>
    <p>O Ministerio de Asuntos Exteriores, Unión Europea e Cooperación informa que non se aprecia ningunha disposición que impida o establecemento dun centro docente para impartir as devanditas ensinanzas e, tendo e conta o principio de reciprocidade, non existe inconveniente para a autorización. Así mesmo, o Ministerio de Educación y Formación Profesional, informa favorablemente a autorización das ensinanzas.</p>
    <p>Logo da tramitación do expediente de conformidade co establecido no Real decreto 806/1993, do 28 de maio, sobre centros docentes estranxeiros en España, e no Decreto 133/1995, do 10 de maio, de autorización de centros docentes privados para impartir ensinanzas de réxime xeral non universitarias e coa Orde do 20 de setembro de 1995 que o desenvolve, por proposta da Dirección Xeral de Centros e Recursos Humanos,</p>
    <h2>DISPOÑO:</h2>
    <p>Artigo 1. <em>Modificación da autorización</em></p>
    <p>1. Modificar e prorrogar a autorización do centro privado estranxeiro <em>Montessori Compostela</em> de Santiago de Compostela, conforme coa seguinte configuración:</p>
    <p>Denominación xenérica: centro privado estranxeiro (CPREX).</p>
    <p>Denominación específica: <em>Montessori Compostela</em>.</p>
    <p>Código do centro: 15033046.</p>
    <p>Domicilio: rúa de Sar, 68 (Colexiata de Sar).</p>
    <p>Código postal: 15702.</p>
    <p>Localidade: Santiago de Compostela.</p>
    <p>Concello: Santiago de Compostela.</p>
    <p>Provincia: A Coruña.</p>
    <p>Titular: <em>Montessori Compostela</em>, S.L.</p>
    <p>Ensinanzas autorizadas do sistema educativo dos Estados Unidos de América a alumnado español e estranxeiro:</p>
    <p>• <em>Pre-School Section</em> (infantil, de 3 a 6 anos) para un máximo de 30 estudantes.</p>
    <p>• <em>Elementary Section</em> (primaria, de 6 a 12 anos) para un máximo de 55 estudantes.</p>
    <p>• Secondary Section (secundaria, de 12 a 13 anos) para un máximo de 10 estudantes.</p>
    <p>2. Esta autorización ten carácter provisional e validez durante un período máximo de tres anos, ata o 23 de xullo de 2024, e está condicionada a que o centro acade a acreditación plena por parte da <em>Asociación de Universidades e Centros Escolares Middle States</em> (MSA).</p>
    <p>Artigo 2. <em>Ensinanzas de lingua e cultura</em></p>
    <p>O centro deberá complementar as ensinanzas autorizadas, de niveles equivalentes aos obrigatorios do sistema educativo español con ensinanzas de lingua española e de lingua galega, que deberán impartirse co mesmo deseño e horario establecidos nos correspondentes decretos da Comunidade Autónoma de Galicia.</p>
    <p>Así mesmo, a cultura española deberá desenvolver os contidos esenciais da correspondente área de coñecemento, recollidos na norma reguladora das ensinanzas.</p>
    <p>Artigo 3. <em>Requisitos do profesorado</em></p>
    <p>O profesorado que imparta as ensinanzas mencionadas no artigo 2 deberá reunir os requisitos de titulación requiridos pola lexislación española para o nivel educativo, e terá os dereitos e obrigas que determina o artigo 12 do Real decreto 806/1993, do 28 de maio, sobre réxime de centros docentes estranxeiros en España.</p>
    <p>A Xefatura Territorial da Consellería de Cultura, Educación e Universidade da Coruña, logo do informe do Servizo Territorial de Inspección Educativa, aprobará expresamente a relación de persoal que imparta estas materias.</p>
    <p>Artigo 4. <em>Obrigas do centro</em></p>
    <p>O centro queda obrigado ao cumprimento da normativa vixente e sometido á inspección educativa da Consellería de Cultura, Educación e Universidade de conformidade co establecido no artigo 9 do Real decreto 806/1993, do 28 de maio.</p>
    <p>Así mesmo, a titularidade achegará á Dirección Xeral de Centros e Recursos Humanos os documentos que permitan verificar os avances no proceso de acreditación plena por parte da MSA, e solicitará unha modificación ou nova autorización e inscrición en caso de que se produza calquera variación nos elementos e circunstancias que dan lugar a esta autorización.</p>
    <p>Artigo 5. <em>Inscrición no rexistro</em></p>
    <p>Esta orde dará lugar á correspondente inscrición no Rexistro de Centros da Comunidade Autónoma de Galicia.</p>
    <p>Disposición derradeira primeira. <em>Recursos</em></p>
    <p>Contra esta orde, que esgota a vía administrativa, as persoas interesadas poderán formular recurso potestativo de reposición ante esta consellería, no prazo dun mes, contado a partir do día seguinte ao da súa publicación no <em>Diario Oficial de Galicia</em>, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas , ou ben, directamente, o recurso contencioso-administrativo no prazo de dous meses desde a mesma data, ante a Sala do Contencioso-Administrativo do Tribunal Superior de Xustiza de Galicia, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Disposición derradeira segunda. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 11 de novembro de 2021</p>
    <footer><p>Román Rodríguez González<br>Conselleiro de Cultura, Educación e Universidade</p></footer>

