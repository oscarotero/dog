---
date: '2015-09-07'
id: CA05-010915-0005
page: 36055
number: 170
agency: Consellería de Traballo e Benestar
section: III. Outras disposicións.
title: >-
  ORDE do 31 de agosto de 2015 pola que se modifica a Orde do 30 de decembro de
  2014 pola que se establecen as bases polas que se rexerá a concesión da
  prestación económica de pagamento único por fillas e fillos menores de tres
  anos para o ano 2015.
range: Orde
url: >-
  https://www.xunta.gal/dog/Publicados/2015/20150907/AnuncioCA05-010915-0005_gl.html
---
<p>A Orde do 30 de decembro de 2014 pola que se establecen as bases polas que se rexerá a concesión da prestación económica de pagamento único por fillas e fillos menores de tres anos para o ano 2015, publicada no DOG do 2 de febreiro de 2015, establece na súa parte expositiva que o financiamento destas axudas se efectuará con cargo aos orzamentos xerais da Comunidade Autónoma de Galicia para o ano 2015, a través dos créditos consignados na aplicación 11.05.312B.480.0, polo importe global de 1.800.000 euros.</p>
    <p>Tendo en conta o volume de solicitudes recibidas e tratando de dar resposta á ampla demanda da axuda, deben artellarse as medidas necesarias para garantir o dereito das persoas solicitantes e que cumpren os requisitos determinados na orde a poder recibir as axudas que lles corresponden, polo que parece oportuno incrementar o importe destinado á dotación orzamentaria consignada inicialmente para a concesión das ditas prestacións económicas.</p>
    <p>Por todo o exposto e no uso das facultades que me foron conferidas, </p>
    <h2>RESOLVO:</h2>
    <p>Artigo único. A Orde do 30 de decembro de 2014 pola que se establecen as bases polas que se rexerá a concesión da prestación económica de pagamento único por fillas e fillos menores de tres anos para o ano 2015 queda modificada como segue: </p>
    <p>Un. Engádese unha disposición adicional cuarta, que queda redactada como segue:</p>
    <p>«Disposición adicional cuarta</p>
    <p>Increméntase o importe total dos créditos para o financiamento das axudas previstas na Orde do 30 de decembro de 2014 pola que se establecen as bases polas que se rexerá a concesión da prestación económica de pagamento único por fillas e fillos menores de tres anos para o ano 2015 polo importe de 140.000 euros, na aplicación orzamentaria 11.05.312B.480.0.</p>
    <p>O crédito final resultante destinado a estas axudas poderase incrementar no suposto de que aínda sexa insuficiente para atender a todas as solicitudes recibidas que cumpran os requisitos establecidos na dita orde. Este crédito poderá ser ampliado cando o aumento veña derivado dalgún dos supostos previstos no artigo 30.2 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia. O incremento de crédito quedará condicionado á declaración de dispoñibilidade deste como consecuencia das circunstancias sinaladas no antedito artigo».</p>
    <p>Dous. Engádese unha disposición adicional quinta, que queda redactada como segue:</p>
    <p>«Disposición adicional quinta</p>
    <p>De acordo co previsto no artigo 30.1 do Decreto 11/2009, do 8 de xaneiro, polo que se aproba o Regulamento de subvencións de Galicia, procédese á apertura dunha nova convocatoria, sen prexuízo de que sexan tidas en conta e resoltas as solicitudes presentadas ao abeiro da dita Orde do 30 de decembro de 2014.</p>
    <p>O prazo de presentación de solicitudes desta nova convocatoria será dun mes, contado desde o día seguinte ao da publicación da presente orde no <em>Diario Oficial de Galicia</em>. Para estes efectos, entenderase como último día do prazo o correspondente ao mesmo ordinal do día da publicación. Se este último día é inhábil, entenderase prorrogado ata o primeiro día hábil seguinte. Se no mes de vencemento non houber día equivalente, entenderase que o prazo finaliza o último día do mes.</p>
    <p>A tramitación destas solicitudes realizarase de acordo coas bases reguladoras establecidas na Orde do 30 de decembro de 2014».</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>. </p>
    <p>Santiago de Compostela, 31 de agosto de 2015</p>
    <footer><p>Beatriz Mato Otero<br>Conselleira de Traballo e Benestar</p></footer>

