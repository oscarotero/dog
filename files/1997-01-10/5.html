---
date: '1997-01-10'
id: 23C2
page: 287
number: 6
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 26 de decembro de 1996 pola que se anuncian as axudas económicas
  destinadas a subvenciona-la realización de obras de construcción, reforma e
  rehabilitación, así como o equipamento das casas dos concellos.
range: Orde
url: 'https://www.xunta.gal/dog/Publicados/1997/19970110/Anuncio23C2_gl.html'
---
<p>A Consellería de Xustiza, Interior e Relacións Laborais, de conformidade co establecido no artigo 5 do Decreto 13/1994, do 20 de xaneiro, é competente, entre outras materias, na relación coas corporacións locais.</p>
<p>Tendo en conta isto, a Consellería de Xustiza, Interior e Relacións Laborais pretende continuar co seu labor de colaboración cos concellos na mellora da calidade da vida local, regulando, por medio da presente orde, os requisitos e o procedemento que se seguirá para a concesión de axudas económicas destinadas á realización de obras de construcción, reforma e rehabilitación, así como ó equipamento das casas dos concellos.</p>
<p>Mediante esta orde introdúcese unha importante innovación con respeto a convocatorias anteriores, consistente na posibilidade de que a Xunta de Galicia, a través da Consellería de Xustiza, Interior e Relacións Laborais, asine convenios de cooperación con calquera das deputacións provinciais galegas, co fin de cofinancia-las obras de construcción, reforma ou o equipamento das casas dos concellos. Por todo isto,</p>
<p>DISPOÑO:</p>
<p>Artigo 1º</p>
<p>1. Convócanse subvencións destinadas á realización de obras de construcción, reforma e rehabilitación das casas dos concellos (bens non consumibles).</p>
<p>Estas subvencións faranse efectivas con cargo á aplicación orzamentaria 13.02.761.0, Programa 123.A, ata unha contía máxima de cincocentos tres millóns de pesetas (503.000.000), correspondente ós orzamentos xerais da Comunidade Autónoma de Galicia para 1997, condicionándose o devandito gasto á existencia de crédito adecuado e suficiente no orzamento do exercicio do ano 1997, neste momento en trámite parlamentario.</p>
<p>2. Poderanse subvencionar:</p>
<p>a) Obras de construcción de nova planta naqueles concellos nos que, polas condicións de ruína ou avanzado deterioro do edificio, sexa aconsellable a súa reposición ou, en todo caso, obra nova.</p>
<p>b) Obras que supoñan a rehabilitación integral de edificios que vaian a ser adicados a casa do concello.</p>
<p>c) Obras de reparación de tellados, calefacción e/ou servicios sanitarios, así como as obras complementarias e incluso obras menores e construccións parciais.</p>
<p>d) Equipamento das casas dos concellos (bens non consumibles).</p>
<p>e) Obras de construcción, rehabilitación ou reparación de edificios anexos ás casas dos cocnellos.</p>
<p>Artigo 2º</p>
<p>A axuda económica que se conceda poderá alcanza-lo 100% do total do orzamento presentado.</p>
<p>Artigo 3º</p>
<p>No caso de obras de nova construcción, que por disposición municipal teñan carácter plurianual, a Consellería de Xustiza, Interior e Relacións Laborais, poderá comprometerse a subvencionar outras fases da execución da obra, con suxeición ás limitacións contidas no artigo 58 da Lei 11/1992, do 7 de outubro, de réxime financieiro e orzamentario de Galicia.</p>
<p>Artigo 4º</p>
<p>1. Os concellos que desexen acollerse ó beneficio desta orde elevarán petición, por medio de instancia dirixida ó conselleiro de Xustiza, Interior e Relacións Laborais, segundo modelo que figura como anexo desta orde, e presentarana no rexistro xeral das delegacións provinciais da Consellería de Xustiza, Interior e Relacións Laborais, no da propia consellería ou por calquera outro dos medios a que se refire o artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de trinta días naturais, contados a partir do seguinte ó da publicación desta orde no Diario Oficial de Galicia.</p>
<p>2. O concello peticionario achegará coa solicitude a seguinte documentación:</p>
<p>a) Certificación do acordo adoptado polo órgano competente do concello polo que se aproban as obras ou equipamentos que se van realizar e se aceptan as condicións de financiamento e demais requisitos establecidos na presente orde.</p>
<p>b) Memoria xustificativa da necesidade das obras ou equipamentos para as que se solicita subvención, con expresión da fase, se é o caso, a que corresponda.</p>
<p>c) No caso de construcción dun novo edificio, o proxecto da obra que se vai realizar e certificación da secretaría xeral da corporación, referida á titularidade e disposición do concello sobre o terreo onde se pretende contruí-la nova casa do concello.</p>
<p>No caso de obras menores ou de equipamento, será suficiente a presentación da corrrrespondente memoria valorada.</p>
<p>d) Fotografías da casa do concello que incidan especialmente nas zonas onde se proxecta a realización das obras para as que se solicita subvención.</p>
<p>O defecto na solicitude seralles notificado ós interesados pola Dirección Xeral de Xustiza e Administración local desta consellería, e concederáselles un prazo de dez días para corrixi-los erros ou omisións. Se transcorrido ese prazo non se producise a corrección, as peticións serán arquivadas sen máis trámite.</p>
<p>Artigo 5º</p>
<p>Recibidas as solicitudes de subvención e a súa documentación, serán analizadas polos servicios competentes da Dirección Xeral de Xustiza e Administración local, que lle elevarán o correspondente informe ó</p>
<p>director xeral, quen elevará proposta de resolución ó conselleiro de Xustiza, Interior e Relacións Laborais, o cal resolverá.</p>
<p>Se se considera conveniente, a Xunta de Galicia, a través da Consellería de Xustiza, Interior e Relacións Laborais, poderá a sinar convenios de cooperación con calquera das catro deputacións provinciais galegas, co fin de que éstas participen no financiamento das obras ou equipamentos a realizar.</p>
<p>Neste caso teranse en conta as seguintes consideracións:</p>
<p>a) A Xunta de Galicia poderá financiar só ata o 50% do orzamento da obra ou equipamento que se vai realizar, correspondendo o 50% restante á deputación provincial correspondente e ó concello beneficiario da subvención;</p>
<p>b) Constituirase unha comisión formada por representantes da Consellería de Xustiza, Interior e Relacións Laborais e a deputación provincial correspondente, que lle elevará proposta de resolución ó conselleiro de Xustiza, Interior e Relacións Laborais.</p>
<p>Artigo 6º</p>
<p>Na valoración das solicitudes teranse en conta os seguintes aspectos:</p>
<p>A. A necesidade das obras que se van realizar, apreciadas en razón da súa urxencia, en canto ó estado material e ás condicións de uso do actual edificio do concello.</p>
<p>B. A situación económica do concello considerada pola contía do seu orzamento.</p>
<p>C. A poboación e extensión do termo municipal.</p>
<p>Artigo 7º</p>
<p>A resolución respecto da presente liña de subvencións seralles notificada a tódolos beneficiarios da subvención, na forma prevista no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común. No caso de que transcorridos tres meses desde a finalización do prazo de presentación de solicitudes, non se comunicase a concesión da subvención, entenderase desestimada.</p>
<p>Artigo 8º</p>
<p>A tramitación e adxudicación das obras será realizada polos concellos conforme a súa propia normativa, dándolle conta deste acto á Consellería de Xustiza, Interior e Relacións Laborais, mediante certificación expedida polo secretario xeral da corporación.</p>
<p>Artigo 9º</p>
<p>1. Os beneficiarios das subvencións, unha vez aceptadas estas, quedarán obrigados a destina-los fondos percibidos ó obxecto concreto para o que foron concedidos. A Dirección xeral de Xustiza e Administración local poderá comprobar, cando o considere</p>
<p>conveniente, a execución dos proxectos subvencionados.</p>
<p>2. Os concellos beneficiarios da subvención, así como, se é o caso, as deputacións provinciais que asinasen convenios de cooperación coa Xunta de Galicia, a través da Consellería de Xustiza, Interior e Relacións Laborais, presentarán no rexistro xeral da Consellería de Xustiza, Interior e Relacións Laborais (Dirección Xeral de Xustiza e Administración Local), as seguintes xustificacións orixinais ou copias cotexadas, por triplicado, antes do 15 de setembro de 1997, inescusablemente:</p>
<p>a) No caso de obras, certificación no modelo oficial, con relación valorada, tramitada conforme o procedemento que rexe para a Administración local, acompañada da correspondente certificación, expedida polo secretario da corporación, relativa ó acordo de aprobación pola corporación municipal.</p>
<p>b) No caso de equipamentos, facturas orixinais ou fotocopias cotexadas do gasto, nas que conste a aprobación da corporación.</p>
<p>A Dirección Xeral de Xustiza e Administración Local, de atopar conformes os xustificantes, proporá o libramento dos fondos.</p>
<p>Artigo 10º</p>
<p>No caso de que o beneficiario da axuda incumprise algunha das condicións ou obrigas estipuladas, a Consellería de Xustiza, Interior e Relacións Laborais anulará os beneficios concedidos, e conforme o disposto no artigo 78.6º da Lei 11/1992, do 7 de outubro, solicitará a devolución das cantidades percibidas, se as houbese, xunto cos xuros de demora adebedados por aquel, segundo o procedemento que establece o Regulamento xeral de recadación; e, se procede, instruirá expediente sancionador, conforme o previsto na vixente Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 11º</p>
<p>Os solicitantes ós que non lles fose concedida a subvención disporán dun prazo de trinta días naturais, contados a partir da resolución, para retira-la documentación presentada. Transcorrido este prazo, arquivarase sen máis trámite.</p>
<p>Disposicións derradeiras</p>
<p>Primeira.-Facúltase o director xeral de Xustiza e Administración local para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de decembro de 1996.</p>
<p>Jesús C. Palmou Lorenzo</p>
<p>Conselleiro de Xustiza Interior e Relacións Laborais</p>
<p>9537</p>

