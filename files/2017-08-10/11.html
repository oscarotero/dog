---
date: '2017-08-10'
id: G1097-030817-0001
page: 38581
number: 152
agency: Axencia Galega das Industrias Culturais
section: III. Outras disposicións.
title: >-
  RESOLUCIÓN do 3 de agosto de 2017 pola que se modifica a Resolución do 12 de
  maio de 2015 pola que se aproban as bases para a concesión de subvencións a
  producións e coproducións de contido cultural galego e se convocan para o ano
  2015.
range: Resolución
url: >-
  https://www.xunta.gal/dog/Publicados/2017/20170810/AnuncioG1097-030817-0001_gl.html
---
<p>No DOG núm. 93, do 20 de maio de 2015, publicouse a Resolución do 12 de maio de 2015 pola que se aproban as bases para a concesión de subvencións a producións e coproducións de contido cultural galego e se convocan para o ano 2015. Na cláusula décimo cuarta establécese o pagamento e xustificación das subvencións e establécense os prazos máximos de entrega da xustificación. Recibidas varias solicitudes de ampliación do prazo máximo, e coa finalidade de proporcionar as mesmas opcións a todos os subvencionados, procédese á modificación do punto cuarto da cláusula décimo cuarta, incluíndose a posibilidade de xustificar ata o 15 de xullo de 2018.</p>
    <p>Artigo 1</p>
    <p>Modifícase a cláusula décimo cuarta, punto 4, da Resolución do 12 de maio de 2015 pola que se aproban as bases para a concesión de subvencións a producións e coproducións de contido cultural galego e se convocan para o ano 2015.</p>
    <p>«4. Os prazos de xustificación da subvención son os seguintes:</p>
    <p>– Ata o 15 de xullo de 2016 para a modalidade de curtametraxes (modalidade D), </p>
    <p>– Ata o 15 de setembro de 2017 para o resto das modalidades, con carácter xeral. </p>
    <p>– Ata o 30 de xuño de 2018, logo de solicitude da entidade subvencionada e resolución por parte da Agadic, sempre que se cumpran os seguintes requisitos:</p>
    <p>– Que se solicite antes do día 31 de agosto de 2017.</p>
    <p>– Que se presente a garantía establecida no punto dous desta cláusula.</p>
    <p>No suposto de que se acepte, a Agadic poderá pagar ata un máximo do 50 % da axuda concedida, incluíndo os pagamentos feitos en anualidades anteriores.</p>
    <p>A modificación da repartición entre anualidades exixirá a tramitación da correspondente modificación do expediente de gasto, de acordo co establecido no artigo 35 do Regulamento da Lei de subvencións de Galicia.</p>
    <p>Transcorridos estes prazos sen que se presente a xustificación ante a Agadic, requirirase o beneficiario para que a presente no prazo improrrogable de dez días. A falta de xustificación neste prazo comportará a perda do dereito ao cobramento da subvención, a exixencia do reintegro e demais responsabilidades establecidas na Lei de subvencións de Galicia».</p>
    <p>Artigo 2</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 3 de agosto de 2017 </p>
    <footer><p>Román Rodríguez González<br>Presidente do Consello Reitor da Axencia Galega das Industrias Culturais</p></footer>

