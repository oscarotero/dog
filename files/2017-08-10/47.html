---
date: '2017-08-10'
id: C3Q2-270717-0004
page: 38682
number: 152
agency: Instituto Galego da Vivenda e Solo
section: VI. Anuncios. a) Administración autonómica.
title: >-
  RESOLUCIÓN do 4 de xullo de 2017, da Comisión Provincial de Vivenda da Coruña,
  pola que se acorda o inicio do proceso de selección de persoas adxudicatarias
  de vivendas de promoción pública de réxime xeral en segundas ou posteriores
  adxudicacións no concello da Coruña.
range: Resolución
url: >-
  https://www.xunta.gal/dog/Publicados/2017/20170810/AnuncioC3Q2-270717-0004_gl.html
---
<p>De conformidade co establecido no Decreto 1/2010, do 8 de xaneiro, polo que se regula o Rexistro Único de Demandantes de Vivenda da Comunidade Autónoma de Galicia e a adxudicación das vivendas protexidas, así como as acollidas a programas de acceso á vivenda con axudas públicas, e no Decreto 253/2007, do 13 de decembro, de réxime xurídico do solo e das edificacións promovidas polo Instituto Galego da Vivenda e Solo, a Comisión Provincial de Vivenda da Coruña</p>
    <p class="dog-titulo">ACORDA:</p>
    <p>Iniciar o proceso de selección de adxudicatarios/as de vivendas de promoción pública de réxime xeral en segundas ou posteriores adxudicacións no concello da Coruña, que se desenvolverá de conformidade coas seguintes bases:</p>
    <p>Primeira. <em>Obxecto do procedemento</em></p>
    <p>1. O procedemento ten por obxecto adxudicar, logo do seu correspondente proceso de selección de adxudicatarios/as, as seis vivendas de promoción pública do concello da Coruña que se indican a continuación e as que estean de novo á disposición do IGVS ao longo do período de vixencia destas bases, consonte o establecido na base sétima.</p>
    <table>
     <tbody>
      <tr>
       <td>Expediente</td>
       <td>Conta</td>
       <td>Enderezo</td>
       <td>M² útiles</td>
       <td>Nº hab.</td>
       <td>Anexos</td>
      </tr>
      <tr>
       <td>C-40-IV/76</td>
       <td>53</td>
       <td>Escultor Mon Vasco, 1-3º B</td>
       <td>50,90</td>
       <td>2</td>
       <td>Non</td>
      </tr>
      <tr>
       <td>C2004/010</td>
       <td>50</td>
       <td>Ribeira Sacra, nº 17-3º B</td>
       <td>82,42</td>
       <td>3</td>
       <td>Rocho e garaxe</td>
      </tr>
      <tr>
       <td>C2004/010</td>
       <td>75</td>
       <td>Ribeira Sacra, nº 17-9º C (dúplex)</td>
       <td>60,60</td>
       <td>2</td>
       <td>Rocho e garaxe</td>
      </tr>
      <tr>
       <td>C2004/010</td>
       <td>77</td>
       <td>Ribeira Sacra, nº 17-9º E</td>
       <td>82,42</td>
       <td>3</td>
       <td>Rocho e garaxe</td>
      </tr>
      <tr>
       <td>C2002/702</td>
       <td>23</td>
       <td>Lamadosa, nº 2-5º A</td>
       <td>63,76</td>
       <td>2</td>
       <td>Rocho e garaxe</td>
      </tr>
      <tr>
       <td>C2002/702</td>
       <td>31</td>
       <td>Lamadosa, nº 2-6º D</td>
       <td>78,31</td>
       <td>3</td>
       <td>Rocho e garaxe</td>
      </tr>
     </tbody>
    </table>
    <p>2. Para realizar as adxudicacións elaborarase unha lista, integrada por 30 persoas inscritas no Rexistro Único de Demandantes de Vivenda, para a quenda xeral, elixidas polo procedemento previsto nestas bases.</p>
    <p>Segunda. <em>Requisitos dos beneficiarios/as</em></p>
    <p>1. Poderán resultar adxudicatarias das vivendas as persoas, nacionais ou estranxeiras, maiores de idade ou menores emancipadas, con plena capacidade de obrar que reúnan os seguintes requisitos:</p>
    <p>a) Atoparse inscritas no Rexistro Único de Demandantes na data desta resolución de inicio na sección 1ª do Rexistro de Demandantes para o concello da Coruña como concello preferente.</p>
    <p>b) Acreditar ingresos ponderados por unidade familiar ou convivencial, no último exercicio fiscal vencido, entre 0,7 e 2,5 veces o índice público de rendas de efectos múltiples (IPREM).</p>
    <p>c) Residir ou traballar no concello da Coruña, agás no caso de emigrantes que desexen retornar e que acrediten residir fóra de Galicia por un tempo non inferior a cinco anos.</p>
    <p>d) Carecer calquera membro da unidade familiar ou convivencial de vivenda en calidade de propietario/a, agás que se dean algunha das seguintes circunstancias:</p>
    <p>– Acreditar que a vivenda da que se dispón sexa inhabitable, insuficiente ou inadecuada nos termos do artigo 10.IV do Decreto 253/2007. Se resulta adxudicatario/a, queda obrigado/a a ofertar ao IGVS a dita vivenda.</p>
    <p>– Habitar unha vivenda suxeita a expediente de expropiación ou desafiuzamento xudicial ou administrativo non imputable á persoa interesada, ou ben ocupar aloxamentos provisionais como consecuencia de situacións de emerxencia ou remodelación que impliquen a perda da vivenda.</p>
    <p>e) Non atoparse en ningunha destas circunstancias, referidas a calquera membro da unidade familiar ou convivencial:</p>
    <p>– Que xa foran titulares de VPP e a perdesen como consecuencia dun procedemento de desafiuzamento, resolución de contrato tramitado polo IGVS ou a allease por calquera causa, coa excepción de cambio de residencia por motivos laborais, ou outros xustificados, a xuízo da Comisión Provincial.</p>
    <p>– Que sexan titulares de bens inmobles de natureza rústica ou urbana suxeitos ao imposto sobre bens inmobles que teñan un valor catastral superior a 30.000 euros.</p>
    <p>2. Sen prexuízo do antedito, será requisito para a adxudicación da vivenda manter a vixencia da inscrición ao longo de todo o proceso de selección, de xeito que a falta de renovación da inscrición, de resultar obrigada nos termos do artigo 15 do Decreto 1/2010, en calquera momento anterior ao acordo de adxudicación definitiva, determinará a perda do dereito ao acceso á vivenda.</p>
    <p>Terceira. <em>Réxime de adxudicación</em></p>
    <p>1. As vivendas adxudicaranse en réxime de compravenda ou arrendamento, consonte as seguintes porcentaxes:</p>
    <p>80 %, en réxime de compravenda.</p>
    <p>20 %, en réxime de alugamento.</p>
    <p>A adxudicación efectuarase obrigatoriamente en réxime de compravenda cando os ingresos ponderados da unidade familiar ou convivencial seleccionada sexan superiores a 1,5 veces o IPREM. Para ingresos inferiores, a vivenda adxudicarase en réxime de alugamento.</p>
    <p>2. Non obstante, se se esgotasen as listas definitivas de adxudicatarios/as e de espera, en réxime de compravenda e quedasen vivendas vacantes previstas inicialmente para tal réxime, esas vivendas poderán adxudicarse en réxime de alugamento e ofertaranse a aqueles que aínda non conten con vivenda (incluídos os que non aceptasen a compravenda) segundo a orde do sorteo.</p>
    <p>3. De conformidade co artigo 74 da Lei 8/2012, a Comisión Provincial de Vivenda poderá, en calquera momento anterior á aprobación da lista definitiva de adxudicatarios/as e de espera, afectar vivendas deste proceso para a súa adxudicación polo procedemento previsto no artigo 47 e seguintes do Decreto 253/2007.</p>
    <p>Cuarta. <em>Condicións xerais de carácter económico</em></p>
    <p>1. Réxime de compravenda.</p>
    <p>a) O valor da vivenda será elaborado con base no 100 % do módulo aplicable a cada metro cadrado de superficie útil das vivendas, segundo a zona xeográfica en que estean situadas, vixente no momento da cualificación definitiva da promoción.</p>
    <p>b) O prezo de venda fixarase en atención ao valor da vivenda e aos ingresos ponderados da unidade familiar ou convivencial adxudicataria, e serán os seguintes:</p>
    <p>– Para unidades familiares ou convivenciais con ingresos ponderados comprendidos entre 2 veces o indicador público de rendas de efectos múltiples (IPREM) e 2,5 veces o IPREM: o 70 % do valor da vivenda segundo o estudo económico.</p>
    <p>– Para unidades familiares ou convivenciais con ingresos ponderados comprendidos entre 1,5 veces o indicador público de rendas de efectos múltiples e 2 veces o IPREM: o 60 % do valor da vivenda segundo o estudio económico.</p>
    <p>– En todos os casos, o prezo dos rochos e garaxes vinculados, de existiren, será, respectivamente o 2 % e o 8 % do valor da vivenda correspondente.</p>
    <p>c) A vivenda venderase adiando a totalidade do prezo e devolverase en cotas mensuais, integradas por capital e xuros.</p>
    <p>d) A eficacia da adxudicación estará condicionada á sinatura do correspondente contrato de compravenda, logo do pagamento por parte do/da adxudicatario/a dos gastos e impostos que procedan.</p>
    <p>2. Réxime de arrendamento.</p>
    <p>a) O contrato de arrendamento terá unha vixencia de 5 anos prorrogables por períodos anuais e estará prohibido, en todo caso, a cesión ou subarrendamento, total ou parcial. A contravención desta prohibición dará lugar á resolución do contrato de arrendamento, con independencia das sancións ás que houber lugar.</p>
    <p>b) A renda inicial anual será a que resulte de lle aplicar o 3 % ao que sería o prezo de venda da vivenda e anexos, determinado de acordo co establecido no Decreto 253/2007.</p>
    <p>c) A eficacia da adxudicación estará condicionada á sinatura do correspondente contrato de arrendamento, logo do pagamento por parte do/da adxudicatario/a da fianza correspondente.</p>
    <p>Quinta. <em>Procedemento de selección</em></p>
    <p>1. O procedemento de selección tramitarase consonte o establecido nos artigos 22 a 30 do Decreto 1/2010.</p>
    <p>2. A selección efectuarse mediante sorteo, que se celebrará ante notario o día 29 de agosto de 2017, agás indispoñibilidade do fedatario autorizante, en cuxo caso se publicará a data definitiva do sorteo na páxina web do IGVS, cunha antelación mínima de tres días naturais.</p>
    <p>No sorteo elixiranse un total de 30 persoas por orde correlativa.</p>
    <p>3. Unha vez rematado o sorteo, procederase á publicación da lista provisional de adxudicatarios/as e de espera. Realizados os trámites previstos nos artigos 24 e 25 do Decreto 1/2010, a Comisión Provincial de Vivenda ditará resolución aprobatoria da lista definitiva de adxudicatarios/as e de espera.</p>
    <p>Sexta. <em>Publicidade, reclamacións e recursos</em></p>
    <p>1. A resolución de inicio do procedemento de adxudicación publicarase no DOG e nela indicarase o medio onde se efectuarán as sucesivas publicacións, entendendo por sucesivas publicacións as das listas provisional e definitiva de adxudicatarios/as e de espera.</p>
    <p>A publicación das listas provisional e definitiva de adxudicatarios/as e de espera realizarase nos taboleiros de anuncios do concello, no da Área Provincial do Instituto Galego da Vivenda e Solo e na páxina web do organismo.</p>
    <p>A publicación substituirá as notificacións persoais de conformidade co previsto no artigo 45 da Lei 39/2015, do 1 de outubro, do procedemento administrativo común das Administracións públicas.</p>
    <p>2. Tras a publicación da lista provisional na forma indicada, as persoas solicitantes que se consideren prexudicadas no seu dereito disporán dun prazo de dez días para presentar reclamacións ante a Comisión Provincial de Vivenda, que deberá adoptar a resolución que proceda no prazo máximo de tres meses.</p>
    <p>3. Contra a aprobación da lista definitiva de adxudicatarios/as e de espera, logo da súa publicación nos termos sinalados no número 1, poderase interpor recurso de reposición de conformidade co establecido no artigo 123 da Lei 39/2015.</p>
    <p>Sétima. <em>Vixencia das listas definitivas</em></p>
    <p>As listas definitivas deste proceso de selección manterán a súa vixencia ata que teña lugar algunha das seguintes circunstancias:</p>
    <p>– Que se cumpra un ano desde a aprobación de tales listas.</p>
    <p>– Que se produza a súa caducidade automática ao resultar esgotadas por non quedaren integrantes aos cales ofertar as vivendas.</p>
    <p>– Que sexan aprobadas novas listas definitivas noutro proceso en que se inclúan vivendas vacantes deste.</p>
    <p>A Coruña, 4 de xullo de 2017</p>
    <footer><p>José Antonio Álvarez Vidal<br>Presidente da Comisión Provincial de Vivenda da Coruña</p></footer>

