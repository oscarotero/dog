---
date: '2007-08-30'
page: 14
number: 168
agency: VICEPRESIDENCIA DA IGUALDADE E DO BENESTAR
section: III. OUTRAS DISPOSICIÓNS
title: Orde do 20 de xullo de 2007 pola que se convoca o concurso Coid-arte 2007.
range: Orde
---
<p>A Vicepresidencia da Igualdade e do Benestar é o órgano da Administración autonómica ao que, de conformidade coas previsións do artigo 27.23º do Estatuto de autonomía de Galicia e de acordo co establecido polo Decreto 517/2005, do 6 de outubro (DOG nº 195, do 10 de outubro), lle corresponde o exercicio das competencias e funcións en materia de políticas autonómicas de benestar, incluíndo en particular as relativas á atención ás persoas en situación de dependencia.</p>
<p>A atención ás personas en situación de dependencia, constitúe un dos principais retos na política social dos países desenvolvidos. O reto non é outro que atender as necesidades daquelas personas que, por atoparse en situación de especial vulnerabilidade, requiren apoios para desenvolver as actividades esenciais da vida diaria e poder exercer plenamente os seus dereitos de cidadanía.</p>
<p>A Vicepresidencia da Igualdade e do Benestar, consciente da importancia que ten facilitar vías polas que se poida participar e dar a coñecer a realidade das persoas en situación de dependencia e o seu ámbito, convoca unha serie de actividades que constitúen o concurso Coid-arte 2007 que presenta dúas modalidades, por unha parte un concurso artístico e cultural na modalidade de fotografía, dirixido a persoas en situación de dependencia e unha segunda modalidade de boas prácticas no que se premiará a aquelas entidades que demostren ter desenvolvido actuacións e iniciativas de boas prácticas de cara á promoción da autonomía e atención ás persoas en situación de dependencia na Comunidade Autónoma de Galicia, no eido rural e desde unha perspectiva de inclusión social.</p>
<p>Na súa virtude, en uso das facultades que teño atribuídas pola Lei 1/1983, do 22 de febreiro, reguladora da Xunta e da súa presidencia (DOG nº 23, do 21 de marzo), modificada pola Lei 11/1988, e polo Decreto 211/2005, do 3 de agosto, polo que se establece a estrutura orgánica da Xunta de Galicia (DOG nº 149, do 4 de agosto) e polo Decreto 517/2005, do 6 de outubro, polo que se establece a estrutura orgánica da Vicepresidencia da Igualdade e do Benestar</p>
<p>DISPOÑO:</p>
<p>Capítulo I</p>
<p>Parte xeral</p>
<p>Artigo 1º.-Obxecto.</p>
<p>Esta orde ten por obxecto establecer as bases que rexen o concurso Coid-arte 2007, incluído na páxina web «coidanet», que convoca a Vicepresidencia da Igualdade e do Benestar e que inclúe o concursos «creativo» dos usuarios da paxina web «coidanet» e o concurso «de boas prácticas» das entidades públicas e privadas que leven a cabo proxectos relacionados coa promoción da autonomía persoal e atención ás situacións de dependencia.</p>
<p>Artigo 2º.-Orzamento.</p>
<p>As actividades que impliquen o desenvolvemento deste concurso serán custeadas con cargo á partida orzamentaria 05.31.312E.640.1 dos orzamentos xerais da Comunidade Autónoma de Galicia para o ano 2007, cunha contía total de 1.500 euros para cada modalidade.</p>
<p>Artigo 3º.-Solicitudes.</p>
<p>1. As solicitudes dos/das participantes deberán facerse no impreso normalizado (anexo I).</p>
<p>2. As solicitudes deberán ir acompañadas dun sobre no que se incluirá, sen prexuízo do prescrito para cada modalidade no capítulo II desta orde, da seguinte documentación:</p>
<p>-Boletín de inscrición (anexo II), debidamente cuberto.</p>
<p>-Fotocopia do DNI polas dúas caras, do NIF no caso das entidades ou de calquera outro documento oficial que acredite suficientemente a identidade do/a participante.</p>
<p>-Declaración responsable de que o traballo artístico ou cultural non foi premiado en ningún outro concurso ou certame.</p>
<p>-Autorización asinada polo participante onde conste que este permite a exposición do seu traballo na páxina web www.coidanet.com.</p>
<p>3. As solicitudes deberán dirixirse á Vicepresidencia da Igualdade e do Benestar e poderán presentarse, xunto co resto da documentación, no rexistro da Vicepresidencia da Igualdade e do Benestar ou no rexistro da delegación da Vicepresidencia da Igualdade e do Benestar da provincia na que residan habitualmente, sen prexuízo do previsto no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 4º.-Prazo de presentación das solicitudes e emenda de defectos.</p>
<p>1. O prazo de presentación será ata o 30 de setembro de 2007 inclusive, contado a partir do día seguinte ao da publicación desta orde no Diario Oficial de Galicia.</p>
<p>2. Se na solicitude se apreciasen defectos ou falta de documentación, por parte da Vicepresidencia da Igualdade e do Benestar, a través da Secretaría Xeral do Benestar, requirirase o solicitante para que, no prazo de 10 días, emende a falta ou achegue os documentos preceptivos, con indicación de que, se así non o fixese, se considerará desistido da súa petición, de conformidade co previsto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, logo de resolución, que será ditada nos termos do artigo 42º.</p>
<p>Artigo 5º.-Comisión de selección.</p>
<p>Constituirase unha comisión de selección que será nomeada polo vicepresidente da Igualdade e do Benestar para cada modalidade e estará integrada por un presidente, un secretario e un máximo de sete vogais. Actuará como presidenta a secretaria xeral do Benestar ou a persoa en quen delegue, como vogais actuarán funcionarios e persoal laboral da Administración pública, a secretaría recaerá nun funcionario da Vicepresidencia da Igualdade e do Benestar, con voz pero sen voto.</p>
<p>Os nomes dos integrantes de cada unha das comisións de selección serán publicados na páxina web www.coidanet.com con anterioridade ás reunións que se levarán a cabo.</p>
<p>As decisións da comisión de selección serán inapelables.</p>
<p>Artigo 6º.-Tramitación e resolución.</p>
<p>1. As solicitudes admitidas a trámite remitiránselle á comisión de selección, que examinará e valorará as diferentes obras en función da súa calidade, e de conformidade co baremo establecido para cada premio na convocatoria, proporá a adxudicación de tres premios por modalidade e redactará a proposta de resolución. Corresponderalle ditar a resolución á secretaria xeral do Benestar, por delegación do vicepresidente da Igualdade e do Benestar.</p>
<p>2. A resolución seralles notificada a todos os solicitantes no prazo máximo de tres meses, contados desde o día seguinte ao da publicación desta orde no Diario Oficial de Galicia. Transcorrido o dito prazo sen que recaia resolución expresa, deberá entenderse desestimada a petición correspondente. A dita resolución esgota a vía administrativa e contra ela poderá interpoñerse potestativamente recurso de reposición ante o mesmo órgano que a ditase no prazo dun mes contado a partir do día seguinte á notificación da resolución, se o acto fose expreso, ou no prazo de tres meses contado a partir do día seguinte a aquel en que se produza o acto presunto, ou ser impugnados directamente ante a xurisdición contencioso-administrativa, no prazo de 2 meses a partir do día seguinte ao da notificación da resolución, de conformidade co disposto na Lei 29/1998, do 13 de xullo, reguladora da xurisdición contencioso- administrativa.</p>
<p>Capítulo II</p>
<p>Condicións específicas</p>
<p>Sección primeira</p>
<p>Concurso creativo</p>
<p>Artigo 7º.-Descrición.</p>
<p>É un concurso artístico e cultural na modalidade de fotografía que se desenvolverá de acordo coas seguintes prescricións:</p>
<p>7.1. A participación será a título individual.</p>
<p>7.2. O solicitante será unha persoa en situación de dependencia rexistrada, no momento de presentar a solicitude, como usuario do portal Coidanet.</p>
<p>7.3. As fotografias serán orixinais e inéditas.</p>
<p>7.4. O tema será a promoción da autonomía persoal e a atención ás situacións de dependencia.</p>
<p>7.5. A técnica será libre.</p>
<p>7.6. Pódense presentar reproducións en branco e negro ou en cor.</p>
<p>Artigo 8º.-Finalidade.</p>
<p>Fomentar a participación das persoas usuarias da paxina web «coidanet», posibilitando un marco de exposición das súas inquedanzas artísticas e da súa realidade social.</p>
<p>Artigo 9º.-Destinatarios.</p>
<p>Poderán participar no concurso todos os usuarios da paxina web «coidanet», galegas ou con residencia en Galicia, que se atopen rexistradas na páxina web «coidanet» da Vicepresidencia da Igualdade e do Benestar.</p>
<p>Enténdese por usuarios da paxina web «coidanet», para os efectos de participar no concurso creativo, aqueles que están rexistrados nesta como persoas en situación de dependencia.</p>
<p>Non poderán concursar aquelas persoas que manteñan unha relación contractual con algunha empresa vinculada ás modalidades do concurso «creativo», que levando a cabo traballos directamente relacionados con elas ou dados de alta como autónomo/as nunha actividade que teña relación coas ditas modalidades.</p>
<p>A participación supón a aceptación total das condicións fixadas nesta orde e a Vicepresidencia da Igualdade e do Benestar queda facultada para dirimir calquera controversia derivada da interpretación destas.</p>
<p>Artigo 10º.-Documentación específica a engadir á referida no artigo 3º.2 desta orde.</p>
<p>1. O traballo sen que figure ningún dato que identifique o/a autor/a.</p>
<p>-Fotografía en tamaño reducido estándar (aprox. 10×15 cm), adherida a un folio (preferentemente DIN A-4), no que figurará a ficha técnica da obra no seu reverso. A fotografía presentarase tamén en CD.</p>
<p>-A ficha técnica da obra indicará o título, ano de realización, técnica empregada e dimensións reais.</p>
<p>2. Un sobre pechado en cuxo exterior figurará exclusivamente o título e o pseudónimo do/da autor/a e no que irá a seguinte documentación:</p>
<p>-No caso das persoas non galegas, residentes en Galicia, ademais do documento oficial que acredite suficientemente a identidade, certificado de empadroamento.</p>
<p>-No caso de que o participante sexa menor de idade, autorización do pai/nai ou titor/a legal para participar nesta convocatoria, así como para calquera cuestión con ela relacionada.</p>
<p>-Declaración responsable na que se faga constar que o concursante non mantén relación contractual con ningunha empresa vinculada ás modalidades deste concurso levando a cabo traballos directamente relacionados con ela ou que non está dado de alta como autónomo/a nunha actividade relacionada coas ditas modalidades.</p>
<p>-Declaración responsable de que o traballo non forma parte doutra exposición e está en propiedade do autor/a.</p>
<p>3. A organización non se responsabiliza das posibles roturas, danos, extravíos ou de calquera outro acto alleo á súa vontade que se produzan nos taballos.</p>
<p>Artigo 11º.-Traballos e premios.</p>
<p>1. Cada concursante poderá presentar un único traballo.</p>
<p>2. Os traballos presentados polos/as participantes non poderán ter sido premiados noutros certames ou concursos.</p>
<p>3. A Secretaría Xeral do Benestar quedará eximida de calquera responsabilidade derivada do plaxio ou de calquera transgresión da legislación vixente en que en materia de propiedade intelectual puidesen incorrer os/as participantes.</p>
<p>4. Establécense os seguintes premios</p>
<p>-Un primeiro premio de 700 euros.</p>
<p>-Un segundo premio de 500 euros.</p>
<p>-Un terceiro premio de 300 euros.</p>
<p>Con carácter xeral, poderanse outorgar mencións de honra, que carecerán de dotación económica, a aquelas obras que, a xuízo da comisión seleccionadora, acaden calidade bastante. Así mesmo, poderanse conceder mencións de honra, que carecerán de dotación económica, ás obras dos/as participantes menores de idade para os efectos de recoñecemento da súa participación.</p>
<p>5. Cada participante non poderá recibir máis que un premio.</p>
<p>6. As contías dos premios obxecto desta convocatoria serán aboadas en metálico e estarán suxeitas ás retencións correspondentes conforme a lexislación tributaria.</p>
<p>7. Entregaránselles diplomas a todos os premiados e aos finalistas.</p>
<p>8. Segundo a calidade dos traballos, poden ser declarados desertos ou compartidos algúns dos premios. Neste último caso, a contía do premio que se vai repartir será de xeito directamente proporcional ao número de traballos premiados.</p>
<p>Artigo 12º.-Criterios obxectivos.</p>
<p>1. Os traballos presentados valoraranse de 1 a 10 puntos, e os criterios para a asignación dos mesmos serán os que a continuación se detallan:</p>
<p>-A promoción da vida autónoma.</p>
<p>-A prevención da dependencia.</p>
<p>-A participación das persoas en situación de dependencia na comunidade.</p>
<p>Artigo 13º.-Destino e devolución dos traballos.</p>
<p>1. Os traballos dos participantes premiados quedarán en posesión da Secretaría Xeral do Benestar.</p>
<p>2. Os traballos dos participantes non premiados, ou, se é o caso, o que presentou no seu lugar, poderán ser retiradas por eles ou por persoa autorizada no lugar que determine a Secretaría Xeral do Benestar, no prazo dun mes a partir do día seguinte ao da recepción da notificación coa decisión da comisión de selección. Transcorrido este prazo, os traballos non retirados quedarán á disposición da Secretaría Xeral do Benestar e poderán ser destruídos ou utilizados na forma que considere oportuna.</p>
<p>3. A Secretaría Xeral do Benestar resérvase o dereito a montar exposicións e/ou a exhibición, reprodución ou publicación da imaxe ou contido dos traballos presentados por calquera medio que se considere oportuno, sen máis limitacións que as derivadas do Real decreto lexislativo 1/1996, do 12 de abril, polo que se aproba o texto refundido da Lei de propiedade intelectual, regularizando, aclarando e harmonizando as disposicións legais vixentes sobre a materia.</p>
<p>4. A Secretaría Xeral do Benestar poderá desenvolver as accións que considere oportunas encamiñadas á difusión dos traballos seleccionados de todas as modalidades incluídas nesta convocatoria, propiciando mostras itinerantes en Galicia e noutras comunidades autónomas e, se é o caso, a edición de catálogos e outros soportes diferentes dos traballos presentados.</p>
<p>Sección segunda</p>
<p>Concurso «de Boas Prácticas»</p>
<p>Artigo 14º.-Descrición.</p>
<p>1. Concurso no que se premiará a aquelas entidades, rexistradas como entidades prestadoras de servizos sociais na Vicepresidencia de Igualdade e do Benestar, que demostren ter desenvolvido actuacións e/ou iniciativas de boas practicas de cara á promoción da autonomía e atención ás persoas en situación de dependencia na Comunidade Autónoma de Galicia, no eido rural e desde unha perspectiva de inclusión social.</p>
<p>2. As actuacións neste ámbito, levadas a cabo polas entidades poderán ser:</p>
<p>-Elaboración e posta en marcha deste tipo de iniciativas e/ou desenvolvemento de actuacións específicas.</p>
<p>-Participación xunto con outras entidades en accións específicas no ámbito da promoción da autonomía persoal e a atención á dependencia.</p>
<p>-Actuacións de integración das persoas en situación de dependencia no seu ámbito.</p>
<p>-Actuacións encamiñadas á igualdade de oportunidades.</p>
<p>Artigo 15º.-Finalidade.</p>
<p>1. Divulgar as actuacións e/ou iniciativas que se especifican no artigo 13º e 14º, levadas a cabo por entidades que traballan no ámbito da promoción da autonomía e atención ás situacións de dependencia.</p>
<p>2. Recoñecemento e publicidade das entidades que realizan estas actuacións na Comunidade Autónoma de Galicia.</p>
<p>Artigo 16º.-Destinatarios.</p>
<p>Poderán participar no concurso aquelas entidades de iniciativa social rexistradas como entidades prestadoras de servizos sociais na Vicepresidencia de Igualdade e do Benestar, e administracións públicas que desenvolvan actuacións e/ou iniciativas de boas prácticas para á promoción da autonomía e atención ás persoas en situación de dependencia na Comunidade Autónoma de Galicia, no eido rural e desde unha perspectiva de inclusión social.</p>
<p>Artigo 17º.-Documentación específica a engadir á referida no artigo 3º.2 desta orde.</p>
<p>17.1. O traballo, sen que figure ningún dato que identifique o/a autor/a.</p>
<p>17.1.1. Só se admitirá unha memoria por cada entidade.</p>
<p>17.1.2. A memoria das actuacións e/ou proxectos levadas a cabo ocuparán un máximo de 45 páxinas numeradas e redactadas a unha cara, incluíndo os anexos, en tamaño A4, con un interlineado dobre e utilizando o tipo de letra Arial tamaño de 12 puntos. Se se presentasen máis de 45 páxinas, as adicionais non se terán en conta na avaliación, pertenzan á memoria ou aos anexos.</p>
<p>A memoria comprenderá as seguintes seccións:</p>
<p>-Portada.</p>
<p>-Índice.</p>
<p>-Contextualización resumida da entidade: descrición, obxectivos, ámbito de actuación, organización interna</p>
<p>-Responsable ou responsables das actuacións levadas a cabo.</p>
<p>-Descrición completa das actuacións que foron desenvolvidas na que se inclúa:</p>
<p>Punto de partida, xustificación destas e obxectivos.</p>
<p>Accións, procedementos e recursos que se puxeron en práctica para desenvolver as actuacións, sinalando con claridade os ámbitos nos que se actuou, que poden ser varios á vez, a temporalización das actuacións, o plan de seguimento e a avaliación, así como as medidas emprendidas para dar visibilidade e difundir a experiencia.</p>
<p>-Valoración dos resultados obtidos.</p>
<p>-Calquera outra información que se considere necesaria.</p>
<p>17.2. Un sobre pechado en cuxo exterior figurará exclusivamente o título e o pseudónimo da entidade e no que irá a seguinte documentación:</p>
<p>-Fotocopia acreditativa de que a entidade figura inscrita no rexistro de entidades prestadoras de servizos sociais da Comunidade Autónoma de Galicia.</p>
<p>-Declaración xurada do responsable da entidade de que o proxecto está realizado pola propia entidade que se presenta ao concurso.</p>
<p>Artigo 18º.-Traballos e premios.</p>
<p>1. A presentación das memorias supón a aceptación das bases desta convocatoria.</p>
<p>2. As memorias presentadas polas entidades non poderán ter sido premiadas noutros certame ou concursos.</p>
<p>3. A Secretaría Xeral do Benestar quedará eximida de calquera responsabilidade derivada do plaxio ou de calquera transgresión da legislación vixente en que, en materia de propiedade intelectual, puidesen incorrer os/as participantes.</p>
<p>4. A Secretaría Xeral do Benestar resérvase o dereito para a exhibición, reprodución ou publicación do contido dos traballos presentados por calquera medio que se considere oportuno, sen máis limitacións que as derivadas do Real decreto lexislativo 1/1996, do 12 de abril, polo que se aproba o texto refundido da Lei de propiedade intelectual, regularizando, aclarando e harmonizando as disposicións legais vixentes sobre a materia.</p>
<p>5. A Secretaría Xeral do Benestar poderá desenvolver as accións que considere oportunas encamiñadas á difusión das memorias seleccionadas nesta convocatoria, propiciando, se é o caso, a edición e publicación das memorias presentadas.</p>
<p>6. Establécense os seguintes premios:</p>
<p>-Un primeiro premio de 700 euros.</p>
<p>-Un segundo premio de 500 euros.</p>
<p>-Un terceiro premio de 300 euros.</p>
<p>6.1.1 Con carácter xeral, poderanse outorgar mencións de honra, que carecerán de dotación económica, a aquelas memorias que, a xuízo da comisión seleccionadora, acaden calidade bastante.</p>
<p>6.1.2. As contías dos premios obxecto desta convocatoria serán aboadas en metálico e estarán suxeitas ás retencións correspondentes conforme a lexislación tributaria.</p>
<p>6.1.3. Entregaránselles diplomas a todos os premiados e aos finalistas.</p>
<p>6.1.4. Segundo a calidade dos traballos, poden ser declarados desertos ou compartidos algúns dos premios. Neste último caso, a contía do premio que se vai repartir será de xeito directamente proporcional ao número de traballos premiados.</p>
<p>Artigo 19º.-Criterios obxectivos.</p>
<p>1. Os traballos presentados valoraranse de 1 a 10 puntos e os criterios para a asignación dos mesmos, serán os que a continuación se detallan:</p>
<p>A participación das persoas en situación de dependencia na comunidade.</p>
<p>A igualdade de oportunidades.</p>
<p>A dinamización no medio rural.</p>
<p>Actuacións innovadoras no ámbito da promoción.</p>
<p>A incorporación das novas tecnoloxías ao servizo da atención á dependencia.</p>
<p>Disposición adicional</p>
<p>Única.-Apróbase a delegación de atribucións do vicepresidente da Igualdade e do Benestar na Secretaría Xeral do Benestar para ditar as oportunas resolucións no ámbito desta orde.</p>
<p>Disposicións derradeiras</p>
<p>Primeira.-Facúltase a secretaria xeral do Benestar para ditar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 20 de xullo de 2007.</p>
<p>Anxo Manuel Quintana González</p>
<p>Vicepresidente da Igualdade e do Benestar</p>
<p>Ver referencia pdf "16800D001P006.PDF"</p>

