---
date: '2023-01-12'
id: G0655-191222-0004
page: 3860
number: 8
agency: 'Consellería de Cultura, Educación, Formación Profesional e Universidades'
section: VI. Anuncios. a) Administración autonómica.
title: >-
  RESOLUCIÓN do 16 de decembro de 2022, da Dirección Xeral de Cultura, pola que
  se lles oferta ás editoriais que participen na Orde do 2 de decembro de 2022
  que poidan incorporar as súas novidades editoriais en galego e formato físico
  á plataforma de novidades editoriais para o ano 2023.
range: Resolución
url: >-
  https://www.xunta.gal/dog/Publicados/2023/20230112/AnuncioG0655-191222-0004_gl.html
---
<p>Antecedentes:</p>
    <p>A Lei 17/2006, do 27 de decembro, do libro e da lectura de Galicia, no artigo 16.3 establece que a Xunta de Galicia se compromete a adquirir, con periodicidade estable, para a súa difusión en todas as bibliotecas públicas, os produtos editoriais galegos, segundo os criterios de selección e idoneidade das persoas con responsabilidades profesionais destes centros de lectura pública.</p>
    <p>Pola súa parte, a Lei 39/2015, do 1 de outubro, do procedemento administrativo común das administracións públicas, e as restantes normas vixentes en materia de procedementos administrativos fan ver a necesidade de pór en marcha un novo sistema de adquisición de novidades editoriais en lingua galega acorde coa nova realidade dos servizos públicos.</p>
    <p>Esta é a razón deste sistema de adquisición dos libros editados como novidades editoriais a través dunha plataforma dixital electrónica, que facilitará a visibilidade e a celeridade da subministración do material bibliográfico aos servizos bibliotecarios dependentes da Rede de bibliotecas públicas de Galicia, ao tempo que se inicia a súa comercialización.</p>
    <p>Con este sistema garántese a actualización continua dos fondos bibliográficos en galego nas bibliotecas públicas á vez que serve de escaparate único e dinámico de todas as publicacións en galego que realizan as editoriais.</p>
    <p>En consecuencia,</p>
    <h2>RESOLVO:</h2>
    <p>Primeiro. Requisitos para a inscrición e condicións de participación na plataforma das novas editoriais</p>
    <p>1. Requisitos.</p>
    <p>As editoriais que desexen participar nesta convocatoria e accedan á plataforma por primeira vez deben cumprir os seguintes requisitos:</p>
    <p>– Poderá inscribirse toda persoa física ou xurídica que teña a condición de editora. No imposto de actividades económicas (IAE) debe figurar a epígrafe «edición de libros» ou outra en que quede claro a súa condición de editora.</p>
    <p>– Estar ao día no cumprimento das obrigas tributarias, fronte á Seguridade Social e non ter pendente de pagamento ningunha débeda coa Administración pública da Comunidade Autónoma.</p>
    <p>– Inscribirse a partir do día seguinte ao da publicación desta resolución no Diario Oficial de Galicia ata o día 17 de setembro de 2023 (incluído) na plataforma dixital de novidades editoriais da Xunta de Galicia, https://novidadeseditoriais.xunta.gal, co obxecto de presentar as súas ofertas editoriais e que estas se poidan adquirir desde as entidades locais de Galicia que sexan titulares de bibliotecas e/ou axencias de lectura públicas, beneficiarias da subvención para a adquisición de novidades editoriais en galego en formato físico, establecida na correspondente orde de convocatoria para o exercicio 2023.</p>
    <p>2. Condicións.</p>
    <p>Para proceder á inscrición na plataforma, as editoriais que cumpran os requisitos establecidos nesta resolución poden acceder a ela a través de https://novidadeseditoriais.xunta.gal, premer en «rexistrar editorial» e cubrir o formulario de alta.</p>
    <p>3. Autorización.</p>
    <p>A inscrición na plataforma electrónica comporta a autorización á Dirección Xeral de Cultura, unidade tramitadora da plataforma electrónica, https://novidadeseditoriais.xunta.gal, para solicitar as certificacións que deban emitir a Axencia Estatal da Administración Tributaria, a Tesouraría Xeral da Seguridade Social e a consellería competente en materia de facenda da Xunta de Galicia, e tamén comporta a autorización para consultar o imposto de actividades económicas (IAE). Non obstante, a editorial ou o representante que se opoña á consulta debe enviar entón as certificacións á Dirección Xeral de Cultura, a través do seguinte enderezo de correo electrónico: servizo-libro-publicacions.cultura@xunta.gal</p>
    <p>Segundo. Requisitos e condicións de participación na plataforma para as editoriais xa inscritas en convocatorias anteriores</p>
    <p>1. Requisitos.</p>
    <p>As editoriais que participasen en convocatorias anteriores deberán cumprir os requisitos establecidos no punto primeiro: manter a condición de editoriais e estar ao día no cumprimento das obrigas tributarias, fronte á Seguridade Social e non ter pendente de pagamento ningunha débeda coa Administración pública da Comunidade Autónoma.</p>
    <p>Solicitar a activación da alta na plataforma dixital a partir do día siguiente ao da publicación desta resolución no DOG ata o día 25 de setembro de 2023 (incluído).</p>
    <p>2. Condicións.</p>
    <p>As editoriais xa inscritas na plataforma que desexen volver participar na nova convocatoria deben acceder á plataforma electrónica https://novidadeseditoriais.xunta.gal e solicitar a activación da alta, premendo en «solicitar activación» e indicando o número de NIF con que a editorial está dada de alta na plataforma.</p>
    <p>3. Autorización.</p>
    <p>Esta «activación da alta» na plataforma comporta a autorización á Dirección Xeral de Cultura para solicitar as certificacións que deban emitir a Axencia Estatal da Administración Tributaria, a Tesouraría Xeral da Seguridade Social e a consellería competente en materia de facenda da Xunta de Galicia, e tamén comporta a autorización para consultar o imposto de actividades económicas (IAE). Non obstante, a editorial ou o representante que se opoña á consulta debe indicalo na correspondente comunicación e, ao mesmo tempo, achegar os documentos oportunos a través do seguinte enderezo de correo electrónico: servizo-libro-publicacions.cultura@xunta.gal</p>
    <p>Terceiro. Condicións xerais para as editoriais participantes</p>
    <p>1. Se a editorial, ao longo do período de inscrición das súas publicacións, non cumpre cos requisitos mencionados, a Dirección Xeral de Cultura anulará o seu dereito de permanecer na plataforma dixital ata que regularice a súa situación.</p>
    <p>2. As editoriais que participen na presente convocatoria non poderán incorporar libros á plataforma electrónica, https://novidadeseditoriais.xunta.gal, con data posterior ao 29 de setembro de 2023.</p>
    <p>Cuarto. Requisitos das novidades editoriais</p>
    <p>As novidades editoriais ofertadas polas editoriais presentadas na plataforma dixital deberán cumprir os seguintes requisitos:</p>
    <p>– Estar publicadas en lingua galega, de acordo coa vixente normativa ortográfica e morfolóxica do idioma galego, fixada pola Real Academia Galega o 12 de xullo de 2003, tal e como se establece na disposición adicional da Lei 3/1983, do 15 de xuño, de normalización lingüística (DOG núm. 84, do 14 de xullo), e en formato impreso.</p>
    <p>– A primeira edición deberá estar editada entre o 1 de setembro de 2022 e o 30 de setembro de 2023, ambos incluídos.</p>
    <p>– Non seren libros de texto ou outro material curricular.</p>
    <p>Quinto. Obrigas das editoriais</p>
    <p>1. As novidades editoriais que se inscriban estarán dispoñibles na plataforma dixital, ben como publicacións xa editadas, ben como futuras; neste último suposto, a editorial deberá cambialas de estado na plataforma dixital no momento en que inicie a súa comercialización; en ambos os dous casos deben estar editadas dentro do seguinte período: 1.9.2022-30.9.2023, ambos incluídos.</p>
    <p>A Consellería de Cultura, Educación, Formación Profesional e Universidades, a través do Servizo do Libro, Publicacións e do Depósito Legal, excluirá as publicacións que non cumpran os requisitos antes mencionados. O incumprimento relativo ao ano de edición do libro suporá, ademais, a exclusión da editorial da plataforma para as dúas seguintes convocatorias.</p>
    <p>2. A plataforma dixital xestionará os pedidos recibidos desde os titulares de bibliotecas da Rede de bibliotecas públicas de Galicia, e serán as editoriais as que se encargarán do envío dos libros a cada solicitante, asumindo os custos da distribución. O pedido deberá ser enviado e recibido coa maior brevidade posible, sen que poida superar un prazo máximo de 15 días naturais desde a data de recepción de cada un.</p>
    <p>Sexto. Pagamento</p>
    <p>A entidade local, titular das bibliotecas ou axencias de lectura pública que realizase os pedidos de libros a través da plataforma, será a encargada de realizar o pagamento ás editoriais que os entregaron.</p>
    <p>Santiago de Compostela, 16 de decembro de 2022</p>
    <footer><p>Anxo Manuel Lorenzo Suárez<br>Director xeral de Cultura</p></footer>

