---
date: '2015-01-20'
id: G0244-140115-0001
page: 2782
number: 12
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  DECRETO 4/2015, do 8 de xaneiro, polo que se regula a declaración de festas de
  interese turístico de Galicia.
range: Decreto
url: >-
  https://www.xunta.gal/dog/Publicados/2015/20150120/AnuncioG0244-140115-0001_gl.html
---
<p>A Comunidade Autónoma de Galicia ten atribuída, de conformidade co disposto no artigo 27.21º do Estatuto de autonomía, a competencia exclusiva en materia de promoción e ordenación do turismo dentro da comunidade e, polo tanto, a potestade de regular o sector turístico no seu ámbito territorial.</p>
    <p>A Lei 7/2011, do 27 de outubro, do turismo de Galicia, recolle no título VII, referente á promoción e fomento do turismo, un capítulo específico sobre as medidas de promoción e fomento no cal se inclúe o artigo 93, que prevé a declaración de festas de interese turístico de Galicia e que sinala que a declaración se fará segundo se determine regulamentariamente en función, entre outros, da antigüidade, da singularidade e do arraigamento, así como das actividades promocionais que desenvolvan.</p>
    <p>A Lei 7/2011, do 27 de outubro, valora positivamente as manifestacións de exaltación de tradicións, cultura, gastronomía, etnografía e calquera elemento que contribúa a mellorar a oferta lúdico-promocional de turismo de Galicia como os eventos deportivos, xa que son unha demostración da acollida, amabilidade e hospitalidade pola que Galicia é recoñecida no mundo.</p>
    <p>Esta declaración estaba regulamentada no Decreto 39/2001, do 1 de febreiro, de refundición en materia de Consello Galego de Turismo, declaración de municipio turístico galego e declaracións de festas de Galicia de interese turístico.</p>
    <p>Este novo decreto recolle o espírito da norma anterior, vinculando as festas de interese turístico ás manifestacións populares de carácter cultural como instrumento de promoción turística; e mellora a súa calidade mediante unha regulación máis exixente, incrementando a antigüidade mínima para acreditar o arraigamento da festa e incorporando novos requisitos e criterios de valoración coa finalidade de conceder ás declaracións un recoñecemento e prestixio que se corresponda coa importancia da distinción de festa de interese turístico máis acorde cos tempos actuais.</p>
    <p> A Administración turística da Xunta de Galicia entende que debe establecerse un marco normativo que regule e recoñeza os esforzos públicos e privados para celebrar eventos que constitúan un fortalecemento da nosa cultura como país, que sirvan de reclamo turístico e transmitan os valores e sensibilidades do pobo galego.</p>
    <p>O outorgamento desta distinción pretende servir de estímulo para a constante mellora de cada sucesiva edición deste evento, polo que a Administración turística da Xunta de Galicia terá en consideración estes eventos tanto na planificación como nas súas accións promocionais.</p>
    <p>Este decreto desenvolve a previsión legal, concretando os requisitos que deben cumprirse para optar á declaración de festa de interese turístico de Galicia, os seus efectos, así como o procedemento para a declaración, a súa vixencia e a perda da condición de festa de interese turístico de Galicia.</p>
    <p>Corresponde ao Consello da Xunta de Galicia, logo da instrución do expediente pola Axencia Turismo de Galicia, a competencia para a declaración de festas de interese turístico de Galicia de acordo cos artigos 4 e 93 da Lei 7/2011, do 27 de outubro. </p>
    <p>A súa estrutura consta de vinte e un artigos agrupados en catro capítulos, tres disposicións adicionais, dúas disposicións transitorias, unha derrogatoria e dúas disposicións derradeiras.</p>
    <p>O decreto complétase cun anexo relativo ao procedemento para a solicitude de declaración de festa de interese turístico.</p>
    <p>O capítulo I, baixo a rúbrica de «Disposicións xerais», recolle o seu obxecto, concepto e ámbito de aplicación.</p>
    <p>O capítulo II establece os requisitos, efectos e vixencia da declaración.</p>
    <p>O capítulo III regula a competencia e o procedemento, e o capítulo IV a perda da condición de festa de interese turístico de Galicia.</p>
    <p>As disposicións adicionais primeira, segunda e terceira refírense respectivamente ao tratamento dos datos de carácter persoal por parte da axencia, á modificación de formularios co fin de mantelos actualizados de conformidade coa normativa vixente e aos modelos normalizados dos trámites máis comunmente utilizados na tramitación administrativa á disposición das persoas interesadas.</p>
    <p>O réxime transitorio establece un período de dous anos para acreditar o cumprimento dos requisitos establecidos neste decreto, salvo o da antigüidade, que non se exixirá. En canto aos expedientes de declaración en curso, establece un prazo de 3 meses desde a entrada en vigor do decreto para acreditar o seu cumprimento.</p>
    <p>O presente decreto foi sometido ao preceptivo informe do Consello do Turismo de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, oído o Consello Consultivo e logo da deliberación do Consello da Xunta de Galicia, na súa reunión oito de xaneiro de dous mil quince,</p>
    <h2>DISPOÑO:</h2>
    <p class="dog-titulo">Capítulo I<br>Disposicións xerais</p>
    <p>Artigo 1. Obxecto e concepto</p>
    <p>1. Este decreto ten por obxecto regular os requisitos e os efectos da declaración de festas de interese turístico de Galicia, así como o procedemento, vixencia e a perda da condición de festa de interese turístico de Galicia.</p>
    <p>2. De acordo co previsto no artigo 93.1 da Lei 7/2011, do 27 de outubro, a Administración da Xunta de Galicia poderá declarar festas de interese turístico de Galicia aquelas manifestacións que supoñan unha valorización da cultura e das tradicións populares e que teñan unha especial importancia como atractivo turístico.</p>
    <p>Artigo 2. Ámbito de aplicación</p>
    <p>O ámbito de aplicación deste decreto é o territorio da Comunidade Autónoma de Galicia.</p>
    <p class="dog-titulo">CAPÍTULO II<br>Requisitos, efectos e vixencia da declaración</p>
    <p>Artigo 3. Requisitos</p>
    <p>A declaración efectuarase en función do cumprimento dos seguintes requisitos:</p>
    <p>a) Antigüidade: as manifestacións ou acontecementos de carácter festivo a que se refiran as peticións deberán ter no momento da solicitude unha antigüidade mínima de vinte anos. As súas celebracións efectuaranse periodicamente e en datas facilmente determinables.</p>
    <p>A antigüidade mínima poderá ser dispensada cando unha valoración conxunta dos requisitos e criterios recollidos na presente regulamentación así o aconsellen, pero en ningún caso poderá ter unha antigüidade menor de quince anos.</p>
    <p>b) Singularidade: as festas de que se trate deberán conter aspectos orixinais e de calidade que as singularicen respecto a outras similares que poidan ter lugar noutras localidades. Valorarase especialmente que sexa un reflexo da idiosincrasia da zona e poboación local e que, desde o respecto á tradición e costumes que a fan única, presente innovacións nas edicións sucesivas que contribúan a enxalzar máis o evento.</p>
    <p>c) Arraigamento: elementos esenciais da celebración serán o arraigamento popular no ámbito territorial correspondente e o carácter participativo da poboación local, excluíndose aquelas festas orixinadas por simples intereses particulares ou comerciais.</p>
    <p>d) A realización polas entidades organizadoras de accións promocionais suficientes para a atracción de correntes turísticas. Entenderanse por accións promocionais suficientes aquelas accións que permitan dar a coñecer ao maior número de persoas posibles a celebración do evento, xa sexa mediante a súa divulgación en medios audiovisuais de carácter xeneralista, como a participación en feiras, eventos turísticos e actos similares. En calquera caso, estas accións serán como mínimo 10 nas 5 últimas edicións.</p>
    <p>e) Valor cultural: as celebracións dos eventos de que se trate xirarán, en todo caso, arredor das manifestacións de interese e carácter cultural como son, entre outras, as artísticas, relixiosas, deportivas ou gastronómicas.</p>
    <p> f) Continuidade no tempo. Entre a celebración dunha festa e outra non poderán transcorrer máis de catro anos, a non ser que sexa una festa cunha cadencia fixa que supere este prazo. En calquera caso, na solicitude deberá constar a periodicidade da celebración.</p>
    <p>Artigo 4. Criterios de valoración</p>
    <p>Na declaración de festas de interese turístico de Galicia valoraranse os seguintes aspectos:</p>
    <p>a) A facilidade de acceso, tendo especial valor aqueles eventos que procuran a maior accesibilidade, integración e participación do conxunto da poboación, con consideración, así mesmo, da perspectiva de xénero, tanto á acción festiva en si mesma como aos servizos necesarios para a súa celebración.</p>
    <p>b) A estética, valorarase posta en escena da celebración, a ambientación, a recreación, as instalacións e infraestrutura onde se celebre e a imaxe uniforme dos equipamentos do evento tales como toldos e elementos decorativos. </p>
    <p>c) Aquelas manifestacións ou acontecementos que fagan revivir costumes e tradicións populares.</p>
    <p>d) O adecuado coidado dos contornos urbanos, monumentais ou paisaxísticos onde se desenvolva, segundo a súa natureza.</p>
    <p>e) A calidade dos actos que configuren a celebración.</p>
    <p>f) A creatividade e innovación na celebración do evento.</p>
    <p>g) O nivel de dotación de infraestruturas e equipamentos para a celebración da festa e a recepción de visitantes.</p>
    <p>h) A afluencia de visitantes.</p>
    <p>i) A coordinación das entidades públicas e privadas involucradas na celebración da festa.</p>
    <p>Artigo 5. Efectos da declaración de festa de interese turístico de Galicia</p>
    <p>1. Desde o momento da súa publicación oficial, as festas declaradas de interese turístico de Galicia terán unha especial consideración na planificación e promoción da Administración autonómica, especialmente:</p>
    <p>a) Para recibiren axudas e subvencións que para este fin puidese convocar a Administración xeral da Comunidade Autónoma de Galicia.</p>
    <p>b) Para seren incluídas nas accións de promoción que puidese realizar a Administración xeral da Comunidade Autónoma de Galicia.</p>
    <p>c) Para planificar investimentos materiais que melloren e beneficien o evento.</p>
    <p>2. Pola súa vez, a declaración comportará a obriga por parte do concello de garantir:</p>
    <p>1º. A seguridade do evento. No caso das festas gastronómicas porase especial atención á seguridade alimentaria e á etiquetaxe dos produtos, de conformidade coa normativa que resulte de aplicación.</p>
    <p>2º. Habilitación dun espazo ou espazos delimitados, axeitados ao volume de público esperado, así coma os servizos e infraestruturas complementarios para a celebración do evento.</p>
    <p>3º. A sinalización adecuada da localización do evento.</p>
    <p>4º. O cumprimento da normativa sectorial que lle afecte.</p>
    <p>Artigo 6. Información e promoción turística</p>
    <p>As festas declaradas de interese turístico de Galicia deberán incluír en todo o seu material de información e promoción nun lugar visible a marca turística de Galicia, consonte o manual de imaxe corporativa desta. </p>
    <p>Artigo 7. Inscrición no Rexistro de Empresas e Actividades Turísticas da Comunidade Autónoma de Galicia</p>
    <p>1. A declaración de festa de interese turístico de Galicia comportará a súa inscrición de oficio no Rexistro de Empresas e Actividades Turísticas da Comunidade Autónoma de Galicia.</p>
    <p>2. Producirase a cancelación da inscrición cando se declare a perda da condición de festa de interese turístico de Galicia.</p>
    <p>Artigo 8. Vixencia da declaración de festa de interese turístico de Galicia</p>
    <p>A declaración de festa de interese turístico de Galicia terá carácter indefinido.</p>
    <p class="dog-titulo">CAPÍTULO III<br>Procedemento para a declaración de festa de interese turístico de Galicia</p>
    <p>Artigo 9. Competencia</p>
    <p>A competencia para a declaración de festa de interese turístico de Galicia corresponde ao Consello da Xunta de Galicia, por proposta da Dirección da Axencia Turismo de Galicia, e as demais funcións relacionadas coa instrución do procedemento serán exercidas pola axencia a través da Dirección de Competitividade.</p>
    <p>Artigo 10. Iniciación</p>
    <p>1. O procedemento para a declaración de festa de interese turístico de Galicia iniciarase por solicitude de entidades interesadas, sexan de carácter públicos ou privados, que se presentará consonte o modelo que se incorpora como anexo desta disposición, logo de consulta ao concello onde se celebre, salvo no caso de que sexa o propio concello o que formule a solicitude de iniciación.</p>
    <p>2. Para os efectos deste decreto, enténdese por entidades interesadas o concello ou concellos do lugar onde se celebra a festa e as entidades públicas ou privadas relacionadas co sector turístico ou cultural.</p>
    <p>3. A presentación das solicitudes realizarase unicamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.es, de conformidade co establecido nos artigos 27.6 da Lei 11/2007, do 22 de xuño, de acceso electrónico dos cidadáns aos servizos públicos, e 24.2 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede electrónica da Xunta de Galicia.</p>
    <p>Artigo 11. Documentación que debe acompañar a solicitude</p>
    <p>1. A solicitude deberá vir acompañada da seguinte documentación:</p>
    <p>a) Memoria explicativa, que xustifique o cumprimento dos requisitos exixidos no artigo 3, que deberá expresar, en todo caso:</p>
    <p>1º. Para xustificar o requisito da antigüidade, a data ou época de orixe da festa e a historia resumida da súa institución e desenvolvemento.</p>
    <p>2º. Para xustificar o requisito da singularidade da festa con respecto a outras que se celebren noutras localidades, esta deberá ser demostrada describindo aqueles aspectos que a diferencian e fan única, destacando os elementos materiais e inmateriais en que se basea a celebración. Así mesmo, describirá as accións realizadas nas últimas 5 edicións en que se constate a súa evolución, as melloras introducidas e os actos ou actividades realizadas para a súa mellor promoción e celebración.</p>
    <p>3º. Para xustificar o requisito do arraigamento, describirase a asistencia e participación da poboación local na festa ao longo das distintas edicións celebradas con descrición do modo en que se produce a dita participación.</p>
    <p>4º. Para xustificar o requisito das acción promocionais suficientes, descrición dos soportes de difusión de actividades de promoción nos distintos medios así como a documentación sobre a participación en feiras eventos e actos similares nas últimas 5 edicións.</p>
    <p>5º. Para xustificar o requisito do valor cultural, un especialista na materia ou historiador emitirá un informe que así o acredite.</p>
    <p>6º. Para xustificar o requisito de continuidade no tempo, a data de celebración actual e de cada unha das edicións anteriores documentalmente comprobable.</p>
    <p>A memoria explicativa recollerá, así mesmo, a xustificación dos criterios que se terán en conta para efectuar a valoración da festa: </p>
    <p>1º. Unha descrición detallada dos actos que compoñen a festa na actualidade, prestando especial atención aos aspectos estéticos e de accesibilidade que permiten unha posta en escena atractiva e participativa tanto no que se refire á poboación local como aos/ás potenciais visitantes e turistas. </p>
    <p>2º. A afluencia de visitantes, debendo incluír un informe que recolla, polo menos, as últimas 5 edicións de celebración da festa, con indicación das fontes e criterios utilizados para realizar a estimación.</p>
    <p>3º. A existencia na localidade e área de influencia de infraestruturas e equipamentos suficientes para a celebración da festa e a recepción de visitantes.</p>
    <p>4º. Os orzamentos destinados á celebración do evento nas últimas 5 edicións. </p>
    <p>b) Fotografías, carteis, programas, folletos, libros, referencias bibliográficas, material audiovisual e, en xeral, canta información gráfica se considere oportuna para apoiar a petición.</p>
    <p>c) Acordo do pleno do concello ou concellos nos cales se celebre a festa ou acontecemento ou do órgano municipal que teña asignada esta atribución onde conste expresamente a solicitude de declaración. Se a solicitude a fai unha entidade pública ou privada deberá achegarse o acordo de solicitude adoptado polo órgano competente. Neste caso, xuntarase á solicitude un informe, preceptivo pero non vinculante, do órgano competente do concello ou concellos, manifestando explicitamente a súa valoración e argumentando os motivos desta.</p>
    <p>2. A documentación complementaria presentarase electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante ou representante. A Administración poderá requirir a exhibición do documento orixinal para o cotexo da copia electrónica presentada segundo o disposto nos artigos 35.2 da Lei 11/2007, do 22 de xuño, de acceso electrónico dos cidadáns aos servizos públicos, e 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>No caso de que algún dos documentos que vaia presentar de forma electrónica a persoa solicitante ou representante superase os tamaños límites establecidos pola sede electrónica, permitirase a presentación deste de forma presencial dentro dos prazos previstos. Para iso, e xunto co documento que se presenta, a persoa interesada deberá mencionar o código e o órgano responsable do procedemento, o número de expediente e o número ou código único de rexistro. Na sede electrónica da Xunta de Galicia publicarase a relación de formatos, protocolos e tamaño máximo admitido da documentación complementaria para cada procedemento.</p>
    <p>Artigo 12. Instrución do procedemento</p>
    <p>1. A instrución do procedemento corresponde á Axencia Turismo de Galicia.</p>
    <p>2. Recibida a solicitude, remitirase á Dirección de Competitividade da Axencia Turismo de Galicia, que a examinará, xunto coa documentación achegada. </p>
    <p>3. Se a solicitude for defectuosa ou a documentación incompleta, a Dirección de Competitividade requirirá a entidade solicitante para que no prazo de dez días emende as faltas ou achegue os documentos preceptivos, con indicación de que, se non o fixer, se terá por desistida da súa petición, logo de resolución que se ditará nos termos do artigo 42 da Lei 30/1992, do 26 de novembro.</p>
    <p>4. A resolución pola que se ten por desistida a entidade solicitante de conformidade co disposto no número anterior será ditada pola persoa titular da Dirección da Axencia Turismo de Galicia, por proposta da Dirección de Competitividade.</p>
    <p>Artigo 13. Informe doutros órganos da Administración xeral da Xunta de Galicia</p>
    <p>1. Examinada a solicitude e a documentación preceptiva achegada, a Dirección de Competitividade remitirá unha copia tanto da solicitude como da documentación, ás consellerías ou órganos da Administración xeral da Xunta de Galicia que teñan competencias relacionadas coas manifestacións relativas á festa obxecto da declaración.</p>
    <p>2. Este informe terá carácter preceptivo e non vinculante, e deberá emitirse no prazo de quince días contados desde a recepción de toda a documentación. De non emitirse no prazo sinalado, proseguirase a tramitación do procedemento.</p>
    <p>Artigo 14. Informe do Consello do Turismo de Galicia</p>
    <p>1. A Dirección de Competitividade trasladará o expediente ao Consello do Turismo de Galicia para os efectos de que emita informe sobre a procedencia da solicitude de declaración de festa de interese turístico de Galicia.</p>
    <p>O informe deberá examinar a procedencia da declaración segundo os requisitos e criterios de valoración, así como formular unha proposta acerca das necesidades derivadas da declaración.</p>
    <p>2. Para o seu asesoramento, o Consello do Turismo de Galicia poderá solicitar a comparecencia do municipio onde se celebra a festa, así como solicitar a colaboración da Axencia Turismo de Galicia.</p>
    <p>3. O informe, que terá carácter preceptivo e non vinculante para a resolución do procedemento, deberá emitirse no prazo dun mes. De non emitirse no citado prazo, proseguirase a tramitación do procedemento.</p>
    <p>Artigo 15. Informe da Dirección de Competitividade</p>
    <p>1. Recibidos os informes sinalados nos artigos 13 e 14, a Dirección de Competitividade elaborará un informe en que, en primeiro lugar, constate o cumprimento dos requisitos exixidos no artigo 3 e, en segundo lugar, se pronuncie sobre a procedencia ou non de outorgar a declaración de festa de interese turístico de Galicia con base nos criterios de valoración establecidos no artigo 4.</p>
    <p>2. Para efectuar a súa proposta, a Dirección contará coa colaboración dos diferentes órganos da Axencia Turismo de Galicia; así mesmo, poderá requirir aclaracións e/ou documentación complementaria, así como os informes de expertos/as relacionados/as co sector turístico ou personalidades de recoñecido prestixio nalgunha das materias fundamentais para a consecución da declaración, así como dos/as técnicos que resulten competentes segundo a materia sobre a que se emita informe.</p>
    <p>3. Así mesmo, poderá designar un equipo técnico que visitará a festa que aspira á declaración no día da súa celebración para realizar un informe sobre ela, que presentará á Dirección de Competitividade.</p>
    <p>Artigo 16. Audiencia</p>
    <p>Instruído o procedemento e inmediatamente antes de redactar a proposta de resolución, cumprirase o trámite de audiencia a favor das entidades interesadas e, en todo caso, do concello correspondente, conforme o establecido no artigo 84 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 17. Proposta de resolución</p>
    <p>Transcorrido o prazo de audiencia e unha vez valoradas pola Dirección de Competitividade as alegacións, documentación e/ou xustificacións presentadas, a persoa titular da Dirección da Axencia Turismo de Galicia formulará proposta de resolución, estimatoria ou desestimatoria da solicitude de festa de interese turístico de Galicia, á Consellería de Presidencia, Administracións Públicas e Xustiza, que a elevará ao Consello da Xunta, de conformidade co disposto no artigo 3 do Decreto 196/2012, do 27 de decembro, polo que se crea a Axencia Turismo de Galicia e se aproban os seus estatutos.</p>
    <p>Artigo 18. Resolución</p>
    <p>1. A declaración efectuarase mediante acordo motivado do Consello da Xunta de Galicia, que se publicará no Diario Oficial de Galicia e se lle notificará ao/á solicitante. </p>
    <p>2. O prazo para resolver e notificar a resolución é de cinco meses. A falta de resolución e notificación dentro deste prazo terá efectos desestimatorios da solicitude de declaración. </p>
    <p>3. Contra o acordo do Consello da Xunta de Galicia, que esgota a vía administrativa, poderase interpoñer recurso contencioso-administrativo de conformidade co disposto no artigo 10.1.a) da Lei 29/1998, do 13 de xullo, reguladora da xurisdición contencioso-administrativa. Igualmente, con carácter previo e postestativo, poderase interpoñer recurso de reposición ante o Consello da Xunta de Galicia, no prazo dun mes, que se contará desde o día seguinte ao da súa publicación, segundo o disposto nos artigos 116 e seguintes da Lei 30/1992, do 26 de novembro, modificada pola Lei 4/1999, do 13 de xaneiro. </p>
    <h2>CAPÍTULO IV<br>Perda da condición de festa de interese turístico de Galicia</h2>
    <p>Artigo 19. Perda da condición de festa de interese turístico de Galicia</p>
    <p>A condición de festa de interese turístico de Galicia perderase nos supostos en que deixen de concorrer as características e circunstancias nas cales se baseou o outorgamento. </p>
    <p>Artigo 20. Órgano competente para resolver</p>
    <p>A Dirección da Axencia Turismo de Galicia é o órgano competente para resolver sobre a perda da condición de festa de interese turístico de Galicia.</p>
    <p>Artigo 21. Procedemento de revogación</p>
    <p>A Dirección de Competitividade da Axencia Turismo de Galicia iniciará de oficio o procedemento de revogación cando entenda que puideron deixar de concorrer as características e circunstancias nas cales se baseou o outorgamento, ou ante a denuncia do concello ou entidade solicitante.</p>
    <p>2. Solicitaranse os informes previstos nos artigos 14 e 15.</p>
    <p>3. Unha vez emitidos os preceptivos informes ou transcorrido o prazo establecido sen terse emitido, a Dirección de Competitividade formulará proposta de resolución, dándolle inmediatamente antes de redactala audiencia á entidade solicitante e, en todo caso, ao concello do lugar en que se celebre a festa, de conformidade co disposto no artigo 16.</p>
    <p>4. A resolución deberá ser notificada no prazo de cinco meses, contados desde o acordo de inicio do procedemento, transcorridos os cales caducará o procedemento.</p>
    <p>Disposición adicional primeira. Datos de carácter persoal</p>
    <p>De conformidade coa Lei orgánica 15/1999, do 13 decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autoricen as persoas interesadas mediante a presentación das solicitudes, serán incluídos nun ficheiro denominado Rexistros cuxo obxecto é xestionar o presente procedemento, así como para informar as persoas interesadas sobre o seu desenvolvemento. O órgano responsable deste ficheiro é a Axencia Turismo de Galicia. Os dereitos de acceso, rectificación, cancelación e oposición poderanse exercer ante esta axencia, mediante o envío dunha comunicación ao seguinte enderezo: secretaria.turismo@xunta.es.</p>
    <p>Disposición adicional segunda. Modificación de formularios</p>
    <p>Co obxectivo de manter adaptados á normativa vixente os formularios vinculados a normas reguladoras de procedementos administrativos de prazo aberto, estes poderán ser actualizados na sede electrónica da Xunta de Galicia, sen necesidade de publicalos novamente no Diario Oficial de Galicia.</p>
    <p>Disposición adicional terceira. Modelos normalizados </p>
    <p>A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Disposición transitoria primeira. Réxime aplicable ás festas declaradas</p>
    <p>1. As festas declaradas de interese turístico de Galicia manterán a súa declaración en canto cumpran cos requisitos establecidos no artigo 3 deste decreto, coa excepción da antigüidade, que non se exixirá.</p>
    <p>2. Establécese un prazo de dous anos para adaptación daquelas festas de interese turístico de Galicia que non cumpren cos requisitos establecidos neste decreto. Transcorrido este prazo, a Axencia Turismo de Galicia iniciará de oficio a declaración de perda da condición de festa de interese turístico de Galicia.</p>
    <p>Disposición transitoria segunda. Regulación aplicable aos procedementos iniciados</p>
    <p>Establécese un prazo de tres meses desde a entrada en vigor do presente decreto para que, nos procedementos de declaración de festas de interese turístico xa iniciados, os que promovan a súa solicitude acrediten que reúnen os requisitos exixidos polo presente decreto para a obtención da declaración de festa de interese turístico de Galicia. En caso contrario, procederase a ditar resolución pola que se acorde o arquivo da solicitude inicial.</p>
    <p>Disposición derrogatoria única. Derrogación normativa</p>
    <p>Quedan derrogadas cantas disposicións de igual ou inferior rango se opoñan ao disposto neste decreto e, en particular, os artigos 22 a 32 e a disposición adicional terceira do Decreto 39/2001, do 1 de febreiro, de refundición en materia de Consello Galego de Turismo, declaración de municipio turístico galego e declaracións de festas de Galicia de interese turístico.</p>
    <p>Disposición derradeira primeira. Habilitación para o desenvolvemento normativo</p>
    <p>Facúltase a persoa titular da Consellería de Presidencia, Administracións Públicas e Xustiza para ditar as disposicións necesarias para o desenvolvemento do presente decreto no relativo á organización e materias propias do seu departamento.</p>
    <p>Disposición derradeira segunda. Entrada en vigor</p>
    <p>O presente decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, oito de xaneiro de dous mil quince</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

