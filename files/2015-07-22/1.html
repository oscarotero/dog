---
date: '2015-07-22'
id: G0164-150715-0001
page: 30536
number: 137
agency: 'Consellería de Cultura, Educación e Ordenación Universitaria'
section: I. Disposicións xerais.
title: >-
  ORDE do 13 de xullo de 2015 pola que se regulan as ensinanzas de formación
  profesional básica na Comunidade Autónoma de Galicia, así como o acceso e a
  admisión nestas ensinanzas.
range: Orde
url: >-
  https://www.xunta.gal/dog/Publicados/2015/20150722/AnuncioG0164-150715-0001_gl.html
---
<p>O Estatuto de autonomía de Galicia, no seu artigo 31, determina que é competencia plena da Comunidade Autónoma de Galicia a regulación e a administración do ensino en toda a súa extensión, nos seus niveis e graos, nas súas modalidades e especialidades, sen prexuízo do disposto no artigo 27 da Constitución e nas leis orgánicas que, conforme o punto primeiro do seu artigo 81, a desenvolvan.</p>
    <p>A Lei orgánica 5/2002, do 19 de xuño, das cualificacións e da formación profesional, ordena un sistema integral de formación profesional, cualificacións e acreditación que poida responder con eficacia e transparencia ás demandas sociais e económicas a través das diversas modalidades formativas.</p>
    <p>A Lei orgánica 2/2006, do 3 de maio, de educación, establece no título I, capítulo V, o marco que debe rexer nas ensinanzas de formación profesional do sistema educativo, e determina que lles corresponderá ás administracións educativas a programación da oferta das ensinanzas de formación profesional.</p>
    <p>A Lei orgánica 8/2013, do 9 de decembro, para a mellora da calidade educativa, no seu ordinal terceiro do artigo único, introduce o número 10 no artigo 3 da Lei orgánica 2/2006, do 3 de maio, de educación, e crea os ciclos de formación profesional básica, con indicación de que serán de oferta obrigatoria e carácter gratuíto.</p>
    <p>Así mesmo, no número 33 e seguintes da Lei orgánica 8/2013, modifícase a Lei orgánica 2/2006, incluíndo os ciclos formativos dentro da formación profesional do sistema educativo, como medida para facilitar a permanencia dos alumnos e as alumnas no sistema educativo e ofrecerlles maiores posibilidades para o seu desenvolvemento persoal e profesional.</p>
    <p>De acordo co artigo 25 do Decreto 107/2014, do 4 de setembro, polo que se regulan aspectos específicos da formación profesional básica das ensinanzas de formación profesional do sistema educativo en Galicia e se establecen vinte e un currículos de títulos profesionais básicos, os títulos profesionais básicos terán a mesma estrutura que o resto de títulos das ensinanzas de formación profesional do sistema educativo e incluirán, ademais, as competencias da aprendizaxe permanente.</p>
    <p>Así mesmo, determina no seu artigo 16 que a consellería con competencias en materia de educación establecerá os criterios de admisión segundo a oferta de prazas que teña programada para os ciclos formativos de formación profesional básica, para o cal poderá ter en conta os criterios de idade da persoa solicitante e a situación dos seus estudos, así como das posibilidades de continuación no sistema educativo, entre outros.</p>
    <p>No seu capítulo IX, dedicado á atención á diversidade, establece que a consellería con competencias en materia de educación promoverá medidas metodolóxicas de atención á diversidade que permitan aos centros docentes, no exercicio da súa autonomía, unha organización das ensinanzas adecuada ás características dos alumnos e das alumnas. No artigo 33, indícase que para os efectos de dar continuidade aos alumnos e ás alumnas con necesidades educativas especiais e responder a colectivos con necesidades específicas de apoio educativo, a consellería con competencias en materia de educación poderá establecer e autorizar programas formativos adaptados ás súas necesidades. Estes programas poderán incluír módulos profesionais dun título profesional básico e outros módulos de formación apropiados para a adaptación ás súas necesidades.</p>
    <p>A Orde do 12 de xullo de 2011 regula o desenvolvemento, a avaliación e a acreditación académica do alumnado das ensinanzas de formación profesional inicial.</p>
    <p>O Decreto 107/2014, do 4 de setembro, autoriza a persoa titular da consellería con competencias en materia de educación para ditar as disposicións que sexan necesarias para a execución e o desenvolvemento do disposto nel.</p>
    <p>Na súa virtude, a Consellería de Cultura, Educación e Ordenación Universitaria, facendo uso das competencias que lle confire o artigo 34.6 da Lei 1/1983, do 22 de febreiro, reguladora da Xunta e da súa Presidencia,</p>
    <h2>DISPÓN:</h2>
    <h2>capítulo I<br>Aspectos xerais</h2>
    <p>Artigo 1. Obxecto e ámbito de aplicación</p>
    <p>1. Esta orde ten por obxecto regular o desenvolvemento das ensinanzas de formación profesional básica, así como o acceso e a admisión a estas ensinanzas.</p>
    <p>2. Será de aplicación nos centros docentes públicos e privados do ámbito territorial da Comunidade Autónoma de Galicia autorizados para impartir ensinanzas de formación profesional básica.</p>
    <p>Artigo 2. Finalidade e obxectivos da formación profesional básica</p>
    <p>Ademais dos fins e os obxectivos establecidos con carácter xeral para as ensinanzas de formación profesional, as ensinanzas conducentes á obtención dos títulos profesionais básicos, segundo o artigo 40.2 da Lei orgánica 2/2006, do 3 de maio, contribuirán a que o alumnado adquira ou complete as competencias da aprendizaxe permanente para facilitar a súa transición cara á vida activa ou favorecer a súa continuidade no sistema educativo.</p>
    <p>Artigo 3. Persoas destinatarias da oferta obrigatoria das ensinanzas de formación profesional básica</p>
    <p>A oferta obrigatoria dos ciclos formativos de formación profesional básica está destinada ao alumnado escolarizado que cumpra os requisitos de acceso a estas ensinanzas, regulados no artigo 15 do Decreto 107/2014, e cuxo grao de adquisición das competencias non sexa o adecuado para obter o título de graduado en educación secundaria obrigatoria e, malia iso, sexa o adecuado para que poida alcanzar o título profesional básico.</p>
    <h2>Capítulo II<br>Organización das ensinanzas</h2>
    <p>Artigo 4. Duración dos ciclos formativos de formación profesional básica</p>
    <p>A duración dos ciclos formativos de formación profesional básica será de 2.000 horas, equivalentes a dous cursos académicos a tempo completo, e organízanse en módulos profesionais de duración variable.</p>
    <p>Artigo 5. Duración e distribución por cursos dos módulos profesionais</p>
    <p>1. A duración mínima e a distribución por cursos dos módulos profesionais que constitúen o ciclo formativo, tanto os que se desenvolven no centro educativo como os de Formación en centros de traballo, será a que se dispón no currículo do ciclo formativo correspondente.</p>
    <p>2. Sen prexuízo do establecido nos currículos dos ciclos formativos e no calendario escolar de cada curso académico, respectando a distribución dos módulos profesionais para cada un dos cursos, o centro educativo, no exercicio da súa autonomía, determinará a distribución horaria semanal dos módulos profesionais e da titoría. O centro poderá dispor de ata un 10 % da carga horaria anual do ciclo formativo, sempre e cando a duración de cada módulo non se modifique en máis dun 25 % e non sexa inferior á establecida no real decreto polo que se establece o currículo básico do título.</p>
    <p>Artigo 6. Organización das ensinanzas en dous centros</p>
    <p>1. Atendendo ás características dos centros educativos, poderase organizar a docencia de cada ciclo formativo de forma compartida entre dous centros, de maneira que os módulos asociados a unidades de competencia se impartan nun centro, que será o centro de referencia, e o resto dos módulos noutro centro, que será o centro asociado.</p>
    <p>2. O alumnado pertencerá, para os efectos académicos e administrativos, ao centro de referencia.</p>
    <p>3. A dirección do centro de referencia establecerá coa dirección do centro asociado, baixo a supervisión da inspección educativa, o procedemento para a planificación das ensinanzas e a coordinación do equipo docente do grupo.</p>
    <p>Artigo 7. Titoría e orientación</p>
    <p>1. A acción titorial e a orientación académica e profesional terán un papel significativo en cada un dos cursos para guiar o alumnado na transición ao mundo laboral ou académico, así como nos plans de acollemento no centro.</p>
    <p>2. Cada grupo de formación profesional básica contará cunha titoría de polo menos unha hora lectiva semanal en cada curso.</p>
    <p>3. A persoa titular da dirección do centro designará, entre o profesorado que imparta docencia no grupo de alumnos ou alumnas, un titor ou unha titora para cada curso, que se encargará da orientación académica e profesional do alumnado, e realizará as funcións establecidas nos regulamentos orgánicos dos centros en que se impartan as ensinanzas de formación profesional básica:</p>
    <p>a) Nos institutos de educación secundaria, artigo 59.1 do Decreto 324/1996, do 26 de xullo, polo que se aproba o Regulamento orgánico dos institutos de educación secundaria.</p>
    <p>b) Nos centros integrados de formación profesional, artigo 40.2 do Decreto 77/2011, do 7 de abril, polo que se establece o regulamento orgánico dos centros integrados de formación profesional competencia da Consellería de Educación e Ordenación Universitaria.</p>
    <p>4. Entre o profesorado que exerza a titoría en cada ciclo formativo, a persoa titular da dirección do centro designará un membro para realizar a titoría de Formación en centros de traballo. Ademais das funcións anteriores, realizará as establecidas:</p>
    <p>a) No artigo 21.2 da Orde do 12 de xullo de 2011 pola que se regulan o desenvolvemento, a avaliación e a acreditación académica do alumnado das ensinanzas de formación profesional inicial.</p>
    <p>b) Nos institutos de educación secundaria, no artigo 59.2 do Decreto 324/1996, do 26 de xullo, polo que se aproba o Regulamento orgánico dos institutos de educación secundaria.</p>
    <p>c) Nos centros integrados de formación profesional, no artigo 40.3 do Decreto 77/2011, do 7 de abril, polo que se establece o Regulamento orgánico dos centros integrados de formación profesional competencia da Consellería de Educación e Ordenación Universitaria.</p>
    <p>5. No plan de acción titorial do centro deseñaranse actividades específicas para o alumnado dos ciclos de formación profesional básica. Estas actividades centraranse fundamentalmente nos seguintes aspectos:</p>
    <p>a) Técnicas de estudo e organización do traballo.</p>
    <p>b) Resolución de conflitos.</p>
    <p>c) Fomento da responsabilidade individual e da autoestima.</p>
    <p>d) Habilidades comunicativas.</p>
    <p>e) Traballo en grupo.</p>
    <p>f) Destrezas que permitan programar e xestionar o futuro educativo e profesional.</p>
    <p>g) Información e orientación que lle garantan ao alumnado unha adecuada toma de decisións sobre o seu itinerario educativo e profesional ao remate do ciclo de formación profesional básica.</p>
    <p>6. A titoría contará con especial colaboración e asesoramento dos departamentos de Orientación ou de Información e Orientación Profesional dos centros integrados de formación profesional. Deberase contar coa participación do orientador ou da orientadora dentro da aula naquelas actividades que así veñan determinadas no plan de acción titorial. De igual xeito, a dirección do centro poderá propor a participación doutro profesorado na acción titorial.</p>
    <p>7. Se nos departamentos de Orientación ou de Información e Orientación Profesional está incorporado/a algún profesor ou algunha profesora que impartan a área de Formación e orientación laboral nos ciclos de formación profesional de grao medio ou de grao superior, desenvolverán como membros do Departamento de Orientación as funcións recollidas no artigo 22 da Orde do 12 de xullo de 2011 pola que se regulan o desenvolvemento, a avaliación e a acreditación académica do alumnado das ensinanzas de formación profesional inicial, nomeadamente no relativo ao marco legal de traballo e das relacións laborais, os procedementos de inserción profesional e os recursos profesionais e laborais existentes.</p>
    <p>8. O Departamento de Orientación ou, de ser o caso, o de Información e Orientación Profesional, a través da dirección do centro, reunirá toda a información salientable do último centro onde estivese escolarizado o alumnado, nomeadamente do consello orientador ao cal se fai referencia no artigo 11.b, que se deberá incorporar ao expediente académico regulado no artigo 38.2 da Orde do 12 de xullo de 2011.</p>
    <p>Artigo 8. Programacións</p>
    <p>Os centros educativos desenvolverán o currículo dos ciclos formativos da formación profesional básica mediante a elaboración das correspondentes programacións para cada módulo profesional, segundo o artigo 23 da Orde do 12 de xullo de 2011 pola que se regulan o desenvolvemento, a avaliación e a acreditación académica do alumnado das ensinanzas de formación profesional inicial.</p>
    <p>Artigo 9. Unidade formativa de Seguridade e saúde laboral</p>
    <p>Os resultados de aprendizaxe e os contidos relativos aos riscos específicos e ás medidas de prevención nas actividades profesionais correspondentes ao perfil profesional de cada título profesional básico, que os alumnos e as alumnas deberán adquirir con anterioridade ao comezo da actividade no centro de traballo, serán os da unidade formativa de Seguridade e saúde laboral do anexo VI. Para estes efectos, a dirección do centro educativo, en función da dispoñibilidade de recursos, determinará en que módulo profesional se imparte esta unidade formativa, que será certificable pero non avaliable.</p>
    <h2>Capítulo III<br>Acceso e admisión ás ensinanzas sostidas con fondos públicos</h2>
    <p>Artigo 10. Requisitos de acceso á oferta obrigatoria</p>
    <p>Segundo o establecido no artigo 15 do Decreto 107/2014, para acceder á oferta obrigatoria é preciso que o alumno ou a alumna cumpran de forma simultánea os seguintes requisitos:</p>
    <p>a) Facer 15 ou 16 anos no ano de inicio do ciclo formativo.</p>
    <p>b) Ter cursado o terceiro curso de educación secundaria obrigatoria ou, excepcionalmente, ter cursado o segundo curso.</p>
    <p>c) Ser proposto/a polo equipo docente ao pai, á nai ou á persoa que teña a titoría legal para a incorporación a un ciclo de formación profesional básica.</p>
    <p>Cumprirá, ademais, o consentimento do pai, da nai ou dos/das titores/as legais do alumno ou da alumna, para cursar estas ensinanzas.</p>
    <p>Artigo 11. Procedemento para realizar a proposta de incorporación á oferta obrigatoria</p>
    <p>1. Para realizar a proposta de incorporación dun alumno ou dunha alumna a un ciclo formativo de formación profesional básica seguirase o procedemento seguinte:</p>
    <p>a) O equipo docente dos grupos da educación secundaria obrigatoria con alumnado que poida ser proposto para realizar ciclos formativos de formación profesional básica, xunto co xefe ou a xefa do Departamento de Orientación, realizarán unha reunión onde se analice a situación escolar do alumnado en risco de non alcanzar o título de graduado en educación secundaria obrigatoria. Nesta reunión establecerase unha relación de alumnado susceptible de se incorporar ás ensinanzas de formación profesional básica, que será asinada por todo o equipo docente e o xefe ou a xefa do departamento de orientación. Con carácter xeral, esta reunión coincidirá coa sesión de avaliación final ordinaria do mes de xuño ou, de ser o caso, coa sesión de avaliación das probas extraordinarias do mes de setembro.</p>
    <p>b) Posteriormente, o titor ou a titora elaborarán para cada alumno ou alumna o consello orientador, segundo o modelo do anexo II, coa axuda do xefe ou a xefa do departamento de orientación, no cal se fará constar:</p>
    <p>• O grao de logro dos obxectivos e de adquisición das competencias que xustifican a proposta.</p>
    <p>• As dificultades de aprendizaxe presentadas.</p>
    <p>• As medidas de atención á diversidade aplicadas, de ser o caso.</p>
    <p>• Os motivos razoados polos que o equipo docente considera a conveniencia de que o alumno ou a alumna se integren nun ciclo formativo de formación profesional básica.</p>
    <p>O consello orientador emitirase por duplicado e irá asinado polo titor ou a titora do alumno ou da alumna, en nome do equipo docente, o xefe ou a xefa do departamento de orientación e a persoa encargada da dirección do centro educativo.</p>
    <p>c) A dirección do centro comunicaralles ao pai, á nai ou aos/ás titores/as legais do alumno ou da alumna que este/a foi proposto/a para un ciclo formativo de formación profesional básica, e entregará un exemplar do consello orientador e o documento no cal, de ser o caso, darán o consentimento para incorporar o alumno ou a alumna a estas ensinanzas (anexo III).</p>
    <p>O Departamento de Orientación colaborará coa dirección do centro para informar o alumnado e as familias do alumnado proposto acerca das características xerais e das finalidades dos ciclos formativos da formación profesional básica.</p>
    <p>d) O documento de consentimento deberá vir debidamente cuberto e asinado por calquera dos/as titulares da patria potestade ou representantes legais. No caso de separación ou divorcio destes, será necesaria a sinatura de ambos os proxenitores, agás nos supostos de alumnado afectado por situacións de violencia de xénero ou de que a patria potestade estea atribuída, con carácter exclusivo, a un deles. Nestes casos, será necesario presentar, xunto co documento, a resolución xudicial correspondente para que o centro educativo a cotexe.</p>
    <p>De non entregar este documento no prazo que se estableza, entenderase que non dan o consentimento.</p>
    <p>e) No caso de que o pai, a nai ou os/as titores/as legais do alumno ou da alumna dean o consentimento para o/a incorporar a estas ensinanzas, a dirección do centro educativo entregaralles por duplicado o documento de comunicación de incorporación á formación profesional básica segundo o modelo do anexo IV. Un dos exemplares deberá ser entregado no centro onde o alumno ou a alumna soliciten a súa admisión.</p>
    <p>f) Un exemplar do consello orientador e, de ser o caso, do documento de consentimento incluiranse no expediente académico.</p>
    <p>Nos centros privados, as funcións de dirección entenderase que serán realizadas pola persoa titular desta, e as funcións do xefe ou a xefa do departamento de orientación serán realizadas, de ser o caso, pola persoa que realice tarefas de información e/ou orientación.</p>
    <p>2. Utilizando o mesmo procedemento, o equipo docente poderá realizar a proposta de incorporación a un ciclo de formación profesional básica do alumnado escolarizado na educación secundaria obrigatoria con 17 anos feitos no ano de inicio do ciclo formativo, escolarizado na educación secundaria obrigatoria.</p>
    <p>Artigo 12. Solicitude de admisión e matrícula nos ciclos formativos de oferta obrigatoria</p>
    <p>1. O alumno ou a alumna que fosen propostos/as para realizar un ciclo de formación profesional básica deberán presentar unha única solicitude de admisión e matrícula, segundo o modelo do anexo I, no prazo que se estableza, na secretaría do centro en que pretendan ser admitidos/as en primeira opción, e xuntaráselle a seguinte documentación:</p>
    <p>a) Copia do DNI ou NIE, no caso de non dar o consentimento para a comprobación dos datos de identidade no Sistema de verificación do Ministerio de Facenda e Administracións Públicas, de conformidade co artigo 2 do Decreto 255/2008, do 23 de outubro, polo que se simplifica a documentación para a tramitación dos procedementos administrativos e se fomenta a utilización de medios electrónicos.</p>
    <p>b) Comunicación de incorporación á formación profesional básica (anexo IV).</p>
    <p>c) Certificado de discapacidade, no caso de participar no proceso de admisión pola reserva para persoas con discapacidade e se se dá algunha das seguintes situacións:</p>
    <p>1º. Non autorizar a consulta dos datos relativos ao certificado de discapacidade en poder da Administración autonómica de Galicia, de conformidade co artigo 4 do Decreto 255/2008, do 23 de outubro, polo que se simplifica a documentación para a tramitación dos procedementos administrativos e se fomenta a utilización de medios electrónicos.</p>
    <p>2º. Se o órgano competente para emitir o certificado de discapacidade non pertence á Administración autonómica de Galicia.</p>
    <p>O modelo de solicitude axustarase ao establecido no anexo I desta orde. Estará dispoñible na Guía de procedementos e servizos, no enderezo https://sede.xunta.es e na páxina web http://www.edu.xunta.es/fp .</p>
    <p>No caso de remitirse a solicitude por correo, o envío deberá ser certificado, co selo de Correos na primeira folla do formulario, para garantir que a data de remisión sexa anterior á de peche da convocatoria.</p>
    <p>A solicitude deberá ser asinada pola persoa solicitante. Se esta é menor de idade, ademais deberá ser asinada por calquera dos/das titulares da patria potestade ou representantes legais. No caso de separación ou divorcio destes, será necesaria a sinatura de ambos os proxenitores, agás nos supostos de alumnado afectado por situacións de violencia de xénero ou de que a patria potestade estea atribuída, con carácter exclusivo, a un deles. Nestes casos, será necesario presentar, xunto coa solicitude de admisión, a resolución xudicial correspondente para o que o centro educativo a cotexe.</p>
    <p>A persoa interesada terá dereito a que o centro lle expida copia ou xustificante, con data e selo, acreditativa da presentación da solicitude.</p>
    <p>2. No caso de que a docencia do ciclo se organice en dous centros, de xeito que nun centro se impartan os módulos asociados a unidades de competencia e o resto dos módulos noutro centro, a solicitude deberá presentarse no centro onde se impartan os módulos asociados a unidades de competencia.</p>
    <p>Artigo 13. Postos escolares dispoñibles</p>
    <p>1. Con carácter xeral, o número de postos escolares dispoñibles para cada ciclo da formación profesional básica é de vinte.</p>
    <p>Excepcionalmente, a xefatura territorial da Consellería de Cultura, Educación e Ordenación Universitaria que corresponda poderá modificar o límite establecido, considerando as posibilidades organizativas do centro.</p>
    <p>2. Do total de postos escolares que se ofrezan, reservarase a mesma porcentaxe que para o resto das ensinanzas de formación profesional, é dicir, o 10 por cento, para estudantes que teñan recoñecida unha discapacidade.</p>
    <p>Esta porcentaxe reservarase ata que finalice a adxudicación subsidiaria da comisión de escolarización establecida no artigo 14.6 desta orde.</p>
    <p>3. O alumnado con necesidades educativas especiais que curse un ciclo formativo da formación profesional básica incorporarase, con carácter xeral, co resto do alumnado matriculado no programa. Neste caso, para os efectos de ocupar postos escolares computará o dobre.</p>
    <p>Artigo 14. Procedemento de admisión</p>
    <p>1. Finalizado o prazo de presentación de solicitudes, no caso de existir maior número delas que de postos escolares dispoñibles, asignaranse as prazas conforme os seguintes criterios de prioridade:</p>
    <p>a) Alumnado que cursase 2º de ESO.</p>
    <p>b) Alumnado que cursase 3º de ESO.</p>
    <p>c) Alumnado que cursase 4º de ESO.</p>
    <p>Dentro de cada grupo, ordenarase de menor a maior idade.</p>
    <p>En caso de empate entre varias persoas solicitantes por un mesmo posto escolar e co obxectivo de favorecer o fomento das vocacións nas áreas con infrarrepresentación de mulleres ou de homes, seleccionarase en virtude do sexo menos representado na área profesional en que se demande a praza de formación.</p>
    <p>Se logo de aplicados estes criterios se mantén o empate, este resolverase aplicando o procedemento e o resultado do sorteo que anualmente realiza a consellería con competencias en educación para a admisión do alumnado en centros docentes sostidos con fondos públicos que impartan ensinanzas de segundo ciclo de educación infantil, de educación primaria, de educación secundaria obrigatoria e de bacharelato reguladas na Lei orgánica 2/2006, do 3 de maio, de educación, segundo o artigo 29 da Orde do 12 de marzo de 2013.</p>
    <p>2. A admisión do alumnado corresponde:</p>
    <p>a) Nos centros públicos, ao director ou á directora. Ademais, o consello escolar, de existir este órgano colexiado, debe emitir informe, consonte o disposto nos artigos 132.n) e 127.e) da Lei orgánica 2/2006, do 3 de maio, de educación, modificada pola Lei orgánica 8/2013, do 9 de decembro, para a mellora da calidade educativa.</p>
    <p>b) Nos centros privados con ensinanzas concertadas, a admisión do alumnado correspóndelle a quen exerza a súa titularidade, e o consello escolar deberá garantir o cumprimento das normas xerais de admisión, consonte o disposto no artigo 57.c) da Lei orgánica 8/1985, do 3 de xullo, reguladora do dereito á educación, modificada pola Lei orgánica 8/2013, do 9 de decembro, para a mellora da calidade educativa. Con este fin, o referido consello escolar asesorará a quen exerza a titularidade do centro, que será responsable do cumprimento das citadas normas.</p>
    <p>3. Os centros educativos farán pública a listaxe do alumnado admitido e non admitido en cada ciclo formativo nas datas que se establezan.</p>
    <p>Contra esta listaxe, as persoas solicitantes poderán presentar ante a dirección dos centros públicos ou ante quen exerza a titularidade dos centros privados a correspondente reclamación, no prazo que se estableza.</p>
    <p>Contra o resultado desta reclamación, as persoas interesadas poderán interpor recurso de alzada no caso dos centros públicos ou formular reclamación, no caso dos centros privados, ante a persoa titular da xefatura territorial, no prazo dun mes contado a partir do día seguinte ao da súa comunicación.</p>
    <p>4. A dirección dos centros públicos e a titularidade dos centros privados concertados remitiranlle á correspondente xefatura territorial, a seguinte documentación:</p>
    <p>a) Listaxe do alumnado admitido en cada ciclo formativo.</p>
    <p>b) Número de postos escolares non cubertos, detallados por ciclo formativo.</p>
    <p>c) Listaxe do alumnado non admitido no centro, xunto coa documentación presentada, de ser o caso.</p>
    <p>5. A xefatura territorial correspondente remitirá esta documentación á comisión de escolarización a que se fai referencia no artigo 15 do Decreto 254/2012, do 13 de decembro, polo que se regula a admisión de alumnado en centros docentes sostidos con fondos públicos que imparten as ensinanzas de segundo ciclo de educación infantil, de educación primaria, de educación secundaria obrigatoria e de bacharelato, reguladas na Lei orgánica 2/2006, do 3 de maio, de educación.</p>
    <p>6. A comisión de escolarización, á vista da documentación recibida, tendo en conta os postos escolares non cubertos noutros ciclos, procederá a asignarlle praza ao alumnado que fose proposto para a oferta obrigatoria e que non fose admitido no primeiro ciclo solicitado. Para tal fin, a comisión de escolarización terá en conta a prioridade establecida polo alumnado na súa solicitude. A inspección educativa informará a este alumnado para tal efecto.</p>
    <p>7. A comisión de escolarización comunicará á xefatura territorial o resultado desta asignación de prazas e, pola súa vez, a persoa titular da xefatura territorial remitirá a proposta de adxudicación subsidiaria de postos escolares aos centros en que, segundo o resultado deste proceso, se vaia producir a escolarización da alumna ou do alumno.</p>
    <p>Artigo 15. Constitución de grupos nos ciclos formativos de oferta obrigatoria sostidos con fondos públicos</p>
    <p>1. Logo de que se atendan todas as solicitudes de matrícula, incluídas as remitidas pola comisión de escolarización, e constituído o grupo, de quedaren prazas vacantes, poderanse completar os grupos con persoas que cumpran os seguintes requisitos:</p>
    <p>a) Que teñan 17 anos e non estivesen escolarizadas no curso escolar anterior, ou que teñan 18 ou 19 anos, ou que fagan 20 anos no ano de inicio do ciclo formativo.</p>
    <p>b) Que non estean en posesión dun título de formación profesional ou calquera outro título que acredite a finalización de estudos secundarios completos.</p>
    <p>Estas persoas deberán presentar a solicitude de admisión nos prazos establecidos para a oferta obrigatoria e, de existir máis solicitudes que prazas, asignaranse as prazas seguindo o criterio de menor a maior idade. En caso de empate, utilizaranse os procedementos de desempate regulados no artigo 14.1.</p>
    <p>Artigo 16. Protección de datos de carácter persoal</p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autorizan as persoas interesadas mediante a presentación das solicitudes, serán incluídos nun ficheiro denominado «Alumnado», cuxo obxecto é xestionar este procedemento, así como informar as persoas interesadas sobre o seu desenvolvemento. O órgano responsable deste ficheiro é a Secretaría Xeral Técnica da Consellería de Cultura, Educación e Ordenación Universitaria. Os dereitos de acceso, rectificación, cancelación e oposición poderanse exercer ante esta mesma Secretaría Xeral Técnica, mediante o envío dunha comunicación ao seguinte enderezo: Consellería de Cultura, Educación e Ordenación Universitaria; Edificio Administrativo San Caetano, s/n, 15781 Santiago de Compostela, ou a través dun correo electrónico a sxfp@edu.xunta.es .</p>
    <p>Artigo 17. Consentimentos e autorizacións</p>
    <p>1. A tramitación do procedemento require a verificación de datos en poder das administracións públicas. Xa que logo, os modelos de solicitude incluirán autorizacións expresas ao órgano xestor para realizar as comprobacións oportunas que acrediten a veracidade dos datos. No caso de que non se autorice o órgano xestor para realizar esta operación, deberán achegarse os documentos comprobantes dos datos nos termos exixidos polas normas reguladoras do procedemento.</p>
    <p>2. As solicitudes das persoas interesadas deberán achegar os documentos ou as informacións que prevé esta norma, excepto que xa estivesen en poder da Administración xeral e do sector público autonómico de Galicia; neste caso, as persoas interesadas poderán acollerse ao establecido na letra f) do artigo 35 da Lei 30/1992, do 26 de novembro, de réxime xurídico das administracións públicas e do procedemento administrativo común, sempre que se faga constar a data e o órgano ou a dependencia en que foron presentados ou, de ser o caso, emitidos, e cando non transcorresen máis de cinco anos desde a finalización do procedemento a que correspondan.</p>
    <p>Nos supostos de imposibilidade material de obter o documento, o órgano competente poderá requirirlle á persoa solicitante ou representante a súa presentación ou, en ausencia desta, a acreditación por outros medios dos requisitos a que se refire o documento con anterioridade á formulación da proposta de resolución.</p>
    <p>Sempre que se realice a presentación de documentos separadamente da solicitude, a persoa interesada ou representante deberá mencionar o código e o órgano responsable do procedemento, o número de expediente e o número ou código único de rexistro.</p>
    <p>Artigo 18. Modelos normalizados de formularios</p>
    <p>Para calquera outro trámite distinto á presentación da solicitude, a sede electrónica da Xunta de Galicia ten ao dispor das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados en calquera dos lugares e dos rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <h2>capítulo IV<br>Matrícula, avaliación e validacións</h2>
    <p>Artigo 19. Matrícula</p>
    <p>1. A matrícula realizarase para cada un dos cursos en que se organicen as ensinanzas que conforman o ciclo formativo, que dará dereito a dúas convocatorias anuais.</p>
    <p>Os traslados de matrícula na formación profesional básica rexeranse polo capítulo V da Orde do 12 de xullo de 2011.</p>
    <p>Artigo 20. Avaliación</p>
    <p>1. Con carácter xeral, na avaliación e no desenvolvemento dos procesos de avaliación nas ensinanzas de formación profesional básica aplicarase o establecido nos artigos 25, 26, 27, 28, 38 e 39 da Orde do 12 de xullo de 2011.</p>
    <p>2. A avaliación dos alumnos e as alumnas dos ciclos de formación profesional básica terá carácter continuo, formativo e integrador, permitirá orientar as súas aprendizaxes e as programacións educativas, e realizarase por módulos profesionais.</p>
    <p>3. A avaliación estará adaptada ás necesidades e á evolución dos alumnos e das alumnas, nomeadamente no caso de persoas en situación de discapacidade, para as cales se incluirán medidas de accesibilidade que garantan unha participación non discriminatoria nas probas de avaliación.</p>
    <p>4. O módulo de Formación en centros de traballo, con independencia do momento en que se realice, avaliarase logo de alcanzada a avaliación positiva nos módulos profesionais asociados ás unidades de competencia do Catálogo nacional de cualificacións profesionais incluídas no período de formación en centros de traballo correspondente.</p>
    <p>5. A perda do dereito á avaliación continua nun determinado módulo, regulado no artigo 25 da Orde do 12 de xullo de 2011, non será de aplicación ao alumnado de ciclos de formación profesional básica en idade de escolarización obrigatoria.</p>
    <p>6. Os modelos de actas axustaranse ao establecido na Orde do 12 de xullo de 2011.</p>
    <p>7. No primeiro curso do ciclo realizarase as seguintes avaliacións:</p>
    <p>a) Tres avaliacións parciais.</p>
    <p>b) Avaliación final de módulos, que se realizará coincidindo coa finalización das actividades lectivas.</p>
    <p>c) Avaliación final extraordinaria para o alumnado con módulos pendentes da avaliación final de módulos, que se realizará nas datas que se establezan na orde pola se aprobe o calendario escolar para cada curso.</p>
    <p>O informe de avaliación individualizado a que se refire o artigo 39 da Orde do 12 de xullo de 2011 conterá a información suficiente sobre os resultados de aprendizaxe non alcanzados polos alumnos e as alumnas, para que se teña en conta na súa posterior aprendizaxe.</p>
    <p>8. No segundo curso do ciclo realizaranse as seguintes avaliacións:</p>
    <p>a) Dúas avaliacións parciais de módulos.</p>
    <p>b) Avaliación final de módulos, que se realizará con anterioridade ao período establecido con carácter xeral para a realización da FCT.</p>
    <p>c) Avaliación final de ciclo, que se realizará coincidindo coa finalización das actividades lectivas.</p>
    <p>Na sesión de avaliación final de módulos, o equipo docente tomará as decisións sobre a superación de módulos de segundo curso e, de ser o caso, superación dos módulos de primeiro curso pendentes.</p>
    <p>No horario previsto para a docencia dos módulos, o alumnado que non realice a FCT no período establecido con carácter xeral poderá recuperar os módulos pendentes de primeiro e/ou segundo curso neste mesmo período. Para este fin, o equipo docente asignaralle actividades de recuperación para os módulos non superados, con indicación expresa da data en que serán avaliados.</p>
    <p>Na avaliación final de ciclo, o equipo docente realizará a proposta de título para o alumnado que obtivese cualificación positiva en todos os módulos do ciclo.</p>
    <p>O alumnado que despois da avaliación final de ciclo teña pendente exclusivamente a FCT poderá matricularse en calquera dos períodos establecidos na súa normativa reguladora. Ao remate de cada un destes períodos realizarase unha avaliación final extraordinaria, en que se avaliará unicamente o módulo de FCT, e, de ser o caso, realizarase a proposta de título correspondente.</p>
    <p>Artigo 21. Convocatorias</p>
    <p>1. O alumnado matriculado nun centro terá dereito a un máximo de dúas convocatorias anuais cada un dos catro anos en que pode estar a cursar estas ensinanzas para superar os módulos en que se estea matriculado, excepto o módulo de formación en centros de traballo, que poderá ser obxecto de avaliación unicamente en dúas convocatorias.</p>
    <p>2. As convocatorias terán efecto coincidindo coas avaliacións finais, sexan de módulos, de ciclo ou extraordinaria.</p>
    <p>3. O alumnado que esgotase o número máximo de convocatorias previstas para cada módulo profesional poderá solicitar unha convocatoria extraordinaria. A solicitude de convocatoria extraordinaria rexerase polo establecido no capítulo IV da Orde do 12 de xullo de 2011.</p>
    <p>4. Os alumnos e as alumnas, sen superar o prazo máximo establecido de permanencia, poderán repetir cada curso unha soa vez como máximo, aínda que excepcionalmente poderán repetir un dos cursos unha segunda vez, logo do informe favorable do equipo docente.</p>
    <p>Artigo 22. Promoción a segundo curso</p>
    <p>1. Ao remate do primeiro dos cursos do ciclo formativo e como resultado do proceso de avaliación, o equipo docente de cada grupo de alumnado, na sesión final extraordinaria, decidirá sobre a promoción a segundo curso.</p>
    <p>2. O alumnado de primeiro curso terá promoción cando:</p>
    <p>a) Superase todos os módulos nalgunha das convocatorias establecidas.</p>
    <p>b) Os módulos profesionais asociados a unidades de competencia pendentes non superen o 20 % do horario semanal e superase o módulo de Comunicación e sociedade I ou o módulo de Ciencias aplicadas I. Con todo, deberá matricularse destes módulos profesionais pendentes de primeiro curso. Os centros docentes deberán organizar as consecuentes actividades de recuperación e avaliación dos módulos profesionais pendentes.</p>
    <p>O alumnado deberá ser informado das actividades programadas para a súa recuperación, así como do período da súa realización, a temporalización e a data en que serán avaliadas.</p>
    <p>3. O alumnado que non cumpra os requisitos de promoción ao segundo curso deberá repetir o primeiro curso na súa totalidade.</p>
    <p>Artigo 23. Certificación e acreditación da formación</p>
    <p>Con carácter xeral, en materia de certificación e acreditación da formación académica estarase ao establecido no capítulo XII da Orde do 12 de xullo de 2011.</p>
    <p>Artigo 24. Reclamación contra as cualificacións</p>
    <p>Regularase segundo o establecido no capítulo XIII da Orde do 12 de xullo de 2011.</p>
    <p>Artigo 25. Validacións e exencións</p>
    <p>1. Aplicarase a normativa vixente en materia de validación e exención de módulos profesionais incluídos nos títulos profesionais básicos, nas condicións e mediante os procedementos establecidos con carácter xeral para as ensinanzas de formación profesional do sistema educativo de Galicia.</p>
    <p>2. Segundo o artigo 24.3 do Decreto 107/2014, o alumnado matriculado nun ciclo de formación profesional básica que cursase previamente un programa de cualificación profesional inicial poderá solicitar a validación:</p>
    <p>a) Do módulo profesional de Ciencias aplicadas I, se superou os módulos formativos obrigatorios do ámbito científico-tecnolóxico.</p>
    <p>b) Do módulo profesional de Comunicación e sociedade I, se superou os módulos formativos obrigatorios do ámbito de comunicación e do ámbito social, e un módulo de Lingua estranxeira que fose establecido pola consellería con competencias en educación ou ben de oferta dos centros, no ámbito das súas competencias.</p>
    <p>As solicitudes de validacións destes dous módulos dirixiranse á dirección do centro educativo e serán remitidas polo centro á Dirección Xeral de Educación, Formación Profesional e Innovación Educativa, que resolverá segundo proceda.</p>
    <h2>capítulo V<br>Profesorado</h2>
    <p>Artigo 26. Profesorado</p>
    <p>1. En materia de docencia, nos módulos profesionais aplicarase o establecido no artigo 30 do Decreto 107/2014.</p>
    <p>2. Cada módulo dun ciclo formativo constitúe unha unidade de oferta formativa e será impartido, con carácter xeral, por un só membro do equipo docente.</p>
    <p>3. Coa finalidade de favorecer a coordinación, a cohesión e a integración dos contidos e das actividades de ensino e aprendizaxe, procurarase que o número de profesores e profesoras que impartan docencia nun mesmo grupo de formación profesional básica sexa o máis reducido posible, respectando os elementos educativos e o horario do conxunto dos módulos profesionais incluídos no título.</p>
    <p>A parte do currículo correspondente a lingua inglesa dos módulos de Comunicación e sociedade I e II poderá ser impartida, como unidades formativas independentes, por profesorado da especialidade de Inglés. A programación da unidade formativa deberá realizarse de forma coordinada co profesorado encargado da docencia do resto do módulo, manterá o principio globalizador destas ensinanzas e deberá garantir a adquisición do conxunto de resultados de aprendizaxe do módulo.</p>
    <h2>capítulo VI<br>Alumnado con necesidades educativas especiais</h2>
    <p>Artigo 27. Escolarización</p>
    <p>O alumnado con necesidades educativas especiais que curse un ciclo formativo da formación profesional básica incorporarase, con carácter xeral, co resto do alumnado.</p>
    <p>Artigo 28. Flexibilización modular</p>
    <p>1. Cando as necesidades de apoio específico así o xustifiquen, este alumnado poderá ser autorizado para cursar os módulos do ciclo formativo, mantendo a carga semanal prevista con carácter xeral para cada curso académico:</p>
    <p>a) Cunha temporalización e distribución por cursos distinta á establecida con carácter xeral.</p>
    <p>b) Excepcionalmente, de xeito fragmentado por cursos cunha ampliación a dous ou a tres anos.</p>
    <p>2. O procedemento de solicitude de flexibilización modular será o seguinte:</p>
    <p>a) Logo de comezado o curso académico e realizada a sesión de avaliación inicial, a dirección do centro presentará a oportuna solicitude no servizo territorial de inspección educativa correspondente para que se emita informe ao respecto. Á solicitude deberáselle xuntar a seguinte documentación:</p>
    <p>1º. Informe que xustifique a necesidade da medida, elaborado polo Departamento de Orientación ou polo Departamento de Información e Orientación Profesional en colaboración co profesor ou a profesora que exerzan a titoría.</p>
    <p>2º. Conformidade expresa do pai e da nai, ou de quen teña asignada a representación legal do alumno ou da alumna, en caso de ser menor de idade, ou a súa propia, se é maior de idade.</p>
    <p>3º. Fotocopia compulsada do expediente académico.</p>
    <p>4º. Proposta da nova distribución horaria para cursar as ensinanzas, no caso dunha temporalización e distribución distinta á xeral, ou proposta de desenvolvemento curricular de cada módulo en máis dun ano, no caso da fragmentación por cursos e, de ser o caso, de medidas de reforzo educativo ou de adaptación do currículo dentro dos límites previstos na normativa vixente.</p>
    <p>b) O servizo territorial de inspección educativa remitiralle toda a documentación, xunto co seu informe, ao xefe ou á xefa territorial da Consellería de Cultura, Educación e Ordenación Universitaria, a quen lle corresponderá a autorización ou denegación da flexibilización.</p>
    <p>Por iniciativa tanto do servizo territorial de inspección educativa como da xefatura territorial, poderáselle requirir ao equipo de orientación específico a elaboración dun informe complementario ao respecto.</p>
    <p>3. O prazo para presentar as solicitudes de flexibilización perante o servizo territorial de inspección educativa será ata o 31 de outubro de cada curso académico.</p>
    <p>A resolución da autorización da flexibilización comunicarase ao centro no prazo dun mes, para a súa comunicación á persoa interesada.</p>
    <p>4. Para os efectos de rexistro nas actas de avaliación, o alumnado autorizado a flexibilizar o período de escolarización para a realización do programa será cualificado con PC (pendente de cualificar) nos módulos en que non corresponda a súa cualificación.</p>
    <p>Artigo 29. Programas formativos de formación profesional básica</p>
    <p>1. Os alumnos e as alumnas con necesidades educativas especiais poderán cursar programas formativos adaptados ás súas necesidades que lles permitan dar continuidade á súa traxectoria académica ou profesional, nos centros educativos que a consellería con competencias en educación autorice.</p>
    <p>2. Os programas formativos terán unha duración dun curso académico.</p>
    <p>3. Estes programas inclúen módulos profesionais de títulos profesionais básicos e outros módulos de formación apropiados para a adaptación ás súas necesidades. Esta formación complementaria seguirá a estrutura modular e os seus obxectivos estarán definidos en resultados de aprendizaxe, criterios de avaliación e contidos.</p>
    <p>4. Os programas formativos incluirán os seguintes módulos profesionais de títulos profesionais básicos:</p>
    <p>a) Módulos asociados ao bloque común: Comunicación e sociedade I, e Ciencias aplicadas I.</p>
    <p>b) Módulos asociados a unidades de competencia incluídos nalgún título de formación profesional básica.</p>
    <p>c) Módulo de Formación en centros de traballo.</p>
    <p>5. O módulo de Formación en centros de traballo incluirá soamente os resultados de aprendizaxe e os criterios de avaliación do módulo profesional de Formación en centros de traballo do título profesional básico correspondente que estean asociados aos resultados de aprendizaxe dos módulos incluídos no programa formativo.</p>
    <p>6. A duración de cada un dos módulos profesionais do programa será, con carácter xeral, a establecida nos currículos dos ciclos formativos, e non poderá ser inferior á establecida nos reais decretos polos que se establecen os currículos básicos dos ciclos formativos de formación profesional básica. No caso do módulo de Formación en centros de traballo, a duración mínima será de 160 horas.</p>
    <p>7. Nos módulos asociados aos bloques comúns poderanse establecer as adaptacións curriculares necesarias para atender as necesidades educativas dun alumno ou dunha alumna.</p>
    <p>8. O alumnado matriculado nun programa formativo e que non o supere poderá repetir o programa unha soa vez.</p>
    <p>9. O módulo de formación en centros de traballo poderá ser obxecto de avaliación unicamente en dúas convocatorias.</p>
    <p>10. Aos programas formativos de formación profesional básica seralles de aplicación o regulado nesta orde no relativo á formación que o alumnado deberá adquirir con anterioridade ao comezo da actividade no centro de traballo (artigo 9), á avaliación (artigo 20, do punto 1 ao 6), á certificación e acreditación da formación (artigo 23), á reclamación contra as cualificacións (artigo 24), ás validacións e exencións (artigo 25), e á flexibilización modular (artigo 28).</p>
    <p>11. O alumnado que supere un programa formativo e se incorpore a un ciclo formativo soamente terá que realizar as actividades de ensino e aprendizaxe dos módulos profesionais pendentes de superar. O módulo de Formación en centros de traballo incluirá soamente os resultados de aprendizaxe e os criterios de avaliación dos módulos asociados a unidades de competencia que cursou no ciclo formativo.</p>
    <p>12. En materia de docencia nos módulos profesionais dos programas formativos aplicarase o establecido no artigo 30 do Decreto 107/2014.</p>
    <p>Disposición adicional primeira. Programas de cualificación profesional inicial</p>
    <p>1. Coa finalidade de alcanzar o título de graduado na educación secundaria obrigatoria, o alumnado que estivese matriculado nos módulos do segundo curso dun programa de cualificación profesional inicial durante o curso 2014/15 e teña módulos pendentes poderá incorporarse ao nivel que lle corresponda da educación secundaria para as persoas adultas nas condicións establecidas na normativa que a regula, coa correspondencia que se establece no anexo III da Orde do 13 de xullo de 2011 pola que se regulan os programas de cualificación profesional inicial na Comunidade Autónoma de Galicia.</p>
    <p>O alumnado matriculado durante o curso 2014/15 no réxime integrado dun programa de cualificación profesional inicial e teña módulos pendentes poderá incorporarse nun ciclo de formación profesional básica, aplicándolle as validacións que lle corresponda.</p>
    <p>Disposición adicional segunda. Programas formativos autorizados</p>
    <p>No anexo V relaciónanse os programas formativos autorizados, coa indicación dos módulos asociados a unidades de competencia incluídos en cada un destes programas.</p>
    <p>A consellería con competencias en educación poderá autorizar outros programas formativos que se adapten ás necesidades dos alumnos e das alumnas con necesidades educativas especiais ou específicas.</p>
    <p>Disposición transitoria primeira. Calendario de acceso e admisión para o curso 2015/16 nas ensinanzas sostidas con fondos públicos</p>
    <p>1. O documento de consentimento de incorporación á formación profesional básica, a que se fai referencia no artigo 11, punto 1.d), deberá ser entregado no centro educativo no prazo do 1 ao 9 de setembro. De non entregaren este documento neste prazo, entenderase que os/as titulares da patria potestade ou representantes legais do alumnado non dan o consentimento de incorporación á formación profesional básica.</p>
    <p>2. O prazo de presentación da solicitude de admisión e matrícula será o abranguido desde o día 1 de setembro ata as 13 horas do día 10 de setembro.</p>
    <p>3. Os centros educativos farán pública a listaxe do alumnado admitido e non admitido en cada ciclo formativo o día 11 de setembro.</p>
    <p>4. Contra esta listaxe, as persoas solicitantes poderán presentar ante a dirección dos centros públicos ou ante quen exerza a titularidade dos centros privados a correspondente reclamación, no prazo de dous días hábiles desde a publicación da listaxe.</p>
    <p>5. O alumnado que sexa admitido no ciclo solicitado deberá formalizar a súa matrícula desde o día 11 ata o día 18 de setembro.</p>
    <p>6. A dirección dos centros públicos e a titularidade dos centros privados concertados remitirán á correspondente xefatura territorial a documentación a que se fai referencia no artigo 14.4, no prazo de dous días hábiles desde a publicación da listaxe do alumnado admitido e non admitido.</p>
    <p>7. O alumnado repetidor de primeiro curso ou que teña promoción a segundo presentará a solicitude de admisión e matrícula no mesmo centro en que estivese matriculado no curso previo. O prazo para a presentación desta solicitude e o prazo para formalizar a matrícula son os referidos con anterioridade.</p>
    <p>Disposición transitoria segunda. Modelo de consello orientador</p>
    <p>O modelo de consello orientador establecido no anexo II desta orde será de aplicación entanto que non se estableza un modelo adaptado ás modificacións introducidas no currículo da educación secundaria obrigatoria pola Lei orgánica 8/2013, do 9 de decembro, para a mellora da calidade educativa.</p>
    <p>Disposición derradeira primeira. Desenvolvemento e execución</p>
    <p>Autorízanse a Dirección Xeral de Educación, Formación Profesional e Innovación Educativa, a Dirección Xeral de Centros e Recursos Humanos, e a Secretaría Xeral Técnica para adoptaren as medidas precisas para a execución desta orde.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 13 de xullo de 2015</p>
    <footer><p>Román Rodríguez González<br>Conselleiro de Cultura, Educación e Ordenación Universitaria</p></footer>
    <h2>ANEXO VI<br>Unidade formativa de Seguridade e saúde laboral</h2>
    <p>Duración.</p>
    <p>• Duración: 30 horas.</p>
    <p>Resultados de aprendizaxe e criterios de avaliación.</p>
    <p>• Recoñece os dereitos e as obrigas dos/das traballadores/as e empresarios/as relacionados/as coa seguridade e a saúde laboral enmarcados na normativa básica en materia de prevención de riscos laborais.</p>
    <p>– Relacionáronse as condicións laborais coa saúde do/da traballador/a.</p>
    <p>– Distinguíronse os principios da acción preventiva que garanten o dereito á seguridade e á saúde dos/das traballadores/as.</p>
    <p>– Apreciouse a importancia da información e da formación como medio para a eliminación ou a redución dos riscos laborais.</p>
    <p>– Analizáronse os dereitos á vixilancia e á protección da saúde no sector ou nos sectores relacionados co título.</p>
    <p>– Asumiuse a necesidade de cumprir as obrigas dos/das traballadores/as en materia de prevención de riscos laborais.</p>
    <p>– Determináronse os xeitos de representación dos/das traballadores/as na empresa en materia de prevención de riscos.</p>
    <p>– Identificáronse os organismos públicos relacionados coa prevención de riscos laborais.</p>
    <p>– Valoráronse as medidas de protección específicas de traballadores/as sensibles a determinados riscos, así como as de protección da maternidade e a lactación, e de menores.</p>
    <p>• Participa na avaliación das situacións de risco derivadas da súa actividade profesional determinando as condicións de traballo e identificando os factores de risco máis habituais do sector ou dos sectores relacionados co título.</p>
    <p>– Determináronse as condicións de traballo con significación para a prevención nos ámbitos de traballo relacionados co perfil profesional do título.</p>
    <p>– Clasificáronse os factores de risco ligados a condicións de seguridade, ambientais, ergonómicas e psicosociais no sector de actividade do perfil.</p>
    <p>– Identificáronse os factores de risco específicos no sector ou nos sectores relacionados co título.</p>
    <p>– Describíronse os tipos de danos derivados de accidentes de traballo e as doenzas profesionais relacionados co perfil profesional do título.</p>
    <p>– Identificáronse as situacións de risco más habituais nos ámbitos de traballo específicos do sector ou dos sectores relacionados co título.</p>
    <p>– Realizáronse avaliacións elementais de riscos nun ámbito de traballo, real ou simulado, relacionado co sector de actividade.</p>
    <p>• Determina as medidas de prevención de riscos e de protección no seu ámbito laboral e identifica os protocolos para o seguimento e o control das actuacións preventivas básicas.</p>
    <p>– Definíronse as técnicas e as medidas de prevención elementais e de protección que se deben aplicar para evitar ou diminuír os factores de risco, ou para reducir as súas consecuencias.</p>
    <p>– Xustificouse a importancia de actuacións preventivas básicas, tales como a orde, a limpeza e o mantemento en xeral.</p>
    <p>– Describíronse os protocolos de seguimento e de control das actuacións preventivas básicas.</p>
    <p>– Analizouse o significado e o alcance da sinalización de seguridade de diversos tipos.</p>
    <p>– Seleccionáronse os equipamentos de protección individual axeitados para as situacións de risco atopadas.</p>
    <p>– Identificáronse as técnicas básicas de primeiros auxilios que se deben aplicar no lugar do accidente ante danos de diversos tipos.</p>
    <p>– Analizáronse os protocolos de actuación en caso de emerxencia e risco laboral grave e inminente.</p>
    <p>– Describiuse a composición e o uso da caixa de urxencias.</p>
    <p>– Identificouse e clasificouse a documentación resultante das actividades e medidas de prevención de riscos realizadas e aplicadas na empresa.</p>
    <p>– Distinguíronse os elementos do plan de prevención de riscos dun centro de traballo relacionado co sector ou cos sectores relacionados co título.</p>
    <p>– Valorouse a importancia da existencia dun plan preventivo na empresa que inclúa a secuencia de actuacións para realizar en caso de emerxencia.</p>
    <p>Contidos básicos.</p>
    <p>Seguridade e saúde laboral.</p>
    <p>• Relación entre traballo e saúde. Influencia das condicións de traballo sobre a saúde.</p>
    <p>• Definición de seguridade e saúde laboral.</p>
    <p>• Marco normativo básico en materia de prevención de riscos laborais. Dereitos e obrigas dos/das traballadores/as e empresarios/as.</p>
    <p>• Órganos de representación e participación dos/das traballadores/as en prevención de riscos laborais.</p>
    <p>• Organismos estatais e autonómicos relacionados coa prevención de riscos.</p>
    <p>• Protección de traballadores/as especialmente sensibles a determinados riscos.</p>
    <p>• Participación na avaliación de riscos profesionais xerais e específicos do sector ou dos sectores relacionados co título.</p>
    <p>• Análise de factores de risco ligados a condicións de seguridade, ambientais, ergonómicas e psicosociais da empresa.</p>
    <p>• Análise de factores de risco específicos no sector ou nos sectores relacionados co título.</p>
    <p>• Determinación dos danos á saúde do/da traballador/a que poden derivar das condicións de traballo e dos factores de risco detectados.</p>
    <p>• Os accidentes de traballo e as doenzas profesionais.</p>
    <p>Aplicación, seguimento e control das medidas de prevención de riscos e de protección na empresa.</p>
    <p>• Actuación responsable no desenvolvemento do traballo para evitar as situacións de risco no seu ámbito laboral.</p>
    <p>• Medidas de prevención e protección individual e colectiva.</p>
    <p>• Seguimento e control das actuacións preventivas básicas.</p>
    <p>• Protocolo de actuación ante unha situación de emerxencia.</p>
    <p>• Sistemas elementais de control de riscos. Protección colectiva e individual.</p>
    <p>• Aplicación das técnicas de primeiros auxilios.</p>
    <p>• Elaboración e conservación da documentación relacionada co sistema de prevención de riscos.</p>
    <p>• Plan de prevención na empresa.</p>
    <p>• Plans de emerxencia e de evacuación en ámbitos de traballo.</p>
    <p>Orientacións pedagóxicas.</p>
    <p>Esta unidade formativa contén a formación necesaria para que o alumnado se poida inserir laboralmente e desenvolver a súa carreira profesional no sector relacionado co título.</p>
    <p>As liñas de actuación no proceso de ensino e aprendizaxe que permiten alcanzar os obxectivos do módulo versarán sobre a análise da normativa de prevención de riscos laborais que lle permita a avaliación, o seguimento e o control dos riscos derivados das actividades desenvolvidas no sector produtivo relacionado co título.</p>

