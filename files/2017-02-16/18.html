---
date: '2017-02-16'
id: G2410-260117-0004
page: 7800
number: 33
agency: Xulgado do Social número 1 de Santiago de Compostela
section: V. Administración de xustiza.
title: EDICTO (ETX 215/2016).
range: Edicto
url: >-
  https://www.xunta.gal/dog/Publicados/2017/20170216/AnuncioG2410-260117-0004_gl.html
---
<p>María Teresa Vázquez Abades, letrada da Administración de xustiza do Xulgado do Social número 1 de Santiago de Compostela, fago saber que no procedemento de execución de títulos xudiciais 215/2016 deste xulgado do social, seguido por instancia de Jaime Muñoz Gómez contra Masalo10, S.L.U. e o Fogasa, se ditou a seguinte resolución:</p>
    <p>Auto.</p>
    <p>Maxistrada xuíza: Ana María Souto González.</p>
    <p>Santiago de Compostela, 25 de xaneiro de 2017.</p>
    <p>Antecedentes de feito.</p>
    <p>Primeiro. O 8 de novembro de 2016, Jaime Muñoz Gómez presentou demanda de execución contra Masalo10, S.L.U., instando a execución da sentenza recaída no procedemento de despedimento número 559/2016 seguido ante este xulgado e ditada o día 28 de setembro de 2016, a cal, notificada ás partes, alcanzou firmeza.</p>
    <p>Segundo. Ditada a orde xeral de execución por auto do 15 de novembro de 2016, por dilixencia de ordenación da mesma data, acordouse citar as partes e o Fogasa á comparecencia do incidente de non readmisión conforme o artigo 281 da LRXS.</p>
    <p>Terceiro. Á comparecencia asistiu a parte executante, pero non a executada nin o Fogasa a pesar de constar legalmente citadas. A parte executante ratificouse na demanda executiva, solicitando que, dada a imposibilidade de readmisión, se declarase a extinción da relación laboral coas consecuencias legais inherentes, reclamado tanto a indemnización coma os salarios de tramitación; solicitándose o recibimento do preito a proba, practicándose as probas propostas e admitidas co resultado que obra en autos, e, tras o trámite de conclusións, se declararon os autos vistos para resolver.</p>
    <p>Cuarto. Na tramitación dos autos observáronse as prescricións legais esenciais.</p>
    <p>Feitos probados.</p>
    <p>Primeiro. Resulta probado que nos autos de despedimento número 559/2016 seguidos ante este xulgado recaeu sentenza do 28 de setembro de 2016, cuxa decisión é o seguinte:</p>
    <p>«Estímase a demanda interposta por Jaime Muñoz Gómez contra a empresa Masalo 10, S.L.U., e declárase a improcedencia do despedimento efectuada pola demandada con efectos do 31 de maio de 2016, e, en consecuencia, debo condenar e condeno á empresa demandada a que readmita o traballador demandante nas mesmas condicións que rexían antes de producirse o despedimento con aboamento dos salarios de tramitación deixados de percibir desde a data efectiva do despedimento ata a notificación da sentenza a razón de 20,81 euros diarios ou ben, a elección do empresario, á extinción da relación laboral con aboamento ao demandante da indemnización de 1.602,51 euros por despedimento improcedente; sen prexuízo das responsabilidades legais do Fondo de Garantía Salarial».</p>
    <p>Dáse reproducido integramente o contido da citada sentenza obrante en autos, onde consta que o salario regulador da executante para os efectos do despedimento é de 634,73 euros mensuais, a antigüidade do demandante, do 1 de febreiro de 2014, e a data de efectos do despedimento, 16 de maio de 2016.</p>
    <p>Segundo. Adquirida firmeza a sentenza a demandada, Masalo10, S.L.U., non exercitou o dereito de opción.</p>
    <p>Razoamentos xurídicos.</p>
    <p>Primeiro. De conformidade co artigo 56.3 do Estatuto dos traballadores (en diante ET), en caso de declararse a improcedencia do despedimento e de non optar o empresario –como sucede no presente caso– entenderase que procede a readmisión. Polo tanto, o vínculo laboral permaneceu vivo, razón pola que o lexislador permite o traballador, no caso de non se proceder á readmisión, executar a súa sentenza mediante o incidente de non readmisión previsto no artigo 280 da Lei reguladora da xurisdición social (en diante LRXS).</p>
    <p>O artigo 281 LRXS establece que, salvo nos casos en que non quede acreditada a non readmisión, a xuíza ditará auto no que declarará extinguida a relación laboral na data da devandita resolución, acordará que se aboen ao traballador as percepcións económicas previstas nos apartados un e dous do artigo 56 do ET, rateando, en todo caso, os períodos de tempo inferiores a un ano e computando como tempo de servizo o transcorrido ata a data do auto. O mesmo precepto dispón tamén que se poderá fixar no devandito auto, en atención ás circunstancias concorrentes e aos prexuízos ocasionados pola non readmisión ou pola readmisión irregular, unha indemnización adicional de ata quince días de salario por ano de servizo e un máximo de doce mensualidades.</p>
    <p>Correspóndelle á empresa a carga de probar que tivo lugar a readmisión do traballador, ex artigo 217 da LAC, pois o contrario supoñería obrigar o traballador a probar un feito negativo.</p>
    <p>Segundo. No presente caso, os feitos declarados probados resultan da documental que consta en autos, e da <em>ficta confessio</em> aplicada á parte demandada, conforme o artigo 91.2 de LRXS.</p>
    <p>Sobre a base da dita documental e atendidos os preceptos legais citados, procede declarar a extinción da relación laboral a data da presente resolución, e condenar solidariamente as executadas ao aboamento das percepcións económicas previstas nos puntos 1 e 2 do artigo 56 do ET, na forma indicada no artigo 281.2 letras b) e c) da LRXS.</p>
    <p>Terceiro. Conforme o anterior, a indemnización, que deberá calcularse a data da presente resolución, deberá selo na forma establecida na disposición transitoria quinta da Lei 3/2012, do 6 de xullo, de medidas urxentes para a reforma do mercado laboral (anterior disposición transitoria quinta do Real decreto lei 3/2012, do 10 de febreiro, de medidas urxentes para a reforma do mercado laboral, que entrou en vigor o día 12 de febreiro).</p>
    <p>A demandante veu traballando por conta da demanda desde o día 1 de febreiro de 2014 cun salario mensual de 634,73 euros con rateo de pagas extraordinarias.</p>
    <p>Pois ben, polo que respecta á indemnización, deberá calcularse a data da presente resolución, o que bota un total de 2.065,92 euros.</p>
    <p>Os salarios de tramitación desde o despedimento ata a data da presente resolución ascenden a 5.321.85 euros.</p>
    <p>Cuarto. No que atinxe á responsabilidade do Fogasa, debe estarse ao previsto nos artigos 33 do ET e 23 da LRXS.</p>
    <p>Vistos os preceptos legais citados e demais de xeral e pertinente aplicación,</p>
    <p>Parte dispositiva.</p>
    <p>Declaro extinguida a data da presente resolución a relación laboral que unía a Jaime Muñoz Gómez coa demandada Masalo10, S.L.U. e condeno a Masalo10, S.L.U. a aboarlle a Jaime Muñoz Gómez a suma de 2.065,92 euros en concepto de indemnización pola extinción da relación laboral, a suma de 5.321,85 euros en concepto de salarios de tramitación desde a data do despedimento ata a presente resolución, resultando un total de 7.387,77 euros.</p>
    <p>Notifíqueselles ás partes e ao Fogasa a presente resolución facéndolles saber que contra esta poden interpoñer recurso de reposición no prazo de tres días contados desde o seguinte ao da súa notificación.</p>
    <p>Así o acorda, manda e asina, Ana María Souto González, maxistrada xuíza de reforzo do Xulgado do Social número 1 de Santiago de Compostela.</p>
    <p>A maxistrada. A letrada da Administración de xustiza.</p>
    <p>E para que sirva de notificación en legal forma a Masalo10, S.L.U. en ignorado paradoiro, expido o presente para a súa inserción no Diario Oficial de Galicia.</p>
    <p>Santiago de Compostela, 25 de xaneiro de 2017</p>
    <footer><p>A letrada da Administración de xustiza</p></footer>

