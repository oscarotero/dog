---
date: '2018-09-05'
id: G0164-280818-0003
page: 40059
number: 169
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  EXTRACTO da Orde do 20 de agosto de 2018 pola que se convocan axudas para
  centros privados concertados da Comunidade Autónoma de Galicia no ámbito das
  bibliotecas escolares e o fomento da lectura para o curso 2018/19.
range: Orde
url: >-
  https://www.xunta.gal/dog/Publicados/2018/20180905/AnuncioG0164-280818-0003_gl.html
---
<p>BDNS (Identif.): 413260.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Beneficiarios</p>
    <p>Centros privados concertados interesados en participar nalgunha das seguintes liñas de axuda: </p>
    <p>a) Plan de mellora de bibliotecas escolares-concertados (continuación das axudas á actualización das bibliotecas escolares iniciadas en 2016 e incorporación ao Plan de mellora de bibliotecas escolares). </p>
    <p>b) Clubs de lectura-concertados (vinculados á biblioteca escolar, para realizar fóra das aulas, é dicir, do tempo das materias) e destinados a alumnado de ensino secundario obrigatorio.</p>
    <p>c) Radio na biblio-concertados (laboratorio de radio, vinculado á biblioteca escolar en centros xa integrados no Plan de mellora de bibliotecas escolares durante o curso 2017/18).</p>
    <p>d) Biblioteca inclusiva-concertados (melloras para a accesibilidade concretadas no mobiliario, equipamento e colección das bibliotecas escolares de centros ordinarios que contan con unidades concertadas de educación especial).</p>
    <p>Segundo. Bases reguladoras</p>
    <p>Orde do 20 de agosto de 2018 pola que se convocan axudas para centros privados concertados da Comunidade Autónoma de Galicia no ámbito das bibliotecas escolares e o fomento da lectura para o curso 2018/19.</p>
    <p>Terceiro. Obxectos e importes</p>
    <p>A través desta orde preténdese seleccionar novos centros para a súa incorporación ao Plan de mellora de bibliotecas escolares, así como apoiar a continuidade deste programa mediante a concesión de novas contías aos centros educativos incluídos en anteriores convocatorias (sempre que a través do seguimento que se realiza desde a coordinación do programa, e moi especialmente a través da memoria correspondente ao curso 2017/18, acaden unha valoración positiva. No caso dos centros concertados integrados en convocatorias anteriores que soliciten a súa continuidade, ademais deste requisito terase en conta a correcta xustificación da axuda recibida). Da mesma forma búscase seleccionar centros que desexen poñer en marcha o programa de Clubs de lectura (ensino secundario obrigatorio) ou Radio na biblio (co requisito de ser un centro incluído no Plan de mellora de bibliotecas escolares no curso 2017/18). Así mesmo, adxudicaranse axudas a centros concertados ordinarios con aulas concertadas de educación especial, destinadas a melloras na biblioteca para lograr avances como biblioteca inclusiva. </p>
    <p>A convocatoria recolle as especificacións para cada unha das liñas de axuda:</p>
    <p>1. Plan de mellora de bibliotecas escolares-concertados.</p>
    <p>a) As axudas concedidas a través desta convocatoria teñen como finalidade incentivar e impulsar o desenvolvemento de proxectos de biblioteca escolar que recollan:</p>
    <p>1) A organización, actualización e dinamización da biblioteca de centro, entendida como un centro de recursos de lectura, información e aprendizaxe.</p>
    <p>2) O deseño de espazos, recursos e actividades cun enfoque inclusivo.</p>
    <p>3) A incorporación de novas tendencias en materia bibliotecaria: espazos para a creación, a aprendizaxe manipulativa, a investigación, o traballo colaborativo e a construción do coñecemento de xeito compartido. </p>
    <p>4) A súa contribución á mellora dos procesos de ensino e de aprendizaxe e á adquisición das competencias clave do alumnado.</p>
    <p>5) O concepto de alfabetización múltiple (ou multialfabetismo) á hora de abordar a formación lectora do alumnado. </p>
    <p>6) O deseño e desenvolvemento de programas para a adquisición de competencias informacionais e mediáticas, é dicir, as competencias de uso, tratamento e produción de información nos diferentes soportes e formatos, así como o tratamento das linguaxes dos diferentes medios de comunicación. </p>
    <p>7) A imprescindible integración da cultura impresa e da cultura dixital.</p>
    <p>8) A realización de actividades de formación de usuarios das bibliotecas e os seus recursos.</p>
    <p>9) O papel da biblioteca escolar no desenvolvemento do proxecto lector de centro.</p>
    <p>10) O fomento da lectura e da escritura.</p>
    <p>11) A contribución da biblioteca á compensación das desigualdades sociais e á calidade do ensino que se imparte no centro. </p>
    <p>12) As posibilidades que ofrece para a incorporación de metodoloxías innovadoras e consecuentes coas necesidades educativas actuais.</p>
    <p>13) A implicación da biblioteca en actividades de extensión cultural destinadas a toda a comunidade escolar.</p>
    <p>b) A dotación global das axudas ascende a un máximo de 116.400 € e tramitarase con cargo ás seguintes partidas orzamentarias:</p>
    <p>1) 10.60.423A.780.2, destinada á adquisición de fondos documentais, en distinto soporte, por unha contía máxima de 27.600 € para o período setembro-decembro de 2018 e de 55.200 € para o período xaneiro-10 de xuño de 2019.</p>
    <p>2) 10.60.423A.780.1, para a renovación de mobiliario e outros equipamentos, por unha contía máxima de 9.600 € para o período setembro-decembro de 2018 e de 19.200 € para o período xaneiro-10 de xuño de 2019. </p>
    <p>3) 10.60.423A.482.0, para gastos de funcionamento da biblioteca, por unha contía máxima de 1.600 € para o período setembro-decembro de 2018 e de 3.200 € para o período xaneiro-10 de xuño de 2019.</p>
    <p>2. Clubs de lectura-concertados:</p>
    <p>a) Esta modalidade de axudas ten como obxectivo o de apoiar a creación de clubs de lectura en centros privados concertados que acollan alumnado de ensino secundario obrigatorio, mediante a asignación dunha contía para a posta en marcha desta actividade. O club de lectura deberá ter funcionamento ao longo de todo o curso 2018/19 e a súa finalidade será a de fomentar hábitos de lectura entre os participantes e contribuír á creación dun ambiente proclive á experiencia lectora entre os distintos sectores da comunidade educativa.</p>
    <p>b) O importe global máximo é de 21.000 €, que se tramitará a través da seguinte partida orzamentaria: 10.60.423A.780.5, por un máximo de 7.000 € para o período setembro-decembro de 2018, e de 14.000 € para o período xaneiro-10 de xuño de 2019.</p>
    <p>3. Radio na biblio-concertados:</p>
    <p>a) Ten como obxectivo o de estimular o desenvolvemento do modelo de biblioteca cara a «centros creativos de aprendizaxes» e promover a creación de emisoras/laboratorios de radio no contexto das bibliotecas escolares de centros concertados integrados no Plan de mellora de bibliotecas escolares, co fin de favorecer proxectos de educación das competencias informacionais e mediáticas do alumnado. Búscase, así mesmo, ampliar as linguaxes presentes na biblioteca, promover a expresión oral, a alfabetización múltiple e o traballo colaborativo de profesorado e alumnado.</p>
    <p>b) O importe global máximo é de 9.600 €, que se tramitarán a través das seguintes partidas orzamentarias:</p>
    <p>1) Aplicación 10.60.423A.780.4, destinada á adquisición de equipamentos necesarios para a posta en marcha de Radio na biblio-concertados, por un máximo de 2.000 € para o período setembro-decembro de 2018, e de 4.000 € para o período xaneiro-10 de xuño de 2019.</p>
    <p>2) Aplicación 10.60.423A.482.1, destinada a contratación de servizos puntuais de formación para o programa Radio na biblio-concertados, por un máximo de 1.200 € para o período setembro-decembro de 2018, e de 2.400 € para o período xaneiro-10 de xuño de 2019.</p>
    <p>4. Biblioteca inclusiva-concertados:</p>
    <p>a) A finalidade deste liña de axudas é a de estimular a mellora dos equipamentos e dos recursos presentes na biblioteca escolar que poidan facilitar o achegamento á lectura, ao mundo de ficción e de información e outras actividades propias da biblioteca escolar, a aquel alumnado que poida presentar dificultades de aprendizaxe recollidas no denominado alumnado con necesidades específicas de apoio educativo (ANEAE).</p>
    <p>b) Para esta modalidade de axudas establécese un importe máximo de 92.460 €, que se tramitarán a través da partida orzamentaria 10.60.423A.780.6, destinada á adquisición de equipamento, mobiliario e fondos para o programa Biblioteca inclusiva-concertados, por un máximo de 30.820 € para o período setembro-decembro de 2018, e de 61.640 € para o período xaneiro-10 de xuño de 2019.</p>
    <p>Cuarto. Prazo de presentación de solicitudes</p>
    <p>Será dun mes, contado a partir do día seguinte ao da publicación da orde de convocatoria no Diario Oficial de Galicia.</p>
    <p>Santiago de Compostela, 20 de agosto de 2018</p>
    <footer><p>Román Rodríguez González<br>Conselleiro de Cultura, Educación e Ordenación Universitaria</p></footer>

