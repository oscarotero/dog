---
date: '2023-09-14'
id: G0692-070923-0006
page: 52661
number: 175
agency: 'Consellería de Economía, Industria e Innovación'
section: III. Outras disposicións.
title: >-
  ORDE do 7 de setembro de 2023 de modificación da Orde do 15 de maio de 2023,
  pola que se establecen as bases reguladoras para a concesión, en réxime de
  concorrencia non competitiva, de subvencións para o Programa de modernización
  do comercio: Fondo Tecnolóxico, no marco do Plan de recuperación,
  transformación e resiliencia financiado pola Unión Europea-NextGenerationEU, e
  se procede á súa convocatoria para o ano 2023 (código de procedemento CO300G).
range: Orde
url: >-
  https://www.xunta.gal/dog/Publicados/2023/20230914/AnuncioG0692-070923-0006_gl.html
---
<p>Mediante a Orde do 15 de maio de 2023 (DOG núm. 101, do 30 de maio) establécense as bases reguladoras para a concesión, en réxime de concorrencia non competitiva, de subvencións para o Programa de modernización do comercio: Fondo Tecnolóxico, no marco do Plan de recuperación, transformación e resiliencia financiado pola Unión Europea-NextGenerationEU, e procédese á súa convocatoria para o ano 2023 (código de procedemento CO300G).</p>
    <p>O parágrafo segundo do artigo 1.4 das bases reguladoras establece que, en concreto, se considerarán subvencionables as actuacións previstas no artigo 4 destas bases reguladoras, sempre que sexan realizadas e efectivamente pagadas desde o 1 de xaneiro de 2023 ata o 29 de setembro de 2023.</p>
    <p>Pola súa banda, o artigo 18.1 das bases reguladoras dispón que o pagamento da subvención quedará condicionado á presentación, na forma sinalada no artigo 7 da convocatoria e ata o 29 de setembro de 2023, dunha copia da documentación indicada no propio artigo 18.1.</p>
    <p>Tendo en conta o longo proceso de avaliación e co fin de optimizar os procesos de xestión, e dado que non se causa prexuízo a terceiros, procede ampliar o período subvencionable e o prazo de presentación da documentación xustificativa por parte das persoas beneficiarias.</p>
    <p>A teor do exposto, en virtude das competencias que ten atribuídas a Consellería de Economía, Industria e Innovación en materia de comercio interior, e no exercicio das atribucións que me foron conferidas,</p>
    <h2>DISPOÑO:</h2>
    <p>Artigo único. Modificación do anexo I da Orde do 15 de maio de 2023 pola que se establecen as bases reguladoras para a concesión, en réxime de concorrencia non competitiva, de subvencións para o Programa de modernización do comercio: Fondo Tecnolóxico, no marco do Plan de recuperación, transformación e resiliencia financiado pola Unión Europea-NextGenerationEU, e se procede á súa convocatoria para o ano 2023 (código de procedemento CO300G)</p>
    <p>Un. Modifícase o segundo parágrafo do artigo 1.4 do anexo I da referida orde, que queda redactado nos seguintes termos:</p>
    <p>«En concreto, consideraranse subvencionables as actuacións previstas no artigo 4 destas bases reguladoras sempre que sexan realizadas e efectivamente pagadas desde o 1 de xaneiro de 2023 ata o 10 de novembro de 2023».</p>
    <p>Dous. Modifícase o primeiro parágrafo do artigo 18.1 do anexo I da referida orde, que queda redactado nos seguintes termos:</p>
    <p>«O pagamento da subvención quedará condicionado á presentación, na forma sinalada no artigo 7 da convocatoria e ata o 10 de novembro de 2023, dunha copia da seguinte documentación:».</p>
    <p>Disposición derradeira única. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 7 de setembro de 2023</p>
    <footer><p>María Jesús Lorenzana Somoza<br>Conselleira de Economía, Industria e Innovación</p></footer>

