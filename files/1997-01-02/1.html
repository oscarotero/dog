---
date: '1997-01-02'
id: FA0A
page: 4
number: 1
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Decreto 444/1996, do 13 de decembro, polo que se regulan as actividades
  escolares complementarias, as actividades extraescolares e os servicios
  complementarios dos centros privados en réxime de concerto.
range: Decreto
url: 'https://www.xunta.gal/dog/Publicados/1997/19970102/AnuncioFA0A_gl.html'
---
<p>A Disposición derradeira primeira da Lei orgánica 9/1995, de 20 de novembro da participación, avaliación e goberno dos centros docentes, modifica a Lei orgánica 8/1985, de 3 de xullo, reguladora do dereito a educación, nos seus artigos 51 e 61 que fan referencia ás actividades escolares complementarias, actividades extraescolares e ós servicios complementarios dos centros privados en réxime de concerto.</p>
<p>Sobre a base de autorización expresa prevista no punto 2 da devandita disposición derradeira primeira da Lei orgánica 9/1995 procede a modificación do Decreto 61/1987, do 17 de marzo, polo que se regulan as actividades e servicios complementarios dos centros privados en réxime de concerto, para adaptalo ó establecido na citada Lei orgánica 9/1995.</p>
<p>Por isto, de conformidade coas competencias que en materia de educación ten atribuídas a Comunidade Autónoma de Galicia, en virtude do establecido no artigo 31 do Estatuto de autonomía, por proposta da Consellería de Educación e Ordenación Universitaria, logo do informe do Consello Escolar de Galicia, de acordo co dictame do Consello Consultivo de Galicia e de deliberación do Consello da Xunta de Galicia na súa reunión do día trece de decembro de mil novecentos noventa e seis,</p>
<p>DISPOÑO:</p>
<p>Artigo 1º</p>
<p>O presente decreto regula as actividades escolares complementarias, as actividades extraescolares e os servicios complementarios que se realicen nos centros privados concertados do ámbito da Consellería de Educación e Ordenación Universitaria de Galicia, segundo o disposto no artigo 51.4º da Lei orgánica 8/1985, do 3 de xullo, reguladora do dereito á educación, modificada pola disposición adicional primeira da Lei orgánica 9/1995, do 20 de novembro da participación, avaliación e goberno dos centros docentes.</p>
<p>Artigo 2º</p>
<p>As actividades escolares complementarias, as actividades extraescolares e os servicios complementarios terán carácter voluntario para os alumnos, non poderán supoñer discriminación para ningún membro da comunidade educativa e non terán carácter lucrativo.</p>
<p>Artigo 3º</p>
<p>Os centros privados concertados gozarán de autonomía para establecer actividades escolares comple</p>
<p>mentarias, actividades extraescolares e servicios complementarios dentro dos fins fixados nas leis e neste decreto.</p>
<p>Artigo 4º</p>
<p>1. Terán carácter de actividades escolares complementarias aquelas que se realizan co alumnado en horario lectivo e que, formando parte da programación, teñen carácter diferenciado polo momento, espacio ou recursos que utilizan.</p>
<p>2. As actividades complementarias que non supoñan a percepción de cantidades como contraprestación destas, non precisarán autorización por parte do delegado provincial da Consellería de Educación e Ordenación Universitaria.</p>
<p>3. As actividades complementarias que supoñan a percepción de cantidades como contraprestación destas, mesmo no caso de que as ditas actividades sexan promovidas por persoas ou entidades distintas á titularidade do centro, deberán ser aprobadas polo consello escolar como parte da programación xeral do centro e, autorizadas polo delegado provincial da Consellería de Educación e Ordenación Universitaria, logo da proposta do Consello Escolar do centro.</p>
<p>4. As actividades complementarias impartidas por profesores do cadro de persoal do centro non poderán imputar custos de persoal.</p>
<p>Artigo 5º</p>
<p>Teñen carácter de actividades extraescolares aquelas que, sendo organizadas polo centro e figurando na programación xeral anual, aprobada polo consello escolar, se realizan fóra de horario lectivo.</p>
<p>Artigo 6º</p>
<p>Terán carácter de servicios complementarios os comedores escolares, o transporte escolar, os gabinetes médicos ou psicopedagóxicos ou calquera outro de natureza análoga, directamente relacionados coa actividade do centro docente.</p>
<p>Artigo 7º</p>
<p>As cotas para a realización das actividades extraescolares e uso de servicios complementarios que deban aporta-los usuarios deberán ser aprobadas, logo de proposta do titular, polo consello escolar do centro e comunicadas ó delegado provincial da Consellería de Educación e Ordenación Universitaria.</p>
<p>Artigo 8º</p>
<p>Para efectos das actividades escolares complementarias e das actividades extraescolares enténdese por horario lectivo o que comprende toda a xornada escolar, incluídos os períodos de lecer, que poidan establecerse entre clases consecutivas.</p>
<p>Artigo 9º</p>
<p>As actividades escolares complementarias e as actividades extraescolares nas que non participe a totalidade dos alumnos non repercutirán nin serán esixibles para efectos de avaliación.</p>
<p>Artigo 10º</p>
<p>Non poderá autorizarse a percepción de cantidades como contraprestación por actividades de recuperación, apoio ou reforzo durante o curso escolar para a superación de dificultades de aprendizaxe, nin por titoría vixiada, utilización de biblioteca, actividades de estudio ou semellantes.</p>
<p>Artigo 11º</p>
<p>1. Ó inicio do curso escolar deberá facilitárselle ós pais ou titores dos alumnos información detallada sobre as actividades escolares complementarias, actividades extraescolares e servicios complementarios que ofrezan os centros, na que se fará constar expresamente o carácter voluntario e non lucrativo destas actividades e servicios; de se-lo caso, faranse consta-las percepcións autorizadas pola Delegación Provincial da Consellería de Educación e Ordenación Universitaria e as aprobadas polo Consello Escolar do centro.</p>
<p>2.Co fin de que ningún membro da comunidade educativa resulte discriminado como consecuencia da realización destas actividades e de facer efectivo o principio de voluntariedade, os centros privados concertados que realicen actividades extraescolares ou presten servicios complementarios, sempre fóra do horario lectivo, deberán garanti-lo transporte dos alumnos que non desexen participar nas ditas actividades e servicios complementarios, unha vez concluída a xornada escolar destes.</p>
<p>3. Se, como consecuencia da organización do servicio de transporte escolar para os alumnos que participen nas actividades e servicios complementarios a que se refire o parágrafo anterior, se producise un incremento no custo do servicio, este deberá ser sufragado exclusivamente polos alumnos que participen nas ditas actividades e, polo tanto, ser obxecto de proposta separada.</p>
<p>Artigo 12º</p>
<p>1. Percibir cantidades por actividades escolares complementarias, actividades extraescolares ou por servicios escolares que non fosen debidamente aprobadas e autorizados de acordo co establecido neste decreto, será causa de incumprimento do concerto por parte do titular do centro.</p>
<p>2. Considerarase causa grave cando do expediente administrativo instruído para o efecto e, se é o, de sentencia da xurisdicción competente, resulte que o incumprimento se produciu por ánimo de lucro, con intencionalidade evidente, con perturbación manifesta na prestación do servicio do ensino ou de forma reiterada ou reincidente.</p>
<p>Artigo 13º</p>
<p>O incumprimento grave do concerto educativo dará lugar ás seguintes sancións:</p>
<p>a) Imposición de multa, que estará comprendida entre un tercio e o dobre do importe do concepto outros gastos do módulo económico do concerto edu</p>
<p>cativo vixente no período no que se determine a imposición da multa.</p>
<p>A Consellería de Educación e Ordenación Universitaria determinará o importe da multa, dentro dos límites establecidos no parágrafo anterior e poderá proceder ó cobro da multa por vía da compensación contra as cantidades que deba aboar ó titular do centro en aplicación do concerto educativo.</p>
<p>b) A reiteración ou reincidencia de incumprimentos graves dará lugar á rescisión do concerto. Neste caso, co fin de non prexudica-los alumnos xa escolarizados no centro, a Consellería de Educación e Ordenación Universitaria poderá impoñe-la rescisión progresiva do concerto.</p>
<p>Artigo 14º</p>
<p>A reiteración de incumprimentos graves a que se refire o artigo anterior será constatada pola Consellería de Educación e Ordenación Universitaria de acordo cos seguintes criterios:</p>
<p>a) Cando se trate da reiteración de faltas cometidas con anterioridade, bastará con que esta situación se poña de manifesto na comisión de conciliación que se constitúa por esta causa.</p>
<p>b) Cando se trate dunha nova falta de tipificación distinta á cometida con anterioridade, será necesaria a instrucción do correspondente expediente administrativo, unha vez rematados os trámites da oportuna comisión de conciliación.</p>
<p>Artigo 15º</p>
<p>O incumprimento non grave dará lugar a apercibimento por parte da Consellería de Educación e Ordenación Universitaria. Se o titular non reparase este incumprimento, a Consellería de Educación e Ordenación Universitaria apercibirao de novo, advertíndolle que, de persistir na dita actitude, dará lugar a un incumprimento grave.</p>
<p>Artigo 16º</p>
<p>A inspección educativa supervisará o programa anual de actividades escolares complementarias, actividades extraescolares e servicios complementarios, comprobando a súa adecuación ó establecido neste decreto.</p>
<p>Disposición adicional</p>
<p>De conformidade co disposto no artigo 50 da LODE, os centros concertados consideraranse asimilados ás fundacións benéfico docentes para efectos da aplicación a eles dos beneficios fiscais e non fiscais que estean recoñecidos ás citadas entidades, con independencia de cantos outros puidesen corresponderlles en consideración ás actividades educativas que desenvolven.</p>
<p>Disposición derrogatoria única</p>
<p>Quedan derrogadas as seguintes normas:</p>
<p>a) Decreto 61/1987, do 17 de marzo, polo que se regulan as actividades e servicios complementarios dos centros privados en réxime de concerto.</p>
<p>b) Orde de 3 de setembro de 1993 pola que se dictan instruccións para o procedemento de autorización das cantidades que se percibirán como contraprestación por actividades complementarias e de servicios nos centros privados en réxime de concerto.</p>
<p>Disposición derradeira</p>
<p>Primeira.-Autorízase a Consellería de Educación e Ordenación Universitaria para dictar tódalas disposicións que sexan precisas para o desenvolvemento e execución do disposto neste decreto.</p>
<p>Segunda.-O presente decreto entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, trece de decembro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>9599</p>

