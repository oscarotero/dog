---
date: '1997-01-02'
id: FA32
page: 54
number: 1
agency: 'CONSELLERÍA DE FAMILIA, MULLER E XUVENTUDE'
section: III. OUTRAS DISPOSICIÓNS
title: >-
  Orde do 17 de decembro de 1996 pola que se regulan as subvencións a concellos
  para a realización de actividades dirixidas á xuventude e promoción da
  información xuvenil.
range: Orde
url: 'https://www.xunta.gal/dog/Publicados/1997/19970102/AnuncioFA32_gl.html'
---
<p>A Consellería de Familia, Muller e Xuventude entende que para acada-los obxectivos de participación efectiva da nosa xuventude nos diferentes ámbitos da sociedade actual, facilitándolle a súa integración social e laboral, e o acceso por parte dela a unha información axeitada ás súas demandas informativas en igualdade de oportunidades en todo o territorio da Comunidade Autónoma galega, é fundamental promove-lo feito asociativo xuvenil así como as actuacións e canles dirixidos a consolidar e garanti-lo acceso á unha información ampla, obxectiva e actualizada dirixida á nosa xuventude, prestándolles apoio ás accións que neste sentido emprendan os concellos dentro da súa competencia é ámbito territorial, como entes próximos ó cidadán e coñecedores das necesidades e da problemática xuvenil propia de cada un deles.</p>
<p>Entre as tarefas propias das competencias dos concellos referidas á xuventude, a Consellería de Familia, Muller e Xuventude considera, polo tanto, de máximo interese colaborar na promoción das actuacións dirixidas a garanti-lo acceso a unha información orientada á xuventude e ás súas necesidades, de actividades formativas e educativas no ámbito do tempo libre, e na potenciación do asociacionismo xuvenil, actuacións que necesariamente deben influír no desenvolvemento comunitario e na formación integral da nosa xuventude.</p>
<p>A orde da Consellería de Economía e Facenda, do 2 de xuño de 1986, posibilita a tramitación anticipada de expedientes de gasto. O artigo 1º.1 desta orde establece que os expedientes de gasto imputables ós capítulos IV, VI e VII dos orzamentos xerais da Comunidade Autónoma poderán iniciarse no exercicio orzamentario inmediatamente anterior a aquel no que se vaia materializa-la contraprestación, sempre que exista crédito adecuado e suficiente no proxecto de orzamentos xerais da Comunidade Autónoma, unha vez que ese proxecto estea aprobado polo Consello da Xunta e que corresponda ó exercicio orzamentario no que se vaia materializa-la contraprestación.</p>
<p>A aplicación desta orde supón a posibilidade de axiliza-lo proceso de execución orzamentaria, beneficiando moi especialmente ós propios administrados e sen mingua da soberanía do Parlamento, toda vez que o artigo 3.2 dispón que, no suposto de subvención, a autorización do gasto e a con</p>
<p>tracción da obriga se demorán ata a aprobación do crédito que vaia ampara-lo gasto. Por todo isto,</p>
<p>DISPOÑO:</p>
<p>Artigo 1º.-Obxecto.</p>
<p>1. A Consellería de Familia, Muller e Xuventude, con cargo á aplicación orzamentaria 14.03.355B.460 dos orzamentos xerais da Comunidade Autónoma de Galicia para o ano 1997, concederalles subvención ós concellos de Galicia para o fomento e realización de actividades dirixidas á xuventude.</p>
<p>2. Poderán ser obxecto de subvención as actividades destinadas a:</p>
<p>a) Promoción da información xuvenil, comprendendo os gastos derivados do normal funcionamento dun servicio de información xuvenil (contratación de persoal, gastos correntes), así como das actividades de dinamización da información: edición de soportes informativos, información e orientación para a promoción do emprego xuvenil, campañas de difusión estacionais e utilización de medios de comunicación.</p>
<p>b) Realización de actividades de carácter socioeducativo dirixidas á trata-las distintas problemáticas que hoxe en día afectan a xuventude, con especial incidencia no tema do alcoholismo.</p>
<p>c) Campañas informativas de carácter socioeducativo dirixidas á promoción do respecto polos valores e dereitos humanos, enmarcados dentro do ano internacional contra o racismo proclamado pola Unión Europea.</p>
<p>d) Fomento do asociacionismo xuvenil e participación da mocidade nos diferentes ámbitos da vida da comunidade.</p>
<p>e) Actividades de animación sociocultural no ámbito do ocio e o tempo libre.</p>
<p>f) Tódalas actividades que se consideren apropiadas para a promoción da xuventude nos termos de formación cultural, humana e integral da persoa.</p>
<p>3. Quedarán excluídos, para os efectos do parágrafo anterior, os programas docentes e deportivos previstos en plans regulados de ensino e deporte escolar e federativo.</p>
<p>Artigo 2º.-Destinatarios.</p>
<p>Poderán solicitar subvencións tódolos concellos da Comunidade Autonoma galega.</p>
<p>Artigo 3º.-Normas xerais sobre subvencións. Documentación.</p>
<p>1. As solicitudes dirixiránselle á conselleira de Familia, Muller e Xuventude e presentaranse no rexistro xeral da Consellería de Familia, Muller e</p>
<p>Xuventude, nos rexistros das delegacións provinciais desta, ou por calquera dos procedementos establecidos no artigo 38.4º da vixente Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. As solicitudes irán acompañadas da seguinte documentación:</p>
<p>a) Breve memoria explicativa do proxecto de actividades que se pretenden realizar, especificando para cada unha delas: actuacións que comprenderá a realización da actividade, número calculado de beneficiarios, lugar e datas de realización, obxectivos perseguidos, así como unha sucinta referencia ás necesidades que motivan a realización da actividade, e orzamento de gastos por capítulos.</p>
<p>b) Certificación do secretario que recolla o acordo do órgano competente, en virtude do cal se solicita a subvención.</p>
<p>3. O prazo de presentación de solicitudes será de 30 días naturais, contados a partir do día seguinte ó da publicación da presente orde no Diario Oficial de Galicia.</p>
<p>4. Por parte da Dirección Xeral de Xuventude, poderá requirirse dos solicitantes, se fose necesario, a emenda dos defectos apreciados na documentación presentada, de acordo co previsto no artigo 71 da Lei de réxime xurídico das administracións públicas e do procedemento administrativo común.</p>
<p>Artigo 4º.-Criterios de valoración.</p>
<p>Na avaliación dos proxectos presentados polos concellos terán consideración prioritaria os relacionados nos apartados a, b e c do artigo 1.2. Así mesmo, e dentro de cada un destes tipos de actividades, terán consideración preferente os seguintes criterios:</p>
<p>-Adecuación das actuacións que posibilitarán a actividade ó fin perseguido.</p>
<p>-Aqueles que se desenvolvan no medio rural.</p>
<p>-Número de beneficiarios e proxección social das actividades programadas.</p>
<p>-As que teñan algún compoñente educativo ou formativo sobre as meramente lúdicas.</p>
<p>-A relación entre a actividade que se vaia desenvolver e as necesidades ou problemática propia ou máis destacable de cada concello.</p>
<p>-As que leven consigo a contratación de personal.</p>
<p>Artigo 5º.-Contía máxima da subvención.</p>
<p>A contía da subvención concedida non poderá supera-lo 75% do orzamento da actividade ou conxunto de actividades obxecto de subvención.</p>
<p>Artigo 6º.-Resolución.</p>
<p>1. Recibidas as solicitudes, coa documentación presentada, serán sometidas a informe dos servicios técnicos da Dirección Xeral de Xuventude. O director xeral de Xuventude elevará a correspondente proposta á conselleira de Familia, Muller e Xuventude, que resolverá.</p>
<p>2. A resolución seralles notificada a tódolos solicitantes, no prazo máximo de tres meses, contados desde o remate do prazo de presentación das solicitudes.</p>
<p>Transcorrido o dito prazo sen que recaia resolución expresa, deberá entenderse desestimada a petición correspondente.</p>
<p>3. Os solicitantes ós que non se lles concedese a subvención disporán dun prazo de 30 días naturais, contados a partir da comunicación da resolución, para retira-la documentación presentada. Transcorrido este prazo, arquivarase sen máis trámite.</p>
<p>Artigo 7º.-Pagamento anticipado.</p>
<p>Unha vez concedida a subvención e notificada a resolución, a Dirección Xeral de Xuventude poderá efectuar proposta de pagamento anticipado dun 50% sobre a subvención concedida, para aquelas que non superen o importe de 1.000.000 de pesetas.</p>
<p>Nos demais casos, poderán acordarse pagamentos parciais, a medida que o beneficiario xustifique os gastos, e a conta de liquidación ata unha porcentaxe do 80% da subvención concedida, podendo autorizarse, non obstante, un anticipo do 10%, de acordo co disposto na Lei de presupostos xerais da Comunidade Autónoma de Galicia para o ano 1997.</p>
<p>Para os efectos de facer efectivo o anticipo do 10% previsto para aquelas subvencións que superen o millón de pesetas, será preciso remitir, como requisito previo, certificación do secretario do concello beneficiario na que se faga consta-la necesidade do anticipo para poder inicia-las actividades obxecto de subvención.</p>
<p>Artigo 8º.-Xustificación da subvención e pagamento.</p>
<p>1. Unha vez realizada a actividade, remitiranse os xustificantes do gasto no que se incorreu ou certificación expedida polo secretario do concello, na que se farán consta-las actividades realizadas segundo o proxecto presentado e subvencionado.</p>
<p>Os xustificantes ou certificacións deberán ser remitidos á Dirección Xeral de Xuventude antes do día 31 de outubro de 1997.</p>
<p>2. Recibida e comprobada a documentación á que fai referencia o apartado 1º do presente artigo, o director xeral de Xuventude realizará proposta de</p>
<p>pagamento da subvención, de acordo coa normativa orzamentaria que sexa de aplicación.</p>
<p>Artigo 9º.-Obrigas do beneficiario.</p>
<p>Os concellos subvencionados quedarán obrigados:</p>
<p>1. No caso dos que recibisen axudas con cargo ós orzamentos da Dirección Xeral de Xuventude correspondentes ó ano 1996, deberán cumpri-lo requisito de telas debidamente xustificadas.</p>
<p>2. A non modifica-la programación de actividades aprobadas sen autorización expresa do director xeral de Xuventude.</p>
<p>3. A facer constar na publicidade e difusión que se xere, así como en todos aqueles soportes informativos e publicacións que se realicen, que as actividades foron subvencionadas pola Consellería de Familia, Muller e Xuventude.</p>
<p>4. A integrarse, no caso de non o estar, na Rede Galega de Información e Documentación Xuvenil, conforme o procedemento establecido no artigo 13 do Decreto 53/1994, do 4 de marzo. Esta condición será esixible para os proxectos de actividades recollidas no apartado a) do artigo 1.2 que fosen obxecto de subvención, como requisito previo para poder cobra-la subvención concedida.</p>
<p>Artigo 10º.-Control e posible anulación da subvención.</p>
<p>A Dirección Xeral de Xuventude reserva para si o dereito a orientar tecnicamente as actividades, a comproba-los datos económicos, así como a efectiva realización destas, e a estender e dar a coñecer publicamente as actividades subvencionadas.</p>
<p>A Consellería de Familia, Muller e Xuventude poderá anular total ou parcialmente a subvención concedida, cando se incumpra o obxecto do programa ou algunha das condicións establecidas nos artigos 7, 8 e 9 da presente orde, e solicita-la devolución das cantidades percibidas, de habelas, nos prazos que establece o Regulamento xeral de recadación e a vixente Lei de réxime xurídico das administracións públicas e do procedemento administrativo común.</p>
<p>Disposición adicional</p>
<p>No caso de que, unha vez dictada a resolución de concesión de axudas amparadas nesta orde, quedase crédito orzamentario sen adxudicar, poderase publicar unha segunda orde de convocatoria de axudas. En todo caso, a concesión de axudas terá como límite a cantidade consignada na correspondente</p>
<p>aplicación económica dos orzamentos xerais da Comunidade Autónoma para o ano 1997.</p>
<p>Disposicións derradeiras</p>
<p>Primeira.-Facúltase o director xeral de Xuventude para dictar, no ámbito da súa competencia, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia, pero no que se refire ós prazos de execución, poderanse subvencionar actividades realizadas polos concellos desde o 1 de xaneiro de 1997, se son actividades que se consideran importantes para a xuventude e cumpren os requisitos e condicións establecidas nesta orde.</p>
<p>Santiago de Compostela, 17 de decembro de 1996.</p>
<p>Manuela López Besteiro</p>
<p>Conselleira de Familia, Muller e Xuventude</p>
<p>9379</p>

