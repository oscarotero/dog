---
date: '2022-01-26'
id: G0599-301221-0007
page: 4791
number: 17
agency: Consellería de Emprego e Igualdade
section: III. Outras disposicións.
title: >-
  EXTRACTO da Orde do 23 de decembro de 2021 pola que se establecen as bases
  reguladoras e a convocatoria pública para a concesión de subvencións para a
  contratación de persoal técnico para a realización de actividades de
  orientación laboral no exercicio 2022 (código de procedemento TR331A).
range: Orde
url: >-
  https://www.xunta.gal/dog/Publicados/2022/20220126/AnuncioG0599-301221-0007_gl.html
---
<p>BDNS (Identif.): 606812.</p>
    <p>De conformidade co previsto no artigo 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Entidades beneficiarias</p>
    <p>a) As entidades locais, coa excepción das entidades de ámbito territorial provincial, ou entidades públicas dependentes ou vinculadas a unha das anteriores, cuxa titularidade corresponda integramente a ela, sempre que por si soas ou asociadas entre concellos limítrofes teñan unha media de paro rexistrado no ano 2021 superior a 350 persoas ou formen parte dunha agrupación que comprenda, cando menos, tres concellos limítrofes galegos (ou dous no caso de que un deles proceda da fusión de concellos).</p>
    <p>Neste caso, un mesmo concello non poderá presentar solicitude por si só e en agrupación a través de convenio de colaboración.</p>
    <p>b) As confederacións e asociacións empresariais e sindicais de Galicia, e as fundacións delas dependentes con experiencia na realización de accións de orientación laboral.</p>
    <p>c) As seguintes entidades sen ánimo de lucro que realicen accións de orientación laboral de acordo co previsto nestas bases reguladoras:</p>
    <p>– Entidades especializadas en atención a persoas con discapacidade.</p>
    <p>– Entidades que teñan por obxecto a atención a un colectivo específico de persoas en determinadas situacións de exclusión social (por razóns étnicas, adiccións, exreclusos, etc.).</p>
    <p>– Entidades non incluídas nos 2 puntos anteriores que teñan entre as súas finalidades a atención a colectivos de persoas en risco de exclusión social ou situación de vulnerabilidade.</p>
    <p>Todas estas entidades deberán xustificar e cuantificar a súa atención a un número significativo de persoas na dita situación.</p>
    <p>Para os efectos desta orde, entenderase como entidade sen ánimo de lucro aquela entidade en que concorra a forma xurídica de asociación segundo a clasificación establecida pola Administración tributaria en relación co número de identificación fiscal.</p>
    <p>Segundo. Obxecto</p>
    <p> Esta orde ten por finalidade o establecemento das bases reguladoras, así como a convocatoria, en réxime de concorrencia competitiva, das axudas e subvencións ás entidades que presten servizos de orientación laboral para o emprego e asistencia para o autoemprego, articulados en itinerarios personalizados para o emprego e dirixidos a mellorar as posibilidades de ocupación das persoas demandantes de emprego inscritas no Servizo Público de Emprego de Galicia, a través da contratación de persoal técnico de orientación laboral para o exercicio 2022, no ámbito da colaboración da Consellería de Emprego e Igualdade coas entidades locais e entidades sen ánimo de lucro, como instrumento para promover a configuración dunha rede especializada na mellora da empregabilidade e ocupabilidade das persoas demandantes de emprego inscritas no Servizo Público de Emprego de Galicia (código de procedemento TR331A).</p>
    <p>Terceiro. Bases reguladoras</p>
    <p>Orde do 23 de decembro de 2021 pola que se establecen as bases reguladoras e a convocatoria pública para a concesión de subvencións para a contratación de persoal técnico para a realización de actividades de orientación laboral no exercicio 2022 (código de procedemento TR331A).</p>
    <p>Cuarto. Importe</p>
    <p>Para a concesión destas axudas destínanse 2.700.000 euros a entidades locais e 4.150.000 euros a entidades sen ánimo de lucro, o que supón un total de 6.850.000 euros.</p>
    <p>Quinto. Contía</p>
    <p>26.000 euros por cada persoa técnica de orientación laboral contratada a tempo completo durante un período de 12 meses.</p>
    <p>29.000 euros por cada persoa técnica de orientación laboral contratada a tempo completo durante un período de 12 meses, no caso das entidades sen ánimo de lucro que teñan entre as súas finalidades fundacionais e se dediquen prioritaria e habitualmente á realización de actividades de atención a persoas con discapacidade.</p>
    <p>Sexto. Prazo de presentación de solicitudes</p>
    <p>Un mes, contado desde o día seguinte ao da publicación da presente orde no Diario Oficial de Galicia. Para estes efectos, entenderase como último día do prazo o correspondente ao mesmo ordinal do día da publicación.</p>
    <p>Santiago de Compostela, 23 de decembro de 2021</p>
    <footer><p>Mª Jesús Lorenzana Somoza<br>Conselleira de Emprego e Igualdade</p></footer>

