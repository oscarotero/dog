---
date: '1999-12-30'
id: 13E5E
page: 15
number: 251
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Decreto 340/1999, do 16 de decembro, polo que se establece o modelo de xestión
  e administración do Hospital do Salnés.
range: Decreto
url: 'https://www.xunta.gal/dog/Publicados/1999/19991230/Anuncio13E5E_gl.html'
---
<p>O Real decreto lei 10/1996, do 17 de xuño, posibilita a constitución de fundacións de natureza ou titularidade pública como forma de xestión dos hospitais.</p>
<p>A Lei 15/1997, do 25 de abril, (BOE do 26 de abril), dálle nova redacción ó artigo único do dito real decreto lei e recolle expresamente a posibilidade de xestión e administración dos ditos centros a través de calquera entidade de natureza ou titularidade pública admitidas en dereito.</p>
<p>Neste sentido, a lei establece que a xestión e administración dos centros e servicios sanitarios e sociosanitarios pode levarse a cabo directa ou indirectamente a través de calquera entidade de natureza ou titularidade pública admitidas en dereito.</p>
<p>Esta lei avoga por acadar unha maior flexibilización e autonomía na xestión sanitaria como medio de mellora-la eficacia dos centros e establecementos sanitarios, dando resposta á demanda maioritaria da nosa sociedade, que así o require.</p>
<p>As fundacións, recoñecidas no artigo 34 da Constitución e no artigo 35.1º do Código Civil, regúlanse dun xeito máis específico no ámbito da Comunidade Autónoma a través da Lei 7/1983, do 22 de xuño, de réxime das fundación de interese galego (Diario Oficial de Galicia nº 89, do 20 de xullo), e da Lei 11/1991, do 8 de novembro, de reforma da Lei 7/1983, do 22 de xuño, de réxime das fundacións de interese galego (Diario Oficial de Galicia nº 219, do 12 de novembro de 1991), onde se determina a organización, estructura, funcionamento, financiamento e extinción das fundacións concibíndoas como organizacións constituídas sen ánimo de lucro con afectación do seu patrimonio á realización de fins de interese social.</p>
<p>A experiencia na xestión doutros centros sanitarios por medio de fundacións aconsellan xestiona-lo Hospital Comarcal do Salnés a través da constitución dunha fundación.</p>
<p>A adopción desta modalidade organizativa de xestión nos centros, servicios e establecementos sanitarios non desvirtúa o carácter público da prestación nin as garantías que o envolven, que están referidas ó servicio como relación xurídica entre a Administración titular e o usuario, con independencia da forma xurídica de xestión a que se acollan.</p>
<p>Na súa virtude, por proposta do conselleiro de Sanidade e Servicios Sociais e logo de deliberación do Consello da Xunta de Galicia na súa reunión do día dezaseis de decembro de mil novecentos noventa e nove,</p>
<p>DISPOÑO:</p>
<p>1. A xestión e administración do Hospital do Salnés realizarase, a través da fundación denominada Fundación Pública Hospital Comarcal do Salnés, que se constituirá mediante escritura pública.</p>
<p>2.1. Os órganos de dirección desta fundación serán:</p>
<p>a) Órgano de goberno: o padroado.</p>
<p>b) Órgano de xestión: o director xerente e demais cargos directivos de primeiro nivel da fundación.</p>
<p>2. A composición, funcións e funcionamento dos órganos de dirección axustaranse ó disposto nos seus estatutos e, en todo caso, ó disposto no Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego e demais disposicións aplicables.</p>
<p>3. O protectorado sobre esta fundación será exercido pola Xunta de Galicia, e terá por obxecto asegurar e controla-lo cumprimento da vontade dos fundadores, así como as normas aplicables, tanto na</p>
<p>súa constitución como no seu funcionamento, de conformidade co indicado no Decreto 248/1992, do 18 de xuño, e será desempeñada pola consellería competente en materia de sanidade, sen prexuízo das atribucións que lle competan á Consellería da Presidencia e Administración Pública, en materia non sanitaria.</p>
<p>4. Tódalas actividades que constitúen o obxecto fundacional desenvolveranse con suxeición ós criterios de planificación e coordinación e ás directrices de carácter xeral emanadas da Consellería de Sanidade e Servicios Sociais e do Servicio Galego de Saúde no ámbito das súas respectivas competencias.</p>
<p>5. O réxime patrimonial, financeiro e contable da Fundación Pública do Hospital Comarcal do Salnés estará conforme co disposto na Lei 7/1983, do 22 de xuño, de réxime das fundacións de interese galego, na Lei 11/1991, do 8 de novembro, de reforma da anterior, no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia e no Decreto 248/1992, do 18 de xuño, polo que se aproba o Regulamento de organización e funcionamento do procterorado das fundacións de interese galego, e demais normativa aplicable.</p>
<p>6. O persoal ó servicio desta fundación aterase á seguinte normativa:</p>
<p>a) O réxime xurídico será o previsto nos respectivos estatutos.</p>
<p>b) Os sistemas de selección axustaranse á Lei 10/1996, do 5 de novembro, de actuacións de entes e empresas nas que ten participación maioritaria a Xunta de Galicia en materia de persoal e contratación (Diario Oficial de Galicia nº 227, do 20 de novembro).</p>
<p>Disposicións adicionais</p>
<p>Primeira.-Apróbanse os estatutos da Fundación Pública Hospital Comarcal do Salnés, que figuran como anexo.</p>
<p>Segunda.-Facúltase o conselleiro de Sanidade e Servicios Sociais para o desenvolvemento do presente decreto e para concorrer ó outorgamento das cartas fundacionais.</p>
<p>Terceira.-A dotación inicial, que será achegada pola Xunta de Galicia, para a constitución da fundación será de 50.000.000 (cincuenta millóns) de pesetas.</p>
<p>Disposición derradeira</p>
<p>O presente decreto entrará en vigor o día da súa publicación no Diario Oficial de Galicia.</p>
<p>Santiago de Compostela, dezaseis de decembro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>
<p>Estatutos da Fundación Pública Hospital Comarcal do Salnés</p>
<p>Capítulo I</p>
<p>Disposicións xerais</p>
<p>Artigo 1º.-Denominación, natureza, nacionalidade, ámbito e domicilio.</p>
<p>1. A Fundación Pública Hospital Comarcal do Salnés (en diante, a fundación), de competencia autonómica, é unha entidade sen animo de lucro con personalidade xurídica propia, que ten afectado de xeito duradeiro o seu patrimonio á realización dos fins de interese xeral que se detalla no artigo 6º destes estatutos.</p>
<p>2. Ó ámbito territorial no que desenvolve principalmente as súas actividades limítase á súa zona de influencia dentro da Comunidade Autónoma de Galicia, excepto no que se refire á súa actividade docente e investigadora nos eidos da sanidade e a saúde pública, que poderá alcanzar a toda España.</p>
<p>3. O domicilio da fundación radica no Hospital do Salnés, Estromil. Ande-Rubiáns, concello de Vilagarcía de Arousa, provincia de Pontevedra. O domicilio poderá ser trasladado mediante acordo do padroado da fundación, de conformidade coas disposicións que resulten aplicables.</p>
<p>A fundación poderá establecer delegacións ou centros naqueles lugares nos que desenvolva as súas funcións.</p>
<p>Artigo 2º.-Duración.</p>
<p>A fundación constitúese por tempo indefinido, e comezará as súas actividades unha vez que quede inserida no Rexistro de Fundacións, sen prexuízo do disposto no artigo 11 da Lei 30/1994, do 24 de novembro, e 9 da Lei do Parlamento de Galicia 7/1983, do 22 de xuño.</p>
<p>Artigo 3º.-Réxime normativo.</p>
<p>1. A fundación rexerase por estes estatutos, polos regulamentos que regulen a súa organización, funcionamento e ordenación das diferentes actividades, así como polas disposicións legais que lle sexan aplicables; en concreto, pola Lei do Parlamento de Galicia 7/1983, do 22 de xuño, reformada parcialmente pola Lei 11/1991, do 8 de novembro, de réxime das fundacións de interese galego, e polo Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, ou, se é o caso, polas disposicións que as substitúan.</p>
<p>2. Así mesmo, tamén se rexerá polas disposicións que lle sexan aplicables da Lei 30/1994, do 24 de novembro, sobre fundacións e de incentivos fiscais á participación privada en actividades de interese xeral; o Real decreto 316/1996, do 23 de febreiro, polo que se aproba o Regulamento de fundacións de competencia estatal ou disposición que as substitúan, e polo resto das disposicións legais de dereito civil, mercantil, laboral ou administrativo que sexan aplicables.</p>
<p>Artigo 4º.-Personalidade e capacidade xurídica.</p>
<p>1. Para o cumprimento dos seus fins e en defensa dos intereses e dereitos, a fundación terá plena capacidade xurídica e de obrar. En consecuencia, con carácter enunciativo e non limitativo, poderá adquirir, posuír, reivindicar, permutar, gravar e allear toda clase de bens; realizar contratos, obrigarse, promover, seguir, opoñerse e desistir dos procedementos que fosen oportunos; exerce-las accións, excepcións e recursos que segundo a lei lle correspondan ante toda clase de tribunais, organismos, corporacións, autoridades competentes e entidades, tanto de dereito público como de dereito privado e, en xeral, tódolos actos necesarios para conseguir, conforme a lexislación aplicable a cada suposto, os obxectivos establecidos nestes estatutos.</p>
<p>2. A fundación adquirirá personalidade xurídica desde a inscrición da escritura pública de constitución no rexistro correspondente, sen prexuízo da validez das actuacións imprescindibles realizadas durante a súa formación, que se entenderán asumidas automaticamente por esta, unha vez inscrita.</p>
<p>Artigo 5º.-Obxecto.</p>
<p>O obxecto da fundación é a realización de actividades de promoción, prestación e xestión directa ou indirecta de recursos e servicios sanitarios, a docencia e investigación de ciencias da saúde, e a promoción da saúde individual e colectiva da comunidade en calquera das súas vertentes, así como a realización doutras actividades que poden colaborar á consecución do obxectivo fundacional.</p>
<p>Tódalas actividades que constitúen o obxecto fundacional desenvolveranse con suxeición ós criterios de planificación e coordinación e ás directrices de carácter xeral emanadas da Consellería de Sanidade e Servicio Galego de Saúde no ámbito das súas respectivas competencias.</p>
<p>A coordinación concreta do desenvolvemento da súa actividade realizarase a través do complexo hospitalario de referencia da área sanitaria onde se encontre a súa área de influencia.</p>
<p>Artigo 6º.-Finalidade.</p>
<p>1. Os fins da fundación serán sempre de interese xeral:</p>
<p>a) A prestación de servicios sanitarios, a promoción da saúde e a prevención das enfermidades, en concordancia cos criterios de atención primaria e especializada.</p>
<p>b) As prestacións de servicios sociosanitarios en concordancia cos criterios da asistencia sociosanitaria.</p>
<p>c) A docencia relacionada coas ciencias da saúde, así como as actividades de investigación, estudio e divulgación sanitaria, podendo establecer convenios coa universidade e demais institucións competentes nesta materia.</p>
<p>d) A participación en programas de protección da saúde, prevención da enfermidade, asistencia sanitaria e sociosanitaria.</p>
<p>e) A formación e actualización dos coñecementos do persoal da fundación.</p>
<p>f) Promociona-lo desenvolvemento dos recursos sanitarios a través de accións e programas propios ou con entidades concertadas.</p>
<p>g) Calquera outro relacionado cosa finalidades citadas que acorde o padroado.</p>
<p>2. O obxecto fundacional poderá realizarse de maneira directa ou a través de contratos, concertos e convenios de colaboración con terceiras persoas.</p>
<p>3. A fundación, en cumprimento dos seus fins, estará obrigada a dar publicidade suficiente dos seus obxectivos e actividades.</p>
<p>Artigo 7º.-Os beneficiarios.</p>
<p>Terán a condición de beneficiarios todas aquelas persoas que teñan dereito á asistencia sanitaria gratuíta dentro do sistema nacional de saúde. A súa especificación, así como o alcance das prestacións sanitarias, serán determinadas pola normativa vixente ou concerto entre o Servicio Galego de Saúde e a fundación.</p>
<p>A asistencia sanitaria a persoas que non teñan a condición de beneficiarios efectuarase a cambio dunha contraprestación económica que sufrague o custo do servicio, conforme o que se determine.</p>
<p>Artigo 8º.-Protectorado.</p>
<p>1. A Xunta de Galicia asumirá a función de protectorado. As facultades deste serán exercidas pola Consellería de Sanidade e Servicios Sociais, sen prexuízo das competencias da Consellería da Presidencia e Administración Pública no relativo ó Rexistro das Fundacións de Interese Galego.</p>
<p>2. O protectorado, en exercicio da función tuitiva que lle corresponde sobre a fundación, exercerá as facultades que lle atribúe a lexislación vixente na materia.</p>
<p>Capítulo II</p>
<p>Órganos da fundación</p>
<p>Artigo 9º.-Órganos da fundación.</p>
<p>a) Órgano de goberno: a fundación estará rexida polo seu padroado, órgano de goberno integrado polo presidente, vicepresidente, os vocais e o seu secretario.</p>
<p>b) Órganos de xestión: serán o director-xerente e os demais cargos directivos de primeiro nivel da fundación.</p>
<p>Sección primeira</p>
<p>O padroado</p>
<p>Artigo 10º.-Composición.</p>
<p>1. O padroado é o órgano de goberno superior da fundación que asume a súa dirección e control.</p>
<p>2. O padroado comporase dos seguintes membros:</p>
<p>1) Presidente. Será nomeado polo conselleiro de Sanidade e Servicios Sociais.</p>
<p>2) Vicepresidente. Será elixido polo presidente de entre os vocais.</p>
<p>3) Vocais:</p>
<p>-O director-xerente do Complexo Hospitalario de Pontevedra.</p>
<p>-O director médico do Complexo Hospitalario de Pontevedra.</p>
<p>-O director-xerente de Atención Primaria de Pontevedra.</p>
<p>-O director-xerente da fundación.</p>
<p>-Un subdirector xeral da División de Asistencia Sanitaria do Sergas.</p>
<p>-O xubdirector xeral de Atención Sociosanataria.</p>
<p>-Un subdirector xeral da División de Recursos Humanos do Sergas.</p>
<p>-Un subdirector xeral da División de Recursos Económicos.</p>
<p>-Un representante dos concellos da área de influencia do hospital, designado por un período de 2 anos por rigorosa quenda entre tódolos concellos.</p>
<p>Secretario: con voz pero sen voto, que será designado polo padroado entre o persoal que preste servicios na fundación, na Consellería de Sanidade e Servicios Sociais ou no Servicio Galego de Saúde.</p>
<p>O secretario realizará a convocatoria das sesións ordinarias e extraordinarias de orde do presidente.</p>
<p>Así mesmo, levantará acta das sesións do padroado e autorizaraas co visto e prace do presidente. As certificacións de acordos do padroado serán expedidas con estas mesmas sinaturas.</p>
<p>3. O conselleiro de Sanidade e Servicios Sociais poderá nomear ata un máximo de tres persoas máis, que poderán asistir ás reunións do padroado e formarán parte del en calidade de vocais-asesores con dereito a voz e sen voto.</p>
<p>4. Mentres non se efectúen os nomeamentos ou designacións de vocais previstas nos números 2 e 3 deste artigo, o padroado poderá constituírse validamente sen a súa convocatoria sempre que concorran á reunión a metade máis un dos restantes membros.</p>
<p>Artigo 11º.-Funcións do padroado.</p>
<p>Con estricta suxeición á normativa vixente, ós criterios de planificación, coodinación e ás directrices de carácter xeral da Consellería de Sanidade e do Servicio Galego de Saúde, serán funcións do padroado as seguintes:</p>
<p>a) Determina-los criterios de actuación da fundación dentro do marco fixado polos estatutos.</p>
<p>b) Adopta-las medidas e disposicións convenientes que garantan o mellor cumprimento dos fins establecidos.</p>
<p>c) Aprobación dos plans xerais, económicos, financeiros, operativos, de obras e investimento e a súa periodificación anual, que deben reflectirse nos orzamentos anuais que tamén ha de aprobar.</p>
<p>d) Aprobar periodicamente os plans asistenciais, docentes e de investigación, e os seus resultados.</p>
<p>e) Aproba-lo inventario-balance anual, a liquidación do orzamento e da conta de resultados consecuencia da xestión asistencial e económica da entidade no período anterior.</p>
<p>f) Nomea-lo director e fixa-las relacións contractuais.</p>
<p>g) Autoriza-la política de persoal e réxime retributivo dentro dos límites legais e, en particular, a aprobación do cadro de persoal fixando os criterios da súa selección.</p>
<p>h) Adopta-los acordos de disposición e gravame sobre os bens mobles e inmobles que constitúen o patrimonio da fundación.</p>
<p>i) Autoriza-los contratos de obras.</p>
<p>j) Aproba-los contratos de servicio e subministración da fundación. Esta función poderá ser delegada no director ata o límite fixado polo padroado.</p>
<p>k) Aproba-la memoria anual da fundación.</p>
<p>l) Aproba-los acordos e/ou convenios que considere de interese para a mellor consecución dos seus fins.</p>
<p>m) Adopta-lo logotipo, selo ou selos como imaxe representativa da fundación, e autoriza-lo seu uso na forma que considere oportuno.</p>
<p>n) Aproba-los criterios de facturación e de ordenamento de pagamentos propostos polo director-xerente.</p>
<p>o) Acorda-lo exercicio das accións e excepcións que considere oportunas, así como os recursos e reclamacións xudiciais e administrativas, en defensa dos dereitos e intereses da fundación.</p>
<p>p) Aceptar doazóns cando comporten algunha condición ou modalidade onerosa, así como legados e herdanzas a beneficio de inventario; non obstante, para repudialos precísase a autorización expresa do protectorado.</p>
<p>q) Calquera outra función non asignada expresamente a outro órgano.</p>
<p>r) Con suxeición á normativa vixente, o padroado poderá conferir apoderamentos ou delega-las súas funcións no director-xerente, comisións ou comités que se constitúan e cargos directivos da fundación, así como encomendarlles a entidades aspectos concretos da xestión.</p>
<p>Artigo 12º.-Funcionamento, convocatoria e acordos.</p>
<p>1. Periodicidade das sesións:</p>
<p>O padroado reunirase en sesión ordinaria polo menos dúas veces ó ano, nas cales terán que aprobarse, respectivamente, os orzamentos e as contas anuais da fundación.</p>
<p>O presidente poderá convoca-lo padroado a reunións extraordinarias cando o considere oportuno e, en calquera caso, cando o solicite o director da fundación con carácter urxente, ou por solicitude de polo menos a metade máis uns dos patróns.</p>
<p>Na convocatoria realizada por solicitude do director, a reunión deberá ter lugar no prazo máximo de 72 horas; no caso de que a solicitude parta de metade máis un dos patróns realizarase no prazo máximo de quince días. En ámbolos casos, contados desde que o presidente reciba a solicitude escrita da convocatoria. A solicitude dos patróns terá que especifica-los asuntos que deberán ser incluídos na orde do día.</p>
<p>2. Convocatoria:</p>
<p>Para a válida constitución das sesións requírese a convocatoria por escrito dirixida a cada vocal, na que se expresará a orde do día, lugar e hora da sesión, con cinco días de antelación. En caso de sesión extraordinaria, a convocatoria poderá realizarse con vintecatro horas de antelación por un medio que permita deixar constancia. Así mesmo, considerarase constituído o padroado en sesión extraordinaria cando ó estar presentes a totalidade dos seus membros así o acorden. En tal caso, o padroado quedará validamente constituído para trata-los temas que unanimemente decidisen incluír na orde do día os membros con dereito a voto.</p>
<p>3. Acordos:</p>
<p>Para que quede validamente constituído o padroado requírese a concorrencia, presentes ou representados por outros membros do padroado, da metade máis un dos membros.</p>
<p>Os acordos, se a lei non esixe un quórum especial, adoptaranse por maioría absoluta e, no caso de empate, decidirá o voto de calidade do presidente.</p>
<p>Non serán válidos os acordos que non consten na orde do día, agás que unanimemente todo o padroado lle engadise algún punto que ampare a adopción do acordo.</p>
<p>Artigo 13º.-Presidente.</p>
<p>Correspóndenlle ó presidente do padroado as seguintes funcións:</p>
<p>a) Exerce-la representación da fundación e do seu padroado.</p>
<p>b) Convocar, presidir, suspender e levanta-las sesións, arbitra-las deliberacións do padroado e desface-los empates co seu voto de calidade.</p>
<p>c) Autoriza-la asistencia doutras persoas ás reunións do padroado, en calidade de acompañantes dos membros, se a súa presencia se considera conveniente pola natureza das cuestións que se van debater.</p>
<p>d) Exercer, en caso de urxencia, toda clase de accións, excepcións e recursos xudiciais e administrativos en defensa dos dereitos e intereses da fundación, e informar disto na primeira sesión que realice o padroado.</p>
<p>e) Calquera outra función que lle sexa validamente encomendada ou delegada polo padroado.</p>
<p>Artigo 14º.-Vicepresidente.</p>
<p>Son funcións do vicepresidente:</p>
<p>a) Substituí-lo presidente e exerce-las funcións en caso de vacante, ausencia ou enfermidade.</p>
<p>b) Aquelas que por escrito lle sexan delegadas polo presidente. A delegación das funcións do artigo 13º f requirirá a previa autorización do padroado.</p>
<p>Sección segunda</p>
<p>O director</p>
<p>Artigo 15º.-O director.</p>
<p>1. O padroado nomeará un director, que será o superior órgano unipersoal de xestión da fundación, e o responsable único da xestión asistencial, sen prexuízo das funcións atribuídas ó padroado nestes estatutos.</p>
<p>2. A fundación formalizará co director un contrato laboral adecuado ó seu labor funcional. En ningún caso a duración do contrato poderá exceder de 4 anos, prorrogables por acordo das partes e consonte as disposicións aplicables na materia.</p>
<p>Artigo 16º.-Funcións do director.</p>
<p>Corresponderanlle ó director-xerente as seguintes funcións:</p>
<p>a) Executar e facer cumpri-los acordos do padroado.</p>
<p>b) Exercer, por delegación do presidente, a representación da fundación, sen prexuízo da representación que lle corresponde ó vicepresidente nos supostos de ausencia do presidente.</p>
<p>c) Propoñer e executa-las estatrexias e políticas de actuación da fundación.</p>
<p>d) Dirixir, xestionar e inspeccionar, conforme as directrices do padroado, a organización e actividades da fundación que conduzan á consecución e mantemento dun alto nivel na práctica asistencial e demais fins da fundación.</p>
<p>e) Establecer, aprobar e facer cumpri-las normas de funcionamento interno da fundación, globais e en cada unha das súas unidades organizativas.</p>
<p>f) Elaborar e propoñerlle ó padroado o orzamento anual de gastos e ingresos, e, se é o caso, as modificacións.</p>
<p>g) Administra-lo patrimonio segundo as leis e as atribucións conferidas polo padroado.</p>
<p>h) Ordena-los pagamentos e a xestión de tesourería de acordo cos criterios aprobados polo padroado.</p>
<p>i) Dentro dos límites establecidos polo padroado, a adquisición de bens e servicios, así como a contratación de obras.</p>
<p>j) O nomeamento e cesamento dos cargos directivos, dándolle conta ó padroado.</p>
<p>k) Desenvolve-la política de persoal deseñada polo padroado e, para tal fin, selecciona-lo persoal, concertar ou rescindir relación laborais, acordar sancións e executa-los acordos do padroado sobre o réxime retributivo.</p>
<p>I) Informar regularmente o padroado dos resultados de xestión, clínicos, operativos e financeiros e, especialmente, prepara-la memoria do exercicio e o balance de situación.</p>
<p>m) Exercer en casos de urxencia, por delegación do presidente, as accións, excepcións, recursos e reclamacións xudiciais e administrativas en defensa dos dereitos e intereses da fundación, e informa-lo padroado na primeira sesión que se realice.</p>
<p>n) Calquera outra función que lle delegue o padroado.</p>
<p>Capítulo III</p>
<p>Réxime patrimonial, financeiro e contable</p>
<p>Artigo 17º.-O patrimonio.</p>
<p>1. O patrimonio da fundación poderá estar constituído por bens e dereitos de calquera clase. A súa adquisición, administración e disposición correspóndelles ós órganos da fundación de acordo con estes estatutos.</p>
<p>2. Poderán adscribirse á fundación bens e dereitos sen que isto implique a transmisión do dominio. Esta clase de bens e dereitos deberán figurar no balance da entidade polo seu valor de cesión e debidamente separados daqueles que fosen adquiridos ou se adquiran no exercicio da actividade da fundación, e, polo tanto, deban estar incorporados ó seu patrimonio.</p>
<p>a) As melloras, reparacións, conservación e mantemento destes bens serán por conta da fundación.</p>
<p>b) A fundación non poderá allear nin dar de baixa ningún elemento, ben ou equipo que figure en réxime de cesión sen obter, previamente, a autorización dos órganos competentes para iso.</p>
<p>3. O patrimonio da fundación quedará reflectido no inventario que ha de revisar e aprobar anualmente o padroado. Os bens que sexan susceptibles de inscrición, inscribiranse no Rexistro da Propiedade. Os fondos públicos e valores mobiliarios deberán depositarse ó seu nome nos establecementos financeiros ou Caixa Xeral de Depósitos.</p>
<p>4. Os bens que integran o patrimonio fundacional, sen prexuízo dos actos necesarios para a súa xestión e administración, quedan vinculados exclusivamente ó cumprimento directo ou indirecto dos fins fundacionais.</p>
<p>Artigo 18º.-Réxime e recursos económicos.</p>
<p>1. Os recursos económicos da fundación compóñense de:</p>
<p>a) A dotación inicial.</p>
<p>b) Os ingresos procedentes da facturación dos seus servicios.</p>
<p>c) Os derivados de contratos, concertos e convenios con persoas fisicas ou xurídicas ou entidades públicas ou privadas de calquera tipo.</p>
<p>d) Os ingresos procedentes das sociedades filiais ou empresas nas que participe.</p>
<p>e) Os rendementos do seu patrimonio.</p>
<p>f) Subvencións, axudas, donativos, ou legados e herdanzas aceptados.</p>
<p>g) Os créditos e préstamos que lle sexan concedidos.</p>
<p>h) Calquera outro, no marco legal aplicable.</p>
<p>2. O proxecto de orzamento anual de ingresos e gastos seralle presentado ó padroado antes do 1 de xuño, conforme a estructura e contido sinalado no artigo 21 e seguintes da Lei 11/1991, do 8 de novembro, e no capitulo V e seguintes do Decreto 248/1992, do 18 de xuño, ou pola normativa que as substitúa en cada momento.</p>
<p>3. O referido proxecto de orzamento será aprobado polo padroado antes do 20 de xuño de cada ano, previo ó exercicio económico, e ha de remitírselle, a través da Consellería de Sanidade e Servicios Sociais, á Consellería de Economía e Facenda antes do 1 de xullo para a elaboración do anteproxecto da Lei de orzamentos xerais da Comunidade Autónoma. En calquera caso, a antedita aprobación, no relativo ás achegas que se vaian percibir con cargo ós orzamentos xerais da Comunidade Autónoma, considérase condicionada ás resultantes de tramitación e definitiva aprobación destes.</p>
<p>4. Sen prexuízo do previsto nos parágrafos anteriores, respecto do réxime financeiro e orzamentario haberá que aterse ó que prevexa o Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, para as sociedades públicas autonómicas ás que se refire o artigo 12º.1 a) da dita lei.</p>
<p>5. A fundación só poderá concertar operacións de crédito por necesidades de tesourería por un período de amortización de capital e xuro inferior a un ano, e sempre que se destine o seu importe ós fins da fundación, sen supera-lo límite máximo que para cada exercicio se establece na Lei de orzamentos xerais da Comunidade Autónoma.</p>
<p>6. Na contratación, a fundación someterase ás normas de dereito privado. En calquera caso, a adquisición de bens e servicios e a execución de obras someterase ós principios de publicidade e libre concorrencia.</p>
<p>Artigo 19º.-Réxime contable e control financeiro.</p>
<p>1. Na xestión e rexistro de actividades económicas e patrimoniais seralle aplicable o Plan Xeral de Contabilidade Pública.</p>
<p>2. Verbo do control financeiro permanente da fundación, haberá que aterse ó disposto na Lei de réxime financeiro e orzamentario de Galicia.</p>
<p>Capítulo IV</p>
<p>Réxime de persoal</p>
<p>Artigo 20º.-Réxime de persoal.</p>
<p>1. O réxime xurídico do persoal da fundación será de carácter laboral, coas garantías que establecen para este efecto o Estatuto dos traballadores e demais normas laborais.</p>
<p>2. A fundación deberá aplicar, en calquera caso, ós sistemas de selección de persoal ó seu servicio os principios de igualdade, mérito, capacidade e publicidade.</p>
<p>3. Tamén, e co obxecto de garanti-la adecuada coordinación e optimización dos recursos sanitarios públicos existentes, poderá desempeña-lo seu traballo na fundación o persoal das institucións sanitarias do Servicio Galego de Saúde, na forma que estableza este organismo en coordinación coa dirección da fundación.</p>
<p>Capítulo V</p>
<p>Extinción</p>
<p>Artigo 21º.-Extinción da fundación.</p>
<p>1. A disolución da fundación realizarase por acordo dos membros do padroado ou por imposibilidade legal ou material de cumpri-los seus obxectivos. No caso de acordo de disolución, este requirirá maioría reforzada (2/3 do número legal dos membros) e a ratificación do protectorado. Así mesmo, a fundación extinguirase nos supostos legalmente previstos.</p>
<p>2. O acordo de disolución determinará a forma en que se procederá á liquidación dos bens pertencentes á fundación, que en todo caso pasarán a integrarse no patrimonio da Xunta de Galicia, adscrito ó Sergas. O Consello da Xunta de Galicia designará unha comisión liquidadora, constituída por 3 peritos de recoñecida profesionalidade, non vinculados á fundación nos 5 anos anteriores ó seu nomeamento, que levarán ó consello unha proposta sobre o procedemento para a formalización da disolución.</p>

