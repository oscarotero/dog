---
date: '1999-07-09'
id: C2BE
page: 8
number: 131
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Orde do 1 de xuño de 1999 pola que se regula a avaliación e acreditación
  académica do alumnado que cursa a formación profesional específica na
  Comunidade Autónoma de Galicia.
range: Orde
url: 'https://www.xunta.gal/dog/Publicados/1999/19990709/AnuncioC2BE_gl.html'
---
<p>A Lei orgánica 1/1990, do 3 de outubro, de ordenación xeral do sistema educativo, no seu artigo 4.21º, atribúelle ó Goberno do Estado a fixación dos elementos básicos do currículo das distintas ensinanzas que constituirán as ensinanzas mínimas, co fin de garantir unha formación común para tódolos alumnos e para darlles validez ós títulos correspondentes en todo o territorio español. Así mesmo, o punto 3º do citado artigo atribúelle ás Administracións educativas competentes o establecemento do currículo dos distintos niveis, etapas, ciclos, graos e modalidades do sistema educativo, do que formarán parte, en todo caso, as ensinanzas mínimas.</p>
<p>Polo que se refire ós estudios de formación profesional específica, o Real Decreto 676/1993, do 7 de maio, estableceu os aspectos básicos do currículo que constituirán as ensinanzas mínimas da formación profesional específica de grao medio e superior, que se concretan para cada título profesional no correspondente real decreto que as promulga.</p>
<p>En virtude do Real decreto 1763/1982, que regula o traspaso de funcións e servicios da Administración do Estado á Comunidade Autónoma de Galicia, correspóndelle á Administración educativa galega completa-los currículos dos correspondentes ciclos formativos e, polo tanto, os obxectivos e criterios que se terán en conta no proceso de avaliación dos ciclos formativos. Así, o Decreto 239/1995, do 28 de xullo, establece a ordenación xeral dos estudios de formación profesional específica en Galicia e as directrices sobre os seus títulos.</p>
<p>Pola súa parte, a Orde do 30 de outubro de 1992, modificada pola Orde do 2 de abril de 1993, estableceu os elementos básicos dos informes de avaliación das ensinanzas de réxime xeral reguladas pola Lei orgánica 1/1990, así como os requisitos formais derivados do proceso de avaliación que son precisos para garanti-la mobilidade do alumnado, que se complementa coa Orde de 21 de xullo de 1994 (BOE do 26 de xullo de 1994).</p>
<p>O Decreto 88/1999, do 11 de marzo,(DOG do 13 de abril) polo que se regula a ordenación xeral das ensinanzas de educación das persoas adultas e os requisitos mínimos dos centros, establece que a Consellería de Educación e Ordenación Universitaria adecuará as ensinanzas dos ciclos formativos ás peculiaridades e características das persoas adultas.</p>
<p>A Orde do 1 de setembro de 1995 regulou a avaliación e acreditación académica do alumnado que cursa a formación profesional específica na Comunidade Autónoma de Galicia.</p>
<p>A experiencia acumulada aconsella dictar unha nova disposición que recolla todos aqueles aspectos que permitan mellora-lo proceso de avaliación e acreditación académica do alumnado que cursa estas ensinanzas.</p>
<p>Na súa virtude, a Consellería de Educación e Ordenación Universitaria, facendo uso das competencias que lle confire o artigo 34.61 da Lei 1/1983, reguladora da Xunta e do seu presidente,</p>
<p>DISPÓN:</p>
<p>Artigo 1º.-Obxecto e ámbito de aplicación.</p>
<p>A presente orde ten por obxecto regula-la avaliación e acreditación académica do alumnado que curse formación profesional específica; sendo de aplicación nos centros públicos e privados autorizados pola Consellería de Educación e Ordenación Universitaria para impartir ciclos formativos de grao medio ou superior.</p>
<p>Artigo 2º.-Normas xerais.</p>
<p>1. A avaliación das ensinanzas de ciclos formativos de grao medio e superior realizarase tendo en conta a competencia xeral e as capacidades profesionais características do título, que constitúen a referencia para defini-los obxectivos xerais do ciclo formativo e os obxectivos, expresados en termos de capacidades terminais, dos módulos profesionais que o conforman; estes referentes para a avaliación están establecidos no correspondente currículo. Ó mesmo tempo, avaliarase a madurez do alumnado e o grao de consecución das finalidades previstas para a formación profesional específica no artigo 2 do Decreto 239/1995.</p>
<p>2. Así mesmo, dado que os centros docentes deben completar e desenvolve-lo currículo, conforme o disposto no artigo 12 do Decreto 239/1995, do 28 de xullo, tamén se terán en conta no proceso de avaliación destas ensinanzas os obxectivos, capacidades e criterios de avaliación que para cada ciclo se concretasen no proxecto curricular de centro.</p>
<p>3. Os criterios de avaliación fixados para cada capacidade terminal establecen o nivel aceptable de consecución desa capacidade e, polo tanto, os resultados mínimos que deben ser acadados no proceso de ensino-aprendizaxe. En consecuencia, constitúen o referente inmediato para o seu proceso de avaliación da mesma.</p>
<p>4. A avaliación realizarase por módulos profesionais e polo profesorado que imparte docencia ós alumnos correspondentes, seguindo as directrices especificadas no currículo correspondente ó ciclo formativo e no proxecto curricular do centro.</p>
<p>Artigo 3º.-Cualificacións.</p>
<p>1. As cualificacións obtidas polo alumnado expresaranse en cifras de 1 a 10, sen decimais, para cada módulo profesional, agás o de formación en centros de traballo, que se cualificará en termos de «apto» ou «non apto». Considéranse positivas as cualificacións iguais ou superiores a cinco puntos, e negativas as restantes.</p>
<p>2. Outros supostos consignaranse do seguinte xeito:</p>
<p>Exento: EX.</p>
<p>Validado: VA.</p>
<p>Renuncia á matrícula: RE.</p>
<p>Aprobado en convocatoria anterior: CA.</p>
<p>3. Para a superación dun ciclo formativo será necesario ter cualificación final positiva en todos e cada un dos módulos que o compoñen, incluído o de formación en centros de traballo (FCT). Neste caso, a cualificación do ciclo obterase como media aritmética das cualificacións de tódolos módulos, agás o de FCT, e expresarase numericamente cunha única cifra decimal. Para os efectos de cualificación final, non se terán en conta os módulos validados ou exentos.</p>
<p>Artigo 4º.-Titoría.</p>
<p>Cada grupo de alumnos contará cun profesor titor que será, preferentemente, membro do equipo docente durante todo o ciclo e desenvolverá en relación coa avaliación as seguintes funcións:</p>
<p>a) Coordinar, orientar e asesora-la avaliación, os procesos de ensino-aprendizaxe, así como a orientación profesional do alumnado en relación coa súa evolución escolar, métodos de traballo, técnicas de estudio e de busca de emprego, saídas académicas e profesionais, e posibles validacións. Todo isto co apoio do profesorado do módulo de formación e orientación laboral e, se é o caso, do departamento de orientación do centro.</p>
<p>b) Convocar e presidi-las correspondentes sesións de avaliación do seu grupo.</p>
<p>c) Informar do proceso educativo dos alumnos, tanto a estes como ós seus pais ou titores legais, a través do procedemento que o centro determine.</p>
<p>d) Realiza-lo seguimento educativo do módulo de FCT, coa colaboración do resto do equipo docente do ciclo.</p>
<p>e) Realiza-la avaliación do módulo de FCT, coa colaboración do responsable designado a tal efecto pola empresa.</p>
<p>f) Emitir informe sobre as peticións de validación ou exención formuladas polos alumnos do ciclo.</p>
<p>Artigo 5º.-Proceso de avaliación continua.</p>
<p>1. A avaliación será continua e realizarase durante todo o proceso de aprendizaxe para cada módulo profesional. O referido proceso facilitará a avaliación final como resumo dos resultados acadados polo alumno nos distintos módulos que compoñen o ciclo formativo.</p>
<p>2. A aplicación do proceso de avaliación continua require a asistencia regular do alumnado ás clases e ás demais actividades programadas para os distintos módulos profesionais do ciclo formativo. Para tal efecto, no regulamento de réxime interior do centro deberase establece-lo número de horas máximas que un alumno poderá deixar de asistir a cada módulo profesional, para ter dereito a ser avaliado, que non poderá ser superior ó10% da duración do módulo.</p>
<p>Así mesmo, no regulamento de réxime interior do centro deberán establecerse os sistemas extraordinarios de avaliación previstos para estes alumnos, que permitan evidencia-la adquisición das capacidades terminais establecidas para cada módulo. Neste caso a sesión de avaliación coincidirá coa avaliación final ordinaria do ciclo formativo, á que se fai referencia no artigo 6.2º b) desta orde.</p>
<p>Artigo 6º.-Sesións de avaliación ordinaria.</p>
<p>1. Denomínanse sesións de avaliación as reunións de carácter colexiado que realicen os profesores do equipo docente do ciclo para contrasta-las súas informacións académicas respecto dos alumnos e alumnas dun mesmo grupo e para valora-lo progreso destes así como para valora-lo logro dos obxectivos educativos correspondentes.</p>
<p>2. O desenvolvemento do proceso de avaliación da formación profesional específica implicará catro tipos de actuacións, en función dos períodos que se especifiquen no proxecto curricular do centro:</p>
<p>a) Sesión de avaliación e cualificación parcial dos módulos que integran a formación no centro educativo, cunha frecuencia mínima trimestral.</p>
<p>b) Sesión de avaliación final ordinaria de cada un dos módulos da formación no centro educativo. Esta sesión terá lugar ó remate do período lectivo asignado para cada módulo no proxecto curricular do centro e poderá coincidir coa última avaliación parcial de cada un dos anos académicos no que se desenvolve o ciclo.</p>
<p>c) Sesión de avaliación previa á realización do período de FCT. Nesta sesión tomaranse decisións sobre o acceso do alumnado a este módulo, e fixaranse as actividades de recuperación para o alumnado que non poida acceder a el.</p>
<p>d) Sesión de avaliación final do ciclo formativo, que será realizada ó remata-la FCT.</p>
<p>Artigo 7º.-Avaliación da formación en centros de traballo (FCT).</p>
<p>1. O módulo de FCT realizarase con posterioridade ós demais módulos profesionais. Non obstante, por causas debidamente xustificadas, a Dirección Xeral de Ordenación Educativa e Formación Profesional poderá autoriza-la realización do citado módulo simultaneamente coa formación no centro educativo.</p>
<p>2. Para poder acceder ó período de FCT será preciso, con carácter xeral, ter aprobados tódolos módulos profesionais. No caso de non ter rematado tódolos módulos, será preciso ter superados tódolos rematados ata o momento de inicia-la FCT.</p>
<p>3. O equipo docente poderá autoriza-lo acceso á FCT a aqueles alumnos que teñan un único módulo avaliado negativamente, sempre que se considere que o alumno ten fundadas posibilidades de superalo mediante as actividades de recuperación que se establezan nese período.</p>
<p>4. No caso de que comece o período de FCT antes de rematar tódolos restantes módulos, unha vez realizada a avaliación final destes; o equipo docente poderá decidir que o alumnado con módulos avaliados negativamente interrompa a realización do período de FCT, co fin de poder atende-las actividades de recuperación que lle sexan organizadas.</p>
<p>5. A avaliación do módulo de FCT será realizada polo titor do grupo de alumnos. O profesor titor do centro educativo establecerá un calendario de visitas ó centro de traballo para manter entrevistas co seu responsable, observar directamente as actividades que o alumnado realiza nel e rexistra-lo seu propio seguimento.</p>
<p>6. O titor do centro educativo contará para a avaliación do módulo de FCT coa colaboración do titor da empresa, quen emitirá un informe que valore a actividade realizada e o grao de consecución das capacidades atribuídas ó dito módulo. Se a FCT se desenvolve en varios centros ou empresas solicitarase un informe de cada unha delas.</p>
<p>Artigo 8º.-Actividades de recuperación.</p>
<p>1. O equipo docente do ciclo fixará, para cada un dos alumnos que non accedan á FCT, as actividades de recuperación que deberán realizar de acordo co establecido no proxecto curricular do centro. O alumno deberá ser informado das actividades de recuperación e do período de realización que, con carácter xeral, será durante a FCT. A data da avaliación extraordinaria destes módulos coincidirá coa avaliación final ordinaria do ciclo formativo.</p>
<p>2. Os alumnos que non realicen as actividades de recuperación ou non superen os módulos pendentes na avaliación extraordinaria, deberán repetir</p>
<p>tódalas actividades programadas para os módulos pendentes de superación coa limitación establecida no artigo 22 do Decreto 239/1995, do 28 de xullo.</p>
<p>Artigo 9º.-Sesións de avaliación extraordinaria.</p>
<p>Para o alumnado que non supere a totalidade dos módulos de formación no centro educativo realizarase unha avaliación extraordinaria atendendo ó seguinte:</p>
<p>1. Se o alumnado cun único módulo avaliado negativamente foi proposto para acceder ó módulo de FCT, segundo se establece no punto 7.4 desta orde, deberáselle realizar unha sesión de avaliación final extraordinaria do módulo non superado, ó remata-lo primeiro mes da FCT. A non superación do módulo pendente implicará a interrupción do módulo de FCT.</p>
<p>2. Se o alumnado ten dous ou máis módulos non superados, durante o período de FCT realizará as actividades de recuperación conforme o establecido no artigo 8.1º desta orde. Logo de rematado este período, realizarase unha sesión de avaliación final extraordinaria dos módulos pendentes, que coincidirá coa avaliación final ordinaria do ciclo formativo.</p>
<p>3. A dirección do centro adoptará as medidas oportunas para que o alumnado que supere os módulos pendentes na avaliación extraordinaria establecida no punto anterior, poida realiza-la FCT e establecerá a data na que se celebrará a sesión de avaliación final extraordinaria do ciclo formativo.</p>
<p>4. No caso de ciclos formativos que se desenvolvan durante tres trimestres no centro educativo, a sesión de avaliación final extraordinaria dos módulos pendentes, realizarase con anterioridade ó día 29 de outubro.</p>
<p>Artigo 10º.-Repetición do ciclo formativo.</p>
<p>O alumnado matriculado polo réxime ordinario poderá repetir unha soa vez no ciclo formativo, cursando unicamente os módulos pendentes, conforme o que se establece no artigo 22.1º do Decreto 239/1995, do 28 de xullo. No caso de ciclos formativos que se desenvolvan durante tres trimestres no centro educativo, poderá formaliza-la matrícula con anterioridade ó día 31 de outubro.</p>
<p>Artigo 11º.-Adaptacións curriculares.</p>
<p>1. Cando o progreso dun alumno non responda globalmente ós obxectivos programados, o equipo docente adoptará as oportunas medidas de reforzo educativo ou adaptación curricular, dentro dos límites previstos no artigo 14 do Decreto 239/1995, do 28 de xullo.</p>
<p>2. En todo caso, a cualificación do alumno realizarase tomando como referencia os obxectivos e</p>
<p>criterios de avaliación relacionados con competencias profesionais básicas para o logro da competencia xeral característica do título.</p>
<p>Artigo 12º.-Titulación e acreditación.</p>
<p>A cualificación positiva en tódolos módulos profesionais de que consta un ciclo formativo de grao medio ou superior dará dereito á obtención do título de técnico ou técnico superior respectivamente. A proposta de expedición farase constar na acta de avaliación final do ciclo formativo. Os centros deberán realiza-las solicitudes de proposta de título nos prazos determinados pola normativa vixente.</p>
<p>O alumnado que obteña cualificación positiva nun ou máis módulos dun ciclo formativo, terá dereito a que se lle expida a correspondente acreditación, que consistirá nunha certificación expedida pola secretaria do centro na que, á vista das actas, se fará consta-la denominación dos módulos superados e as cualificacións obtidas. A certificación será realizada nas dúas linguas oficiais da Comunidade Autónoma de Galicia segundo o modelo que se indica no anexo III desta orde.</p>
<p>Artigo 13º.-Reclamacións ás cualificacións.</p>
<p>De acordo co establecido no artigo 13 do R.D. 732/1995, do 5 de maio, os alumnos ou os seus pais ou titores poderán reclamar, ante a dirección do centro, contra as decisións e cualificacións que, como resultado do proceso de avaliación, se adopten ó rematar un ciclo ou curso. A dita reclamación deberá basearse:</p>
<p>a) Adecuación dos obxectivos, expresados en termos de capacidades terminais, contidos e criterios de avaliación sobre os que se levou a cabo a avaliación do proceso de aprendizaxe do alumno cos recollidos na correspondente programación didáctica.</p>
<p>b) Adecuación dos procedementos e instrumentos de avaliación aplicados co sinalado na programación didáctica.</p>
<p>c) Correcta aplicación dos criterios de cualificación e avaliación establecidos na programación didáctica para a superación dos módulos.</p>
<p>O procedemento para a presentación e tramitacións das reclamacións será o seguinte:</p>
<p>A reclamación presentarase perante a dirección do centro, nun prazo de 2 días lectivos a partir daquel no que se produza a comunicación da cualificación final ou decisión adoptada. O director do centro, logo dos informes que coide oportunos, someteraas ó departamento correspondente, quen poderá ratificarse na cualificación outorgada ou estima-la pro</p>
<p>cedencia de rectifica-la cualificación reclamada. Neste caso, o director do centro ordenará formalmente a dita rectificación.</p>
<p>No suposto de que o departamento ratifique a cualificación, e o alumno o manifeste expresamente, o director remitirá o expediente á delegación provincial que, logo do informe da Inspección educativa, fará a resolución procedente.</p>
<p>Co obxecto de evitar atrasos na resolución de reclamacións, que puidesen prexudica-los interesados, deberán observarse os seguintes prazos:</p>
<p>-O director deberá tramita-la reclamación presentada no prazo de 5 días naturais.</p>
<p>-No suposto de que o departamento se ratifique na cualificación outorgada, o director remitiralle á delegación provincial, no prazo máis breve posible e en todo caso non superior a 3 días, o expediente con tódolos informes e probas achegados polo profesor e departamento.</p>
<p>-O delegado provincial recibirá o informe da inspección educativa e resolverá no prazo máximo de 10 días naturais.</p>
<p>Da resolución do delegado provincial daráselle comunicación ó departamento a través do director do centro.</p>
<p>Contra a resolución do delegado provincial poderá interpoñerse recurso de alzada perante o director xeral de Ordenación Educativa e Formación Profesional, na forma e prazos establecidos na Lei de réxime xurídico das administracións públicas e do procedemento administrativo común.</p>
<p>Artigo 14º.-Documentos da avaliación.</p>
<p>1. Considéranse documentos do proceso de avaliación de formación profesional específica o expediente académico, as actas de avaliación, os informes de avaliación individualizados e o libro de cualificacións. Destes documentos, o libro de cualificacións e os informes de avaliación individualizados teñen a condición de básicos e garanten a mobilidade académica dos alumnos.</p>
<p>2. O expediente académico dos alumnos que accedan a un ciclo formativo deberá ser cuberto polo instituto de educación secundaria no que se matricule por primeira vez. O expediente académico, que será único para cada ciclo formativo, axustarase ó modelo que figura no anexo I da presente orde. A custodia e arquivo dos expedientes correspóndelle ó secretario ou, no seu defecto, ó administrador do centro. Os expedientes conservaranse no último instituto no que o alumno realizou ou rematou o ciclo, mentres este exista; no caso de supresión do centro educativo, as delegacións provinciais da Consellería</p>
<p>de Educación e Ordenación Universitaria arbitrarán as medidas axeitadas para a súa conservación ou traslado.</p>
<p>3. Cando un alumno se traslade a outro centro sen ter concluído o ciclo formativo, o centro de orixe remitirá ó de destino, a petición deste, ademais do expediente académico, o informe individualizado previsto neste artigo e, se é o caso, o libro de cualificacións.</p>
<p>4. O informe individualizado incluirá as cualificacións outorgadas ata ese momento ó alumno, as medidas de reforzo educativo ou de adaptación curricular tomadas, as validacións ou exencións concedidas e cantos outros aspectos de índole educativa se consideren relevantes.</p>
<p>5. No caso de traslado dun alumno, as cualificacións obtidas nos módulos profesionais a que se refire o artigo 9 do Real decreto 676/1993, do 7 de maio, que deberán figurar no libro de cualificacións de formación profesional, manterán a súa validez académica para tódolos efectos.</p>
<p>6. A acta de avaliación axustarase no seu deseño xeral ó modelo que figura no anexo II desta orde. A dita acta será única para tódalas convocatorias, ordinarias e extraordinarias, de avaliación e cualificación. A partir dos resultados consignados nas actas, elaborarase un informe dos resultados da avaliación final dos alumnos.</p>
<p>Os centros privados remitirán un exemplar das actas ó instituto ó que estean adscritos e o seu correspondente informe dos resultados finais.</p>
<p>Enviarase copia das actas de avaliación final do ciclo formativo ó servicio de inspección educativa no prazo de 15 días a partir da data de celebración da correspondente sesión.</p>
<p>7. O libro de cualificacións de formación profesional constitúe o documento oficial básico que reflicte os estudios cursados e as cualificacións obtidas polo alumno. En consecuencia, ten valor acreditativo dos estudios realizados e deberá recoller, se é o caso, a información referida ós cambios de centro, así como a renuncia á matrícula e a solicitude, por parte do alumno, da expedición do título correspondente, logo de superados tódolos módulos profesionais do ciclo formativo cursado.</p>
<p>8. Correspóndelle ó secretario ou, no seu defecto, ó administrador do centro, a formalización e custodia dos libros de cualificacións de formación profesional. Unha vez superados os correspondentes estudios, entregaraselle ó alumno ou alumna, facéndose constar esta entrega no propio libro mediante a correspondente dilixencia.</p>
<p>No centro educativo haberá un libro paxinado para facer consta-las saídas e entradas dos libros de cua</p>
<p>lificacións. As saídas serán asinadas polo secretario do centro, ou persoa autorizada, e o titular do libro ou representante en quen delegue.</p>
<p>9. Correspóndelle á Inspección educativa supervisa-lo proceso de formalización e custodia-lo libro de cualificacións.</p>
<p>10. Segundo se establece no artigo 19.4º do Decreto 239/95, do 28 de xullo, nas sesións de avaliación finais do ciclo formativo o equipo docente elaborará un consello de orientación dirixido a cada un dos alumnos, co fin de asesoralos sobre a súa incorporación ó mundo do traballo.</p>
<p>Artigo 15º.-Validacións e exencións.</p>
<p>1. Segundo o establecido no Real decreto 777/1998, do 30 de abril, serán validables aqueles módulos profesionais comúns a varios ciclos formativos que teñan idéntica denominación e duración así como as mesmas capacidades terminais e criterios de avaliación cós descritos nos reais decretos polos que se establecen cada un dos títulos de formación profesional específica.</p>
<p>Non obstante, aqueles que superaran o módulo profesional de formación e orientación laboral dun ciclo formativo de grao superior terán validado o módulo profesional de formación e orientación laboral de grao medio para o que solicitasen validación.</p>
<p>2. O módulo profesional de FCT é susceptible de exención pola súa correspondencia coa práctica laboral. Para iso debe acreditarse unha experiencia laboral de doce meses, relacionada cos estudios profesionais, que permitan demostra-las capacidades terminais correspondentes ós módulos profesionais de FCT dos reais decretos polos que se establecen os títulos de formación profesional específica.</p>
<p>A acreditación da experiencia laboral realizarase mediante a documentación seguinte de forma acumulativa:</p>
<p>a) Certificación da tesourería xeral da Seguridade Social e/ou mutualidade laboral a que estivese afiliado, onde conste a empresa, a categoría laboral (grupo de cotización) e o período de contratación ou, se é o caso, período de cotización en réxime-especial de traballadores autónomos ou de calquera outro medio de proba admitido en dereito.</p>
<p>b) Certificación da empresa na que se indique especificamente a duración do contrato, as actividades desenvolvidas e o período de tempo no que se realizaron estas actividades. No caso de traballadores por conta propia, certificación de alta no imposto de actividades económicas e xustificante de pagamento do dito imposto.</p>
<p>3. Procedemento dos sistemas de validacións e correspondencias.</p>
<p>As solicitudes de validación de estudios cursados con módulos profesionais e de correspondencia coa práctica laboral co módulo de FCT requirirán a matriculación previa do alumno nun centro docente autorizado para impartir estas ensinanzas.</p>
<p>A solicitude, segundo o modelo do anexo IV, irá acompañada dunha certificación académica oficial, se é o caso fotocopia do título, libro de cualificacións, certificado de profesionalidade ou acreditación da Administración laboral, debidamente compulsados, e presentarase perante a dirección do centro docente onde estea matriculado o alumno. No caso de centros privados, a dirección dará traslado das solicitudes ó centro público ó que estea adscrito.</p>
<p>A presentación de solicitudes, para o caso de validación de estudios con módulos profesionais farase xunto coa matrícula, e no caso da correspondencia da práctica laboral co módulo de FCT farase antes de dous meses do comezo do período ordinario da FCT.</p>
<p>No caso de solicitude de exención do módulo de FCT por correspondencia coa práctica laboral o titor do ciclo realizará un informe de cada unha das solicitudes presentadas, sobre a idoneidade das actividades desenvolvidas, contrastando a documentación presentada pola persoa solicitante coas capacidades terminais que se deben acadar en cada caso. Para elabora-lo informe recadará a información precisa dos profesores que forman parte do equipo docente.</p>
<p>Sobre a exención do módulo de FCT, resolverá a dirección do centro, no caso de centros públicos, e no caso de centros privados a dirección do centro público ó que estea adscrito.</p>
<p>Sobre as solicitudes de validación de módulos entre ciclos formativos resolverá, se é o caso, a Dirección Xeral de Ordenación Educativa e Formación Profesional, á que llas remitirá o centro público, no prazo de dez días, a través da inspección educativa acompañada do preceptivo informe.</p>
<p>A resolución tomada pola Dirección Xeral de Ordenación Educativa e Formación Profesional, seralle comunicada ó interesado a través do centro educativo, e incluirase no seu expediente.</p>
<p>As validacións non recollidas nos parágrafos anteriores serán obxecto, necesariamente, de solicitude ante o Ministerio de Educación e Cultura, para a súa resolución individualizada.</p>
<p>4. As resolucións que como consecuencia do sistema de validación e correspondencia, se produzan para un alumno, quedarán rexistradas no seu expediente académico, na acta de avaliación final e no libro de cualificacións como validado ou exento.</p>
<p>Artigo 16º.-Avaliación do proceso de ensino e da práctica docente.</p>
<p>1. O profesorado, ademais das aprendizaxes dos alumnos, avaliará os procesos de ensino e a súa propia práctica docente en relación co logro dos obxectivos educativos do currículo. Igualmente, avaliará os elementos da programación docente e do proxecto curricular que se indican a continuación:</p>
<p>a) Oportunidade da selección, distribución e secuenciación dos contidos ó longo dos módulos profesionais.</p>
<p>b) Idoneidade dos métodos pedagóxicos empregados e dos materiais didácticos propostos para uso dos alumnos.</p>
<p>c) Adecuación dos criterios de avaliación.</p>
<p>d) Resultados das medidas de atención á diversidade adoptadas.</p>
<p>2. As modificacións ó proxecto curricular derivadas do proceso de avaliación incorporaranse ó proxecto curricular seguinte. Entre os elementos do proxecto curricular sometidos a avaliación figurarán:</p>
<p>a) Adaptación do desenvolvemento do currículo ás características do contorno do centro e ás necesidades do alumnado.</p>
<p>b) Racionalización dos espacios e da organización do horario escolar.</p>
<p>c) As accións realizadas sobre a orientación educativa e profesional do alumnado.</p>
<p>3. A avaliación das programacións dos módulos profesionais é responsabilidade dos profesores das especialidades correspondentes que, á vista dos informes das sesións de avaliación, procederán ó finaliza-lo curso á revisión das súas programacións iniciais. As modificacións que se tiveran acordadas incluiranse na programación seguinte.</p>
<p>Disposición derrogatoria</p>
<p>Queda derrogada a Orde de 1 de setembro de 1995 pola que se regula a avaliación e acreditación académica do alumnado que cursa a formación profesional específica na Comunidade Autónoma de Galicia e todas aquelas disposicións de igual ou inferior rango que se opoñan ó disposto na presente orde.</p>
<p>Disposicións derradeiras</p>
<p>Primeira.-Autorízase a Dirección Xeral de Ordenación Educativa e Formación Profesional para desenvolve-la presente orde, así como adaptala ás peculiaridades das ofertas de formación profesional destinadas a persoas adultas ou pola modalidade a distancia.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 1 de xuño de 1999.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

