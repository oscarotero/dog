---
date: '2012-06-28'
id: C3C1-270612-0005
page: 25694
number: 123
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  ORDE do 27 de xuño de 2012 pola que se ditan normas para garantir os servizos
  esenciais durante a folga convocada para o día 28 de xuño de 2012.
range: Orde
url: >-
  https://www.xunta.gal/dog/Publicados/2012/20120628/AnuncioC3C1-270612-0005_gl.html
---
<p>O exercicio do dereito de folga queda condicionado ao mantemento dos servizos esenciais definidos no artigo 2 do Decreto 155/1988, do 9 de xuño (DOG nº 116, do 20 de xuño de 1988).</p>
    <p>O artigo 3 do citado decreto faculta os conselleiros competentes, por razón dos servizos esenciais afectados, para que, mediante orde e diante de cada situación de folga, decidan o mínimo de actividade necesaria para asegurar o mantemento de tales servizos, así como para determinar o persoal necesario para a súa prestación.</p>
    <p>Ante o carácter de folga xeral, que afecta a todo o persoal da Administración autonómica, parece máis axeitado regular os servizos mínimos mediante unha única norma de aplicabilidade para todos os centros, dependencias e servizos desta.</p>
    <p>A central sindical Confederación Intersindical Galega (CIG) comunicou a convocatoria de folga xeral, que afectará a todas as actividades desempeñadas polos traballadores/as de empresas privadas e polos/as empregados/as do sector público con vínculo funcionarial, estatutario ou laboral, no ámbito territorial dos concellos de Ferrol, Narón, Fene, San Sadurniño, As Somozas, Cedeira, As Pontes de García Rodríguez, Pontedeume, A Capela, Ares, Mugardos, Cabanas, Moeche, Cerdido, Monfero, Miño, Mañón, Vilarmaior, Valdoviño, Neda, Ortigueira e Cariño, e que se desenvolverá entre as 9.00 horas e as 15.00 horas do vindeiro 28 de xuño de 2012.</p>
    <p>A necesaria conciliación entre o exercicio do dereito constitucional de folga e o mantemento dos servizos esenciais obriga a Administración autonómica, de acordo coa normativa vixente, a fixar uns servizos mínimos indispensables para o funcionamento dos servizos esenciais.</p>
    <p>Así pois, establécense os mesmos servizos mínimos garantidos mediante o Decreto 93/2012, do 22 de marzo, polo que se ditan normas para garantir os servizos esenciais durante a folga convocada para o día 29 de marzo de 2012, circunscritos ao ámbito temporal e territorial dos concellos indicados na correspondente convocatoria de folga, e cuxa regulación é competencia dalgunha das consellerías da Xunta de Galicia e que poden afectar o desenvolvemento ordinario da actividade cidadá, no sentido do artigo 2 do Decreto 155/1988, do 9 de xuño, é dicir, sanidade, seguridade, protección civil, transportes e comunicacións, medios de comunicación social, rexistros públicos, edificios, bens e instalacións públicas, asistencia social e educación, servizos de vixilancia e extinción de incendios e bombeiros. </p>
    <p>Na súa virtude, por proposta do conselleiro de Presidencia, Administracións Públicas e Xustiza e da conselleira de Facenda, oído o comité de folga</p>
    <h2>DISPOÑO:</h2>
    <p>Artigo único.</p>
    <p>A folga que se desenvolverá desde as 9.00 horas ás 15.00 horas do día 28 de xuño de 2012, e que afectará a todas as actividades desempeñadas polos traballadores e traballadoras de empresas privadas e polos empregados e empregadas do sector público con vínculo funcionarial, estatutario ou laboral, no ámbito territorial dos concellos de Ferrol, Narón, Fene, San Sadurniño, As Somozas, Cedeira, As Pontes de García Rodríguez, Pontedeume, A Capela, Ares, Mugardos, Cabanas, Moeche, Cerdido, Monfero, Miño, Mañón, Vilarmaior, Valdoviño, Neda, Ortigueira e Cariño, deberá entenderse condicionada ao mantemento dos servizos mínimos garantidos mediante o Decreto 93/2012, do 22 de marzo, polo que se ditan normas para garantir os servizos esenciais durante a folga convocada para o día 29 de marzo de 2012, e circunscritos ao ámbito temporal e territorial indicados na correspondente convocatoria. </p>
    <p>Disposición derradeira.</p>
    <p>Esta orde entrará en vigor o mesmo día da súa publicación no <em>Diario Oficial de Galicia.</em></p>
    <p>Santiago de Compostela, 27 de xuño de 2012</p>
    <p>Alfonso Rueda Valenzuela Elena Muñoz Fonteriz</p>
    <p>Conselleiro de Presidencia, Administracións Conselleira de Facenda </p>
    <p>Públicas e Xustiza</p>

