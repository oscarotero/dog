---
date: '1998-06-25'
id: DF6A
page: 7
number: 121
agency: FUNDACIÓN PÚBLICA ESCOLA GALEGA DE ADMINISTRACIÓN SANITARIA
section: VI. ANUNCIOS
title: >-
  Acordo do 10 de xuño de 1998 polo que se convoca un curso de diplomados en
  sanidade.
range: Acordo
url: 'https://www.xunta.gal/dog/Publicados/1998/19980625/AnuncioDF6A_gl.html'
---
<p>O convenio de colaboración subscrito entre a Consellería de Sanidade e Servicios Sociais e o Sergas, por unha banda, e a Fundación Pública Escola Galega de Administración Sanitaria (FEGAS), pola outra, ten por obxecto o deseño conxunto e a execución pola FEGAS do plan de formación e reciclaxe profesional sanitaria de tódolos traballadores, tanto da Consellería de Sanidade e Servicios Sociais como do Sergas.</p>
<p>Entre as distintas accións conveniadas entre ámbalas dúas partes atópase o curso de diplomado en Sanidade, unha acción formativa que a Consellería de Sanidade e Servicios Sociais non executaba desde o ano 1991, pero que ten moita tradición e arraigamento nos profesionais sanitarios e que agora, promovido pola Dirección Xeral de Saúde Pública e organizado pola Escola Galega de Administración Sanitaria, se pretende revitalizar.</p>
<p>O contido do curso, acreditado pola Escola Nacional de Sanidade e organizado e dirixido pola Escola Galega de Administración Sanitaria, está plenamente actualizado e adaptado ás necesidades formativas dun profesional da sanidade pública galega.</p>
<p>En efecto, os profesionais sanitarios deben ter unha visión comunitaria dos problemas individuais da saúde, razón pola que, sen perder de vista os aspectos diagnósticos e terapéuticos na práctica clínica, terán que considerarse tamén os problemas de saúde que transcenden ó propio individuo para converterse nunha cuestión de interese comunitario.</p>
<p>En tal sentido, no curso proporciónanse ós participantes as bases conceptuais e as técnicas de análise e intervención propias da saúde pública, co obxecto de permitirlles enmarca-las súas actividades profesionais dentro das estratexias globais da Comunidade Autónoma de Galicia, de xeito que constitúa un punto de partida que permita continuar unha posterior profundización e ampliación dos coñecementos nestas materias.</p>
<p>Por todo isto, de conformidade co establecido no apartado 8.2.a) do dito convenio, a Escola Galega de Administración Sanitaria convoca o curso conforme as seguintes bases:</p>
<p>Primeira.-Convócase un curso de diplomado en Sanidade no ámbito da Comunidade Autónoma de Galicia, organizado e dirixido pola Escola Galega de Administración Sanitaria e acreditado pola Escola Nacional de Sanidade, que ten por obxecto a for</p>
<p>mación a nivel básico, en materia de saúde pública, dos profesionais sanitarios que prestan os seus servicios no sistema sanitario de Galicia.</p>
<p>Segunda.-1. O curso de diplomado en sanidade terá unha duración de 200 horas acreditadas, das que 150 horas terán carácter presencial, agrupadas en 7 módulos temáticos, e as 50 horas restantes corresponden á execución e presentación dun traballo de campo relacionado co contido do curso, que será valorado na avaliación e acreditación formativa do participante no curso.</p>
<p>2. O curso desenvolverase conforme o seguinte programa docente:</p>
<p>Módulo 1: Introducción ó concepto de saúde. Sistema Nacional de Saúde. Servicio Galego de Saúde. Servicios de Saúde Pública en Galicia.</p>
<p>Módulo 2: Publicacións científicas e a súa lectura crítica. Acceso a fontes bibliográficas. Normas de publicación de traballos de investigación.</p>
<p>Módulo 3: Determinantes e indicadores do nivel de saúde da comunidade. Sistemas de información sanitaria en Galicia.</p>
<p>Módulo 4: Métodos e técnicas para o estudio, identificación e análise de problemas de saúde.</p>
<p>Módulo 5: Planificación de programas e intervencións sanitarias.</p>
<p>Módulo 6: Intervención, prevención de enfermidades e protección e promoción da saúde.</p>
<p>Módulo 7: Avaliación dos programas de intervención sanitaria. Garantía de calidade.</p>
<p>Módulo 8: Traballo de campo.</p>
<p>3. Sen prexuízo da elaboración do calendario definitivo do curso, as actividades docentes de carácter presencial realizaranse entre os meses de setembro e decembro de 1998, xeralmente nas tardes dos xoves, os venres pola mañá e pola tarde e os sábados pola mañá de cada semana, debéndose ter rematado o proceso de avaliación e certificación dos participantes no mes de febreiro de 1999.</p>
<p>4. O director do curso será nomeado pola Escola Galega de Administración Sanitaria por proposta da Dirección Xeral de Saúde Pública.</p>
<p>Terceira.- 1. O número máximo de participantes no curso será de 40, coa seguinte distribución:</p>
<p>a) 24 prazas reservaranse para facultativos sanitarios que presten os seus servicios en institucións sanitarias do Sergas.</p>
<p>b) 8 prazas reservaranse para profesionais de enfermería que presten os seus servicios en institucións sanitarias do Sergas.</p>
<p>c) As 8 prazas restantes reservaranse para profesionais sanitarios, titulados superiores ou de grao medio, que presten os seus servicios en centros directivos ou unidades administrativas dos servicios</p>
<p>centrais ou periféricos da Consellería de Sanidade e Servicios Sociais ou do Sergas.</p>
<p>2. O custo dos dereitos de inscrición no curso e de certificación de créditos ascenderá á cantidade de 60.000 pesetas por participante, que deberán ingresarse a favor da Escola Galega de Administración Sanitaria na forma que se determine.</p>
<p>Cuarta.-1. O prazo de presentación de solicitudes será dun mes contado a partir da publicación do presente acordo no Diario Oficial de Galicia.</p>
<p>2. Os interesados en seren admitidos ó curso dirixirán as solicitudes á Escola Galega de Administración Sanitaria, utilizando o modelo de instancia que se poderá recoller na Dirección Xeral de Saúde Pública e nas delegacións provinciais da Consellería de Sanidade e Servicios Sociais.</p>
<p>3. De existiren máis solicitudes ca prazas, a selección dos aspirantes ó curso farase por unha comisión formada por representantes da Dirección Xeral de Saúde Pública e da Escola Galega de Administración Sanitaria.</p>
<p>4. O criterio para a selección de aspirantes serán o de maior antigüidade de servicios prestados na Consellería de Sanidade e Servicios Sociais, no Sergas ou noutra institución sanitaria do sistema nacional de saúde, computándose indistintamente tanto os servicios prestados con carácter temporal como con carácter fixo.</p>
<p>5. As certificacións, nas que conste o vínculo xurídico e a antigüidade deberán ser emitidas polos servicios de persoal da institución onde se atope prestando servicios na actualidade o aspirante e xuntarse á solicitude.</p>
<p>Quinta.-1. A comisión de selección elevará proposta á dirección da Escola Galega de Administración Sanitaria que acordará a relación de admitidos ó curso. O dito acordo publicarase nos taboleiros de anuncios da propia escola, no da Secretaría Xeral da Consellería de Sanidade e Servicios Sociais, no da Dirección Xeral de Saúde Pública e nos das delegacións provinciais da Consellería de Sanidade e Servicios Sociais, podendo interpoñer reclamación no prazo de cinco días naturais contados desde o día da súa exposición ó público. Transcorrido o dito prazo e vistas as reclamacións presentadas, a dirección da escola acordará o listado definitivo de admitidos.</p>
<p>2. Os aspirantes admitidos aboarán os dereitos da inscrición dentro do prazo de 10 días naturais desde a dita publicación definitiva, no xeito que nela se determine.</p>
<p>Sexta.- 1. A asistencia ás actividades docentes presenciais é obrigatoria, permitíndose un máximo de 15 horas de ausencia xustificadas.</p>
<p>2. Ó remate do curso os participantes serán avaliados cunha proba obxectiva tipo test de 50 preguntas sobre os contidos do curso.</p>
<p>3. Os traballos de campo que van realiza-los aspirantes deberán ser propostos, para a súa aprobación, á dirección do curso.</p>
<p>4. A proba obxectiva e o traballo de campo serán avaliados por un tribunal, no que estarán representadas a Dirección Xeral de Saúde Pública, a Escola Nacional de Sanidade e a Escola Galega de Administración Sanitaria.</p>
<p>5. Rematada a actuación do tribunal, confeccionarase a relación de aptos e serán expedidos os correspondentes diplomas pola Escola Nacional de Sanidade.</p>
<p>Santiago de Compostela, 10 de xuño de 1998.</p>
<p>Javier Bouzada Romero</p>
<p>Director da Escola Galega de Administración Sanitaria</p>
<p>4878</p>

