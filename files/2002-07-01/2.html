---
date: '2002-07-01'
id: D00A
page: 10
number: 125
agency: CONSELLERÍA DE INDUSTRIA E COMERCIO
section: I. DISPOSICIÓNS XERAIS
title: >-
  Orde do 13 de xuño de 2002 pola que se crea e regula a Comisión de Seguimento
  do Plan Eólico de Galicia.
range: Orde
url: 'https://www.xunta.gal/dog/Publicados/2002/20020701/AnuncioD00A_gl.html'
---
<p>A disposición adicional segunda do decreto 302/2001 impón a obriga de crear unha comisión de seguimento para garanti-lo axeitado cumprimento do Plan Eólico de Galicia.</p>
<p>O devandito plan eólico é o elemento angular da planificación eólica na Comunidade Autónoma e a partir deste documento estructúrase toda a acción eólica en territorio galego.</p>
<p>Como é ben sabido, a concreción desta planificación realízase a través de parques eólicos e na tramitación deles concorren distintas competencias que se deben ter en conta e que poden afecta-la efectiva realización da infraestructura.</p>
<p>Por todo iso e dentro do novo marco procedemental no que se establece unha convocatoria previa co obxecto de determinar qué solicitudes son susceptibles de inicia-la súa tramitación parece conveniente a creación dunha comisión interdepartamental na que se poidan anticipar e resolve-las dificultades que puidesen xurdir fomentándose así un mecanismo de coordinación e obténdose unha maior eficiencia no desenvolvemento do plan sectorial antes nomeado.</p>
<p>Por todo o anterior,</p>
<p>DISPOÑO:</p>
<p>Artigo 1º.-Creación.</p>
<p>Pola presente orde créase a Comisión de Seguimento de Plan Eólico de Galicia coa composición e funcións que se establecen nos artigos seguintes.</p>
<p>Artigo 2º.-Composición.</p>
<p>A comisión de seguimento do Plan Eólico de Galicia estará composta polos seguintes membros:</p>
<p>Presidente: director xeral de Industria, Enerxía e Minas.</p>
<p>Vocais:</p>
<p>Director xeral de Calidade e Avaliación Ambiental.</p>
<p>Director xeral de Conservación da Natureza.</p>
<p>Director xeral de Urbanismo.</p>
<p>Director xeral de Turismo.</p>
<p>Director xeral de Patrimonio Cultural.</p>
<p>2 representantes da Consellería de Industria e Comercio.</p>
<p>Secretario: subdirector xeral de Enerxía da Consellería de Industria e Comercio.</p>
<p>Tódolos titulares terán un suplente que será designado na reunión constitutiva da comisión.</p>
<p>Artigo 3º.-Funcións.</p>
<p>Establécense como funcións da comisión as se-</p>
<p>guintes:</p>
<p>-Debater acerca das solicitudes de autorización de parques eólicos.</p>
<p>-Estudiar, antes da resolución de cada convocatoria anual, de autorización de parques eólicos, a localización dos distintos proxectos presentados.</p>
<p>-Informar, de maneira previa, a título orientativo das posibles dificultades de tramitación de cada unha das solicitudes.</p>
<p>-Seguimento da execución material das planificacións eólicas anuais que se realicen.</p>
<p>-Colaborar na axilización da tramitación dos distintos proxectos eólicos admitidos a trámite.</p>
<p>Artigo 4º.-Funcionamento.</p>
<p>A comisión reunirase unha vez cada mes con carácter ordinario e, ademais, con carácter extraordinario, cantas veces sexa convocada polo presidente.</p>
<p>Para o funcionamento da comisión e co fin de aborda-lo tratamento de aspectos ou cuestións específicas, poderán constituírse subcomisións, cando así o acorde a comisión en Pleno.</p>
<p>As subcomisións terán carácter temporal e unha vez cumprido o seu cometido entenderanse disoltas.</p>
<p>Eventualmente, e logo de acordo da totalidade dos membros da comisión poderán participar expertos externos, tanto naquela como nas subcomisións que poidan constituírse.</p>
<p>Disposición adicional</p>
<p>No prazo dun mes desde a entrada en vigor da presente disposición deberá constituírse a Comisión de Seguimento do Plan Eólico de Galicia, de acordo co disposto nela.</p>
<p>Disposición derradeira</p>
<p>Primeira.-Autorízase o director xeral de Industria, Enerxía e Minas para dicta-las disposicións que sexan precisas para o desenvolvemento e execución desta orde.</p>
<p>Segunda.-Esta orde entrará en vigor o día seguinte ó da súa publicación no DOG.</p>
<p>Santiago de Compostela, 13 de xuño de 2002.</p>
<p>Juan Rodríguez Yuste</p>
<p>Conselleiro de Industria e Comercio</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

