---
date: '2013-10-18'
id: O143-041013-0002
page: 41446
number: 200
agency: Augas de Galicia
section: VI. Anuncios. a) Administración autonómica.
title: >-
  RESOLUCIÓN do 4 de outubro de 2013 pola que se somete a información pública o
  proxecto construtivo de execución da obra hidráulica de abastecemento da área
  metropolitana da Coruña a partir do lago artificial da central de Meirama,
  fase I (Cerceda-A Coruña).
range: Resolución
url: >-
  https://www.xunta.gal/dog/Publicados/2013/20131018/AnuncioO143-041013-0002_gl.html
---
<p>Augas de Galicia está a tramitar o expediente de declaración de interese da Comunidade Autónoma da obra de abastecemento da área metropolitana da Coruña a partir do lago artificial da central de Meirama. Fase I. Cerceda (A Coruña), de conformidade co disposto no artigo 13 do Decreto 59/2013, do 14 de marzo, polo que se desenvolve a Lei 9/2010, do 4 de novembro, de augas de Galicia.</p>
    <p>Este proxecto de abastecemento, que non se atopa incluído no Plan hidrolóxico para a demarcación hidrográfica de Galicia-costa, comprende a execución de toma de auga, falso túnel, cámara de válvulas, túnel que comunique o novo lago de Meirama co río Barcés e obra de restitución, reforzando o sistema de abastecemento da área metropolitana da Coruña cun volume adicional de regulación de 24 hm3.</p>
    <p>A actuación hidráulica e cofinanciada pola Unión Europea a través do Fondo Europeo de Desenvolvemento Rexional (Feder) nun 80 %, no marco do programa operativo Feder Galicia 2007-2013, eixe 3 (medio ambiente, contorno natural, recursos hídricos e prevención de riscos), tema prioritario ou medida 45 (xestión e distribución de auga potable), actuación 3.45.2 (renovación, mellora, optimización e desenvolvemento de novas infraestruturas de abastecemento tales como presas, pequenos encoros, captacións, depósitos reguladores, estacións de tratamento de augas potables, redes de distribución e sistemas de automatización e control).</p>
    <p>Considerando o exposto, ao abeiro da Lei 9/2010, do 4 de novembro, de augas de Galicia e do Estatuto da entidade pública empresarial Augas de Galicia, aprobado polo Decreto 32/2012, do 12 de xaneiro, e segundo o disposto no artigo 13.c) do Decreto 59/2013, do 14 de marzo, polo que se desenvolve a Lei 9/2010, do 4 de novembro, de augas de Galicia, </p>
    <footer><p>RESOLVO:</p></footer>
    <p>Someter, polo prazo de 30 días, contados a partir do día seguinte ao da publicación do presente anuncio de información pública no <em>Diario Oficial de Galicia</em>, o proxecto de abastecemento da área metropolitana da Coruña a partir do lago artificial da central de Meirama. Fase I. Cerceda (A Coruña), de clave OH.115.1072, para os efectos da declaración de interese da comunidade autónoma e a aprobación do proxecto.</p>
    <p>O documento técnico pode consultarse, durante o prazo anteriormente sinalado, nas dependencias de Augas de Galicia, sitas na rúa Doutor Maceira, nº 18, baixo, en Santiago de Compostela (A Coruña) e na páxina web augasdegalicia@xunta.es</p>
    <p>O que se fai público para todos os efectos legais e regulamentarios de aplicación na materia e para o seu coñecemento xeral.</p>
    <p>Santiago de Compostela, 4 de outubro de 2013</p>
    <footer><p>Francisco Menéndez Iglesias<br>Director de Augas de Galicia</p></footer>

