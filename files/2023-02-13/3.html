---
date: '2023-02-13'
id: V0654-070223-0005
page: 13471
number: 30
agency: 'Vicepresidencia Segunda e Consellería de Presidencia, Xustiza e Deportes'
section: III. Outras disposicións.
title: >-
  ORDE do 7 de febreiro de 2023 pola que se modifica a Orde do 27 de decembro de
  2022 pola se establecen as bases reguladoras para a concesión de subvencións,
  en réxime de concorrencia non competitiva, a clubs deportivos, sociedades
  anónimas deportivas, seccións deportivas e núcleos de adestramento deportivo
  especializado de Galicia para o desenvolvemento de actividades deportivas, e
  se procede á súa convocatoria para o ano 2023 (código de procedemento PR945C).
range: Orde
url: >-
  https://www.xunta.gal/dog/Publicados/2023/20230213/AnuncioV0654-070223-0005_gl.html
---
<p>As actuacións de fomento do deporte teñen na concesión de subvencións ás entidades deportivas unha das súas principais e máis eficaces manifestacións. Estas actuacións, realizadas conforme baremos públicos e obxectivos véñense realizando nos últimos anos de forma que as entidades deportivas poidan acometer as actividades obxecto de subvención, da forma máis operativa e garantindo sempre a finalidade última de toda política de fomento deportivo na Comunidade Autónoma, que é o crecemento e o fortalecemento da actividade desenvolvida polos axentes deportivos de Galicia.</p>
    <p>Segundo o disposto no artigo 39 do Decreto 165/2020, do 17 de setembro, polo que se regula o deporte de alto nivel, de alto rendemento e de rendemento deportivo de base de Galicia, enténdese por núcleo de adestramento deportivo especializado o conxunto de medios humanos e materiais xestionados por unha federación deportiva, club deportivo ou sociedade anónima deportiva inscrito no Rexistro de Entidades Deportivas de Galicia que teña por finalidade a preparación técnico-deportiva orientada ao alto nivel ou ao alto rendemento deportivo, e que serán recoñecidos por resolución expresa da persoa titular do órgano superior con competencias en materia de deporte da Administración xeral da Comunidade Autónoma, segundo o procedemento establecido nos artigos 41 e seguintes, tendo en conta o interese deportivo estratéxico para Galicia e consonte os requisitos establecidos nesta sección.</p>
    <p>De conformidade cos parámetros de actuación establecidos na Lei 3/2012, do 2 de abril, do deporte de Galicia, e segundo ás atribucións que lle son conferidas polo Decreto 117/2022, do 23 de xuño, polo que se establece a estrutura orgánica da Vicepresidencia Segunda e Consellería de Presidencia, Xustiza e Deportes, a Vicepresidencia Segunda e Consellería de Presidencia, Xustiza e Deportes aprobou a Orde do 27 de decembro de 2022 pola se establecen as bases reguladoras para a concesión de subvencións, en réxime de concorrencia non competitiva, a clubs deportivos, sociedades anónimas deportivas, seccións deportivas e núcleos de adestramento deportivo especializado de Galicia para o desenvolvemento de actividades deportivas, e se procede á súa convocatoria para o ano 2023 (código de procedemento PR945C) e que se publicou no DOG nº 9, do 13 de xaneiro de 2023.</p>
    <p>No punto 3 do artigo 1 da convocatoria establécese unha distribución do crédito en función das liñas de actuación, sendo que para a Liña II, Núcleos de adestramento deportivo especializado disponse dunha contía de 89.997 €, en atención aos recoñecementos vixentes de núcleos de adestramento deportivo na data da publicación no Diario Oficial de Galicia desta convocatoria.</p>
    <p>A comisión galega de avaliación do alto nivel deportivo, do alto rendemento deportivo e do rendemento deportivo de base, reuniuse na data do 6 de outubro de 2022 co obxecto de analizar os requisitos das solicitudes de recoñecemento como núcleo de adestramento deportivo especializado, segundo o disposto no artigo 40 do Decreto 165/2020, do 17 de setembro, e na Orde do 23 de xuño de 2021, propoñendo o recoñecemento de dous novos núcleos de adestramento deportivo especializado e que foron recoñecidos a través da resolución da Vicepresidencia Segunda e Consellería de Presidencia, Xustiza e Deportes.</p>
    <p>Co obxecto de posibilitar que todos os núcleos de adestramento deportivo especializado recoñecidos accedan á liña de subvencións específica, en prol do fomento deportivo de alto nivel na Comunidade Autónoma con base no crecemento e o fortalecemento da actividade desenvolvida polos núcleos de adestramento deportivo especializado, faise necesario modificar o punto 3 do artigo 1 da convocatoria establecendo unha nova distribución do crédito en función das liñas de actuación, así como o último parágrafo do artigo 4, atendendo aos recoñecementos vixentes de núcleos de adestramento deportivo na data de finalización do prazo de presentación de solicitudes ao abeiro desta convocatoria.</p>
    <p>Na súa virtude, no uso das facultades que teño atribuídas, polo Decreto 60/2022, do 15 de maio, polo que se nomean os titulares dos departamentos da Xunta de Galicia, no exercicio das facultades que me confire o artigo 34 da Lei 1/1983, do 22 de febreiro, reguladora da Xunta de Galicia e da súa Presidencia,</p>
    <h2>DISPOÑO:</h2>
    <p>Artigo 1. Modifícase a Orde do 27 de decembro de 2022 pola se establecen as bases reguladoras para a concesión de subvencións, en réxime de concorrencia non competitiva, a clubs deportivos, sociedades anónimas deportivas, seccións deportivas e núcleos de adestramento deportivo especializado de Galicia para o desenvolvemento de actividades deportivas, e se procede á súa convocatoria para o ano 2023 (código de procedemento PR945C)</p>
    <p>Un. O punto 3 do artigo 1, obxecto e financiamento, queda redactado como segue:</p>
    <p>«3. Para o financiamento desta convocatoria destínase, con cargo á anualidade 2023, crédito por importe total de dous millóns de euros (2.000.000 €), con cargo á aplicación orzamentaria 06.02.441A.481.0, en función das seguintes liñas de actuación subvencionables:</p>
    <table>
     <tbody>
      <tr>
       <td>Liñas de actuación</td>
       <td>Aplicación</td>
       <td>Importe</td>
      </tr>
      <tr>
       <td>Liña I: Desenvolvemento de actividades deportivas</td>
       <td>04.40.441A.481.0 (modalidade 1010)</td>
       <td>1.850.005 €</td>
      </tr>
      <tr>
       <td>Liña II: Núcleos de adestramento deportivo especializado</td>
       <td>04.40.441A.481.0 (modalidade 1010)</td>
       <td>149.995 €</td>
      </tr>
     </tbody>
    </table>
    <p>Para a liña de actuación I establécese a contía de axuda máxima por entidade beneficiaria en 10.000 €.</p>
    <p>Para a liña de actuación II establécese a contía de axuda máxima por entidade beneficiaria en 29.999 €.</p>
    <p>No caso de que o crédito dunha das liñas de actuación non se esgote, a cantidade resultante incrementará o orzamento destinado á outra liña de actuación».</p>
    <p>Dous. O último parágrafo do artigo 4, criterios de determinación do importe da subvención, queda redactado como segue:</p>
    <p>«No caso da liña de actuación II, atenderase aos recoñecementos vixentes de núcleos de adestramento deportivo na data de finalización do prazo de presentación de solicitudes ao abeiro desta convocatoria».</p>
    <p>Artigo 2. Prazo de presentación de solicitudes</p>
    <p>Amplíase o prazo de presentación de solicitudes disposto no artigo 3, punto 2, e que será dun mes contado a partir do día seguinte ao da publicación desta orde no Diario Oficial de Galicia.</p>
    <p>Artigo 3. Recursos</p>
    <p>Contra esta orde, que pon fin á vía administrativa, poderanse interpoñer os seguintes recursos, sen prexuízo de que as persoas interesadas poidan exercer calquera outro que consideren procedente:</p>
    <p>1. Recurso potestativo de reposición ante a persoa titular da Vicepresidencia Segunda e Consellería de Presidencia, Xustiza e Deportes no prazo dun mes contado a partir do día seguinte ao da súa publicación no Diario Oficial de Galicia.</p>
    <p>2. Recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados a partir do día seguinte ao da súa publicación no Diario Oficial de Galicia.</p>
    <p>Disposición derradeira primeira. Habilitación para o desenvolvemento</p>
    <p>Facúltase a persoa titular da Secretaría Xeral para o Deporte para ditar, no ámbito das súas competencias, cantos actos e medidas sexan precisos para o desenvolvemento desta orde.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 7 de febreiro de 2023</p>
    <footer><p>Diego Calvo Pouso<br>Vicepresidente segundo e conselleiro de Presidencia, Xustiza e Deportes</p></footer>

