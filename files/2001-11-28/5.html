---
date: '2001-11-28'
id: 12EEE
page: 15
number: 230
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Decreto 296/2001, do 15 de novembro, polo que se acepta a cesión a título
  gratuíto dunha superficie de 9.100 m, propiedade do Concello da Coruña, feita
  a favor do Servicio Galego de Saúde, con destino á construcción dun centro de
  saúde.
range: Decreto
url: 'https://www.xunta.gal/dog/Publicados/2001/20011128/Anuncio12EEE_gl.html'
---
<p>O Pleno do Concello da Coruña, en sesións do 11 de xuño de 2001 e o 24 de setembro de 2001, acordou cederlle ó Servicio Galego de Saúde unha parcela de 9.100 m, sita no polígono de Los Rosales da Coruña, con destino á construcción dun centro de saúde.</p>
<p>Conforme o artigo 17.1º da Lei 3/1985, do 12 de abril, do patrimonio da Comunidade Autónoma, requírese decreto do Consello da Xunta de Galicia para a adquisición de bens a título gratuíto. Por outra banda, o artigo 23.1º da mesma lei establece que non poderán adquirirse bens ou dereitos a título lucrativo cando o valor global dos gravames, cargas e afectacións impostas sobre eles supere o seu valor intrínseco. Non se considerarán carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente.</p>
<p>En cumprimento do disposto na Lei 3/1985, do 12 de abril, do patrimonio da Comunidade Autónoma, de conformidade coa proposta do conselleiro de Sanidade e Servicios Sociais e presidente do Servicio Galego de Saúde, e logo de deliberación do Consello da Xunta de Galicia na súa reunión do día quince de novembro de dous mil un,</p>
<p>DISPOÑO:</p>
<p>Artigo 1º</p>
<p>1. Acéptase a cesión a título gratuíto dunha parcela de 9.100 m, de extensión superficial sita no polígono de Los Rosales da Coruña, que ten os seguintes lindeiros:</p>
<p>Norte: resto do predio matriz.</p>
<p>Sur: estrada que da Coruña se dirixe ós Fortes.</p>
<p>Leste: rúa Alfonso Rodríguez Castelao.</p>
<p>Oeste: conxunto inmobiliario que actualmente ocupa o colexio San José de Calasanz.</p>
<p>Artigo 2º.-A superficie acéptase segundo o establecido nos artigos 23.1º da Lei 3/1985, do 12 de abril, do patrimonio da Comunidade Autónoma e 38 do seu regulamento, e destinarase ó fin para o que se cede e de acordo coas condicións previstas no acordo de cesión.</p>
<p>Artigo 3º.-O Servicio Galego de Saúde, a través do seu órgano competente, procederá á formalización da aceptación no correspondente documento público, integrándose no seu patrimonio propio.</p>
<p>Disposición derradeira</p>
<p>O Servicio Galego de Saúde, a través do seu órgano competente, levará a cabo os trámites necesarios para a efectividade de canto se dispón neste decreto.</p>
<p>Santiago de Compostela, quince de novembro de dous mil un.</p>
<p>Manuel Fraga Iribarne</p>
<p>Presidente</p>
<p>José María Hernández Cochón</p>
<p>Conselleiro de Sanidade e Servicios Sociais</p>

