---
date: '2001-11-28'
id: 12EDA
page: 15
number: 230
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 13 de novembro de 2001 pola que se crea a Comisión Técnica de
  Mantemento do Servicio Galego de Saúde.
range: Orde
url: 'https://www.xunta.gal/dog/Publicados/2001/20011128/Anuncio12EDA_gl.html'
---
<p>A Lei 8/1991, do 23 de xullo, modificou o artigo 3 da Lei 1/1989, do 2 de xaneiro, pola que se crea o Servicio Galego de Saúde, como organismo autónomo de carácter administrativo dotado de personalidade xurídica propia, e adscrito á Consellería de Sanidade e Servicios Sociais, atribuíndolle a este organismo a «xestión dos centros, servicios e establecementos sanitarios do Servicio Galego de Saúde, e dos demais adscritos provisionalmente a el».</p>
<p>Posteriormente, o Decreto 49/1998 (que foi modificado posteriormente a través doutros dous decretos: o 128/1999, do 23 de abril, e o 38/2001, do 1 de febreiro) estableceu a estructura orgánica dos servicios centrais do Servicio Galego de Saúde, contemplando no seu artigo 15 a existencia da División de Recursos Económicos, á que se lle atribúen entre outras funcións a da coordinación e control dos servicios económicos administrativos, de hostalería e de mantemento técnico dos centros do organismo.</p>
<p>O Servicio Galego de Saúde vén fomentando a utilización de mecanismos e sistemas de coordenación e homologación, co obxecto de acadar unha maior eficiencia no desenvolvemento das súas competencias.</p>
<p>Por outra bada, a crecente complexidade técnica das instalacións e equipamentos dos centros sanitarios supón a necesidade de acolle-la participación de profesionais desta área do Servicio Galego de Saúde, co obxecto de levar a cabo actuacións de formación que manteñan actualizados os seus coñecementos.</p>
<p>Por todo o anterior,</p>
<p>DISPOÑO:</p>
<p>Artigo 1º.-Creación da comisión.</p>
<p>Pola presente orde créase a Comisión Técnica de Mantemento do Servicio Galego de Saúde.</p>
<p>Artigo 2º.-Composición.</p>
<p>A Comisión Técnica de Mantemento do Servicio Galego de Saúde estará composta polos seguintes membros:</p>
<p>Presidente: subdirector xeral de Investimentos do Sergas.</p>
<p>Vicepresidente: xefe do Servicio de Subministracións, Mantemento e Instalacións.</p>
<p>Vocais: xefes dos servicios ou responsables de mantemento dos centros hospitalarios e de Atención Primaria do Sergas.</p>
<p>Secretario: actuará como secretario un dos xefes de servicio designados como vocais da comisión.</p>
<p>Artigo 3º.-Funcións da comisión.</p>
<p>Establécense como funcións da Comisión Técnica de Mantemento as seguintes:</p>
<p>-Propoñer accións de formación dirixidas ós profesionais da área de mantemento do Sergas.</p>
<p>-Avalia-la proposta de contratación agregada de varios centros do Sergas, relativa a servicios de mantemento.</p>
<p>Artigo 4º.-Funcionamento.</p>
<p>Para o funcionamento da comisión, e co fin de aborda-lo tratamento de aspectos ou cuestións específicas, poderán constituírse subcomisións cando así o acorde o Pleno da comisión.</p>
<p>As subcomisións que poidan crearse terán funcións de deliberación, estudio e proposta sobre o asunto ou materia encomendada pola comisión; tendo aquelas carácter temporal, de xeito que, unha vez emitido o seu dictame ou proposta, entenderase cumprido o seu cometido e polo tanto quedará sen efecto a designación dos seus membros como integrantes da subcomisión e disolta esta.</p>
<p>Tamén poderán participar eventualmente na comisión ou nas subcomisións que poidan constituírse outros profesionais que poidan achega-los seus coñecementos ou experiencia en relación cos temas ou asuntos obxecto de estudio naquelas.</p>
<p>Disposicións derradeiras</p>
<p>Primeira.-Autorízase o director xeral da División de Recursos Económicos do Sergas para dicta-las disposicións que sexan precisas para o desenvolvemento e execución desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 13 de novembro de 2001.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>

