---
date: '2019-08-13'
id: G0244-070819-0001
page: 36621
number: 153
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  ORDE do 2 de agosto de 2019 pola que se desenvolve o Decreto 53/2019, do 23 de
  maio, polo que se crea e se regula a Medalla Emilia Pardo Bazán para o
  recoñecemento de accións relevantes en prol da igualdade entre mulleres e
  homes.
range: Orde
url: >-
  https://www.xunta.gal/dog/Publicados/2019/20190813/AnuncioG0244-070819-0001_gl.html
---
<p>O día 31 de maio de 2019 publicouse no DOG número 102 o Decreto 53/2019, do 23 de maio, polo que se crea e se regula a Medalla Emilia Pardo Bazán para o recoñecemento de accións relevantes en prol da igualdade entre mulleres e homes, coa finalidade de recoñecer publicamente as accións desenvolvidas na Comunidade Autónoma de Galicia por parte de persoas, colectivos, entidades ou institucións, tanto públicas como privadas, que teñan contribuído e destacado na defensa da igualdade de dereitos e oportunidades entre mulleres e homes.</p>
    <p>O Decreto 53/2019 prevé a concesión, con carácter anual, de ata un máximo de tres condecoracións, baixo a denominación Medalla Emilia Pardo Bazán, que revestirán a forma de medalla cando se outorguen a título individual, e de placa cando se outorguen a colectivos, entidades ou institucións. A concesión de calquera das condecoracións baixo a denominación Medalla Emilia Pardo Bazán ten carácter exclusivamente honorífico, dará dereito a un diploma acreditativo e non leva consigo ningún tipo de dotación económica.</p>
    <p>A disposición derradeira primeira do Decreto 53/2019 faculta á persoa titular da consellería competente en materia de igualdade para ditar as disposicións necesarias para o desenvolvemento do decreto, tanto no que se refire ao deseño e características da medalla, da placa e do diploma acreditativo, como para a determinación do número de condecoracións ou inclusión doutras novas, así como naqueloutros aspectos que se deriven da súa concesión. </p>
    <p>En consecuencia, de acordo coa dita habilitación normativa, mediante esta orde procédese a establecer o deseño e as características da medalla, da placa e do diploma acreditativo previstos no Decreto 53/2019.</p>
    <p>Por todo o exposto,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>O obxecto desta orde é establecer o deseño, as características e as dimensións da medalla, da placa e do diploma acreditativo previstos no Decreto 53/2019, do 23 de maio, polo que se crea e regula a Medalla Emilia Pardo Bazán para o recoñecemento de accións relevantes en prol da igualdade entre mulleres e homes.</p>
    <p>Artigo 2. <em>Deseño, características e dimensións</em></p>
    <p>O deseño, dimensións e características distintivas da medalla, da placa e do diploma previstos no Decreto 53/2019, do 23 de maio, polo que se crea e regula a Medalla Emilia Pardo Bazán para o recoñecemento de accións relevantes en prol da igualdade entre mulleres e homes, figuran nos anexos deste orde, relacionados da seguinte maneira:</p>
    <p>Anexo I. Medalla Emilia Pardo Bazán.</p>
    <p>Anexo II. Placa cando sexa outorgada a entidades ou a título colectivo.</p>
    <p>Anexo III. Diploma para as respectivas condecoracións.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 2 de agosto de 2019</p>
    <footer><p>Alfonso Rueda Valenzuela<br>Vicepresidente e conselleiro de Presidencia,<br>Administracións Públicas e Xustiza</p></footer>

