---
date: '2001-05-08'
id: 7A86
page: 6
number: 88
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: VI. ANUNCIOS
title: >-
  Aviso do 28 de marzo de 2001, do Servicio de Estructuras Rurais da Coruña,
  polo que se anuncia a toma de posesión provisional de predios da concentración
  parcelaria da zona de Santiago de Prevediños (Touro-A Coruña).
range: Aviso
url: 'https://www.xunta.gal/dog/Publicados/2001/20010508/Anuncio7A86_gl.html'
---
<p>Rematada a publicación do acordo de concentración parcelaria da zona de Santiago de Prevediños (Touro-A Coruña) e non excedendo o número de recursos presentados e pendentes de resolver do seis por cento dos titulares das explotacións, nin representando os reclamantes máis do dez por cento da superficie concentrada, a Dirección Xeral de Desenvolvemento Rural resolveu dar posesión provisional dos novos predios. A toma de posesión é obrigatoria para tódolos interesados e enténdese sen prexuízo das rectificacións que procedan como consecuencia dos recursos que prosperen (artigo 44 da Lei de concentración parcelaria para Galicia). No caso de que algún propietario non permita a toma de posesión dos predios de substitución no prazo indicado, será obxecto, logo de apercibimento, de compulsión directa, tal e como establece o artigo 45 da antedita lei.</p>
<p>Os interesados poderán reclamar ante esta xefatura, sita na praza Luís Seoane, s/n, 6ª planta, da Coruña xuntando dictame pericial, sobre diferencias superiores ó dous por cento entre a cabida real dos novos predios e o que conste no expediente de concentración, no prazo de trinta días contados desde o seguinte ó da publicación do presente aviso no Diario Oficial de Galicia (artigo 46 da Lei de concentración parcelaria para Galicia).</p>
<p>Para os efectos oportunos establécense os seguintes prazos de toma de posesión:</p>
<p>a) Labradío sen colleita pendente, prados e pastos: o día seguinte ó da publicación deste aviso no Diario Oficial de Galicia.</p>
<p>b) Os restantes predios, no momento de seren retiradas as colleitas que estiveran pendentes de apañar no día antes citado.</p>
<p>c) En relación coas árbores existentes nos predios recoméndase, na medida do posible, chegar a un acordo entre entregante e adxudicatario. En caso contrario, poderán ser retiradas polos propietarios das parcelas entregadas no prazo de dous meses contados desde a publicación do presente aviso no Diario Oficial de Galicia, logo de petición á Xefatura de Servicio de Montes e Industrias Forestais do preceptivo permiso e o informe favorable do Servicio de Medio Ambiente Natural da Consellería de Medio Ambiente no caso de seren especies autóctonas protexidas. Transcorrido o referido prazo, entenderase que pertencen ó propietario do novo predio.</p>
<p>A Coruña, 28 de marzo de 2001.</p>
<p>Rodolfo M. Rodríguez-Morales González</p>
<p>Xefe do Servicio de Estructuras Rurais da Coruña</p>
<p>Visto e prace</p>
<p>Rogelio del Valle Muñoz-Cobo</p>
<p>Delegado provincial da Coruña</p>

