---
date: '2017-09-21'
id: G0423-140917-0001
page: 43032
number: 180
agency: Consellería de Infraestruturas e Vivenda
section: III. Outras disposicións.
title: >-
  DECRETO 88/2017, do 7 de setembro, polo que se declara en concreto a utilidade
  pública e se dispón a urxente ocupación dos bens e dereitos afectados polo
  proxecto de construción do itinerario peonil e ciclista na AC-543, treito
  Roxos-Aldea Nova, punto quilométrico 4+150 ao 5+040, coa clave AC/16/086.06,
  nos concellos de Santiago de Compostela e Ames.
range: Decreto
url: >-
  https://www.xunta.gal/dog/Publicados/2017/20170921/AnuncioG0423-140917-0001_gl.html
---
<p>Antecedentes:</p>
    <p>Primeiro. Mediante a Resolución da Axencia Galega de Infraestruturas, do 27 de marzo de 2017, aprobouse provisionalmente o proxecto de construción do itinerario peonil e ciclista na AC-543, treito Roxos-Aldea Nova, p.q. 4+150 ao 5+040, coa clave AC/16/086.06.</p>
    <p>Segundo. Con data do 11 de abril de 2017, publicouse no <em>Diario Oficial de Galicia</em> (núm. 71) o Anuncio do 27 de marzo de 2017 polo que se somete ao trámite de información pública o proxecto de construción do itinerario peonil e ciclista na AC-543, treito Roxos-Aldea Nova, p.q. 4+150 ao 5+040, coa clave AC/16/086.06, así como a relación individual de bens, dereitos e propietarios afectados polo proxecto referenciado.</p>
    <p>Posteriormente, e tras a análise do informe e certificacións presentadas, o 28 de xullo de 2017 apróbase o expediente de información pública e definitivamente o proxecto de construción do itinerario peonil e ciclista na AC-543, treito Roxos-Aldea Nova, p.q. 4+150 ao 5+040, coa clave AC/16/086.06.</p>
    <p>Este proxecto ten por obxecto fomentar a mobilidade alternativa e acadar unha diminución do tráfico rodado motorizado que actualmente existe entre os lugares de Roxos e Aldea Nova, de xeito que a poboación destes núcleos empregue a senda peonil para os seus desprazamentos cotiáns en lugar do vehículo particular, contribuíndo deste xeito a unha redución das emisións de carbono ao mesmo tempo que se acada unha mellora da seguridade viaria neste treito da estrada AC-543.</p>
    <p>Executarase así unha senda mixta (peonil e ciclista) de formigón coloreado, que conectará os lugares de Roxos e Aldea Nova, nos cales xa se conta con beirarrúas, configurando un itinerario continuo ao longo dos primeiros quilómetros da estrada AC-543. Esta senda terá un largo variable, en función do espazo dispoñible, pero en ningún caso inferior a 2,00 m, e irá separada da calzada por unha zona verde de largo medio 0,9 m (agás naquelas zonas onde non hai espazo) e un bordo de formigón.</p>
    <p>As obras previstas comprenden tamén as seguintes actuacións, todas elas necesarias e imprescindibles para garantir a funcionalidade da senda executada:</p>
    <p>– Ampliación da sección transversal para albergar os novos elementos que pasarán a formar parte da nova plataforma, de xeito que será preciso realizar pequenos desmontes para obter o largo óptimo para a senda.</p>
    <p>– Mellora da drenaxe, sinalización, balizamento e defensas, así como a reposición de servizos.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do número dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Vivenda e logo da deliberación do Consello da Xunta de Galicia, na súa reunión do día sete de setembro de dous mil dezasete,</p>
    <p class="dog-titulo">DISPOÑO:</p>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación para os efectos de expropiación forzosa dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción do itinerario peonil e ciclista na AC-543, treito Roxos-Aldea Nova, p.q. 4+150 ao 5+040, coa clave: AC/16/086.06.</p>
    <p>Santiago de Compostela, sete de setembro de dous mil dezasete</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Vivenda</p>

