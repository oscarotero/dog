---
date: '2016-04-04'
id: G0423-220316-0002
page: 11904
number: 63
agency: Consellería de Infraestruturas e Vivenda
section: III. Outras disposicións.
title: >-
  RESOLUCIÓN do 18 de marzo de 2016 pola que se convocan para o ano 2016 as
  subvencións para actuacións de rehabilitación de edificios e vivendas no
  ámbito da área de rehabilitación integral dos Camiños de Santiago do Programa
  de rexeneración e renovación urbanas do Plan estatal de fomento do alugamento
  de vivendas, a rehabilitación edificatoria e a rexeneración e renovación
  urbanas 2013-2016.
range: Resolución
url: >-
  https://www.xunta.gal/dog/Publicados/2016/20160404/AnuncioG0423-220316-0002_gl.html
---
<p>O 27 de outubro de 2015 asinouse o acordo específico para o financiamento da área de rehabilitación integral (ARI) dos Camiños de Santiago no seo da Comisión Bilateral de Vivenda do Plan estatal de fomento do alugamento de vivendas, a rehabilitación edificatoria e a rexeneración e renovación urbanas 2013-2016, aprobado polo Real decreto 233/2013, do 5 de abril (en diante, Plan estatal 2013-2016).</p>
    <p>O Decreto 18/2014, do 13 de febreiro, determina os aspectos básicos dos programas autonómicos de rehabilitación de vivendas e dá directrices para o desenvolvemento do Plan estatal 2013-2016, no ámbito da Comunidade Autónoma de Galicia. De conformidade co previsto no seu artigo 13, mediante a Orde do 22 de decembro de 2015 da Consellería de Infraestruturas e Vivenda establécense as bases reguladoras das subvencións do Programa de rexeneración e renovación urbanas no ámbito da ARI dos Camiños de Santiago, dirixidas especificamente a financiar actuacións de rehabilitación de edificios e vivendas.</p>
    <p>A ARI dos Camiños de Santiago é a única área desta natureza xestionada directamente pola Comunidade Autónoma de Galicia, a través do Instituto Galego da Vivenda e Solo.</p>
    <p>Para participar nesta convocatoria de axudas, cuxa concesión se realizará en réxime de concorrencia non competitiva, é necesario dispor da cualificación definitiva da actuación.</p>
    <p>Esta convocatoria axústase ao disposto no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, na Lei 9/2007, do 13 de xuño, de subvencións de Galicia, e no Decreto 11/2009, do 8 de xaneiro, polo que se aproba o seu Regulamento.</p>
    <p>De conformidade co establecido no artigo 7 da Lei 9/2007, do 13 de xuño, de subvencións de Galicia, e no artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>RESOLVO:</h2>
    <p>Primeiro. Bases reguladoras </p>
    <p>As bases reguladoras das subvencións do Programa de rexeneración e renovación urbanas da ARI dos Camiños de Santiago previstas nesta convocatoria están aprobadas pola Orde do 22 de decembro de 2015, da Consellería de Infraestruturas e Vivenda, publicada no Diario Oficial de Galicia número 246, do 28 de decembro.</p>
    <p>Segundo. Obxecto</p>
    <p>1. Esta resolución ten por obxecto convocar, en réxime de concorrencia non competitiva, as subvencións do Programa de rexeneración e renovación urbanas da ARI dos Camiños de Santiago para a anualidade de 2016.</p>
    <p>2. Estas subvencións están destinadas a financiar actuacións de rehabilitación en edificios e vivendas situadas no ámbito da ARI dos Camiños de Santiago de Compostela e que conten coa correspondente resolución de cualificación definitiva outorgada polo Instituto Galego da Vivenda e Solo (en diante, IGVS). </p>
    <p>Terceiro. Crédito orzamentario</p>
    <p>1. Estas subvencións faranse efectivas con cargo á aplicación 08.80.451A.780.5 dos orzamentos xerais da Comunidade Autónoma de Galicia para 2016, por un importe de 2.700.000 €.</p>
    <p>2. As achegas estarán supeditadas ao efectivo financiamento por parte do Ministerio de Fomento, de acordo co estipulado no convenio de colaboración asinado o 5 de setembro de 2015 entre o Ministerio de Fomento e a Comunidade Autónoma de Galicia.</p>
    <p>3. A contía establecida nesta convocatoria poderá ser obxecto de ampliación por resolución da persoa titular da Dirección Xeral do IGVS, e terá efecto logo da súa publicación no DOG, de conformidade co establecido no artigo 30 do Decreto 11/2009, do 8 de xaneiro, polo que se aproba o Regulamento de subvencións de Galicia.</p>
    <p>Cuarto. Persoas beneficiarias</p>
    <p>1. Poderán ser persoas beneficiarias destas axudas as comunidades de propietarios/as, as agrupacións de comunidades de propietarios/as e as persoas físicas propietarias únicas de edificios ou de vivendas que estean en posesión da correspondente cualificación definitiva.</p>
    <p>2. Cando as persoas beneficiarias sexan persoas físicas, deberán posuír a nacionalidade española ou a dalgún dos estados membros da Unión Europea, do Espazo Económico Europeo, de Suíza ou o parentesco determinado pola normativa que sexa de aplicación. As persoas estranxeiras non comunitarias deberán ter residencia legal en España.</p>
    <p>3. Para o caso de que a persoa beneficiaria sexa unha comunidade de propietarios/as ou agrupación de comunidades de propietarios/as, os requisitos sinalados nos números anteriores deberanos cumprir por todos os seus membros.</p>
    <p>4. Non poderán obter a condición de persoas beneficiarias aquelas que estean incursas nalgunha das causas previstas no artigo 13 da Lei 38/2003, do 17 de decembro, xeral de subvencións, no artigo 10 da Lei 9/2007, do 13 de xuño, ou a quen se lle revogase algunha das axudas contidas neste ou en anteriores plans de vivenda por causas imputables á persoa solicitante.</p>
    <p>5. Para a tramitación destas solicitudes terase en conta a documentación xa presentada polas persoas solicitantes nas súas solicitudes de cualificación provisional e definitiva.</p>
    <p>Quinto. Contía das subvencións</p>
    <p>De acordo co artigo 13 das bases reguladoras, a contía máxima das axudas non poderá exceder o 35 % do custo subvencionable da actuación reflectido na cualificación definitiva e cun importe máximo de 11.000 euros por cada vivenda obxecto de rehabilitación. </p>
    <p>Sexto. Consentimentos e autorizacións</p>
    <p>1. As solicitudes deberán achegar os documentos e os datos exixidos nesta resolución, salvo que xa estean en poder da Administración xeral da Comunidade Autónoma ou do seu sector público; neste caso, as persoas solicitantes poderán acollerse ao establecido no artigo 35.f) da Lei 30/1992, do 26 de novembro, de réxime xurídico das administracións públicas e do procedemento administrativo común, sempre que se faga constar a data e o órgano ou a dependencia en que foron presentados ou, de ser o caso, emitidos, e non transcorresen máis de cinco anos desde a finalización do procedemento a que correspondan. </p>
    <p>Nos supostos de imposibilidade de obter algún documento, o órgano competente poderá requirir á persoa solicitante a súa achega.</p>
    <p>2. A presentación da solicitude comportará a autorización ao órgano xestor para obter as certificacións que deban emitir a Axencia Estatal da Administración Tributaria, a Tesouraría Xeral da Seguridade Social e a consellería competente en materia de facenda da Xunta de Galicia. Non obstante, a persoa solicitante poderá denegar expresamente o devandito consentimento e neste caso deberá presentar as certificacións exixidas para a obtención da subvención.</p>
    <p>Sétimo. Solicitudes de subvención</p>
    <p>1. A solicitude de concesión realizarase mediante a presentación do modelo que se incorpora como anexo I a esta resolución, debidamente cuberto, á cal se xuntará a documentación que nel se indica. Deberá dirixirse á área provincial do IGVS onde estea situado o edificio ou vivenda.</p>
    <p>2. A solicitude presentarase preferiblemente por vía electrónica, a través do formulario normalizado dispoñible na sede electrónica da Xunta de Galicia ( https://sede.xunta.es ) de acordo co establecido nos artigos 27 da Lei 11/2007, do 22 de xuño, de acceso electrónico dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. </p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 ( https://sede.xunta.es/chave365 ).</p>
    <p>3. Tamén se poderá presentar a solicitude en formato papel por calquera dos medios establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, para o cal se pode utilizar o formulario normalizado dispoñible na sede electrónica da Xunta de Galicia.</p>
    <p>4. A documentación complementaria poderase presentar por vía electrónica, utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal, baixo a responsabilidade da persoa solicitante. A Administración poderá requirir a exhibición do documento orixinal para o cotexo da copia electrónica presentada, segundo o disposto nos artigos 35.2 da Lei 11/2007, do 22 de xuño, de acceso electrónico dos cidadáns aos servizos públicos, e 22.3 do Decreto 198/2010, do 2 de decembro.</p>
    <p>A documentación complementaria tamén poderá presentarse en formato papel en calquera dos lugares e rexistros establecidos no artigo 38.4 da Lei 30/1992, do 26 de novembro.</p>
    <p>5. As copias dos documentos gozarán da mesma validez e eficacia que os seus orixinais, sempre que estean debidamente compulsadas.</p>
    <p>6. No modelo de solicitude poderanse asinar as seguintes autorizacións a favor do IGVS:</p>
    <p>a) Para acreditar a identidade da persoa solicitante, poderase asinar a autorización para a consulta dos datos de identidade no Sistema de verificación de datos de identidade do Ministerio de Facenda e Administracións Públicas, de conformidade co artigo 2 do Decreto 255/2008, do 23 de outubro, e a Orde da Consellería de Presidencia, Administracións Públicas e Xustiza do 7 de xullo de 2009, que a desenvolve. Para o suposto de non ter autorizado a súa consulta, deberase xuntar a copia do seu DNI ou NIE.</p>
    <p>b) No caso de actuar por medio de representante, para acreditar a súa identidade poderase asinar a autorización para a consulta dos datos de identidade no Sistema de verificación de datos de identidade do Ministerio de Facenda e Administracións Públicas, de conformidade co artigo 2 do Decreto 255/2008, do 23 de outubro, e a Orde da Consellería da Presidencia, Administracións Públicas e Xustiza do 7 de xullo de 2009, que a desenvolve para o suposto de non ter autorizado a súa consulta; deberase xuntar a copia do seu DNI ou NIE.</p>
    <p>7. No modelo de solicitude realizaranse as seguintes declaracións:</p>
    <p>a) Declaración de non ter solicitado ou obtido ningunha outra axuda para o mesmo proxecto. No caso de ter solicitada ou concedida algunha outra axuda, deberá indicar cales.</p>
    <p>b) Compromiso de comunicar calquera outra subvención que lle sexa concedida.</p>
    <p>c) Declaración de non estar incurso/a en ningunha clase de inhabilitación para a obtención das axudas.</p>
    <p>d) Declaración de estar ao día no pagamento de obrigas por reintegro de subvencións.</p>
    <p>e) Declaración responsable sobre a veracidade dos datos consignados na solicitude, relativos á conta bancaria en que desexe que se realice o pagamento.</p>
    <p>f) Declaración de que todos os datos da solicitude e os documentos que se achegan son correctos.</p>
    <p>Oitavo. Documentación complementaria</p>
    <p>Xunto coa solicitude deberá achegarse a seguinte documentación:</p>
    <p>a) Copia do DNI ou NIE da persoa solicitante e, de ser o caso, do seu representante, para o suposto de non ter autorizado a súa consulta.</p>
    <p>b) De ser o caso, acreditación da representación da persoa que actúe en nome da persoa propietaria única do edificio.</p>
    <p>c) Certificado da persoa que exerza as funcións de secretario/a da comunidade de propietarios/as ou da agrupación de comunidades de propietarios/as, en que se recolla tanto o acordo de solicitar as axudas do Programa de rexeneración e renovación urbanas da ARI dos Camiños de Santiago como o nomeamento da persoa que represente na tramitación do expediente a comunidade de propietarios/as ou da agrupación de comunidades de propietarios/as, conforme o modelo que se xunta a esta resolución como anexo II.</p>
    <p>d) Relación das persoas propietarias das vivendas e locais do edificio partícipes nas actuacións de rehabilitación, conforme o anexo III. Neste anexo cubriranse, de ser o caso, as declaracións de non estar incursos/as en ningunha das circunstancias do artigo 10.2 da Lei 9/2007, do 13 de xuño, e outorgaranse as seguintes autorizacións: </p>
    <p>1. Autorización para consultar os datos de identidade no Sistema de verificación de datos de identidade. Para o suposto de non ter autorizado a súa consulta, deberá presentar a copia do DNI ou NIE.</p>
    <p>2. Autorización para obter por vía telemática as acreditacións relativas ao cumprimento das súas obrigas tributarias e de non ter débedas baixo ningún concepto coa Administración Estatal Tributaria, a Seguridade Social e a Comunidade Autónoma de Galicia. Para o suposto de non ter autorizado a súa consulta, deberanse presentar as copias dos certificados acreditativos destas circunstancias.</p>
    <p>Noveno. Prazo de presentación de solicitudes</p>
    <p>O prazo para a presentación de solicitudes comezará a partir do día seguinte ao da publicación desta resolución no Diario Oficial de Galicia e terminará co esgotamento da partida orzamentaria contida nesta convocatoria e, en todo caso, o día 30 de novembro de 2016.</p>
    <p>Décimo. Órganos competentes para instruír e resolver o procedemento</p>
    <p>A instrución do procedemento e a formulación da proposta de concesión da subvención corresponde ás áreas provinciais do IGVS onde se atope o edificio ou vivenda obxecto da actuación de rehabilitación. A resolución de concesión será ditada pola persoa titular da Dirección Xeral do IGVS. </p>
    <p>Décimo primeiro. Requirimentos de emenda</p>
    <p>De conformidade co establecido nos artigos 59, 60 e 61 da Lei 30/1992, do 26 de novembro, os requirimentos de emenda poderanse facer mediante publicación no Diario Oficial de Galicia e producirán os mesmos efectos que a notificación individualizada. Esta publicación tamén se realizará na páxina web do IGVS.</p>
    <p>Décimo segundo. Resolución e recursos</p>
    <p>1. O prazo máximo para ditar e notificar a resolución será de dous meses, contados desde a data de remate do prazo de presentación de solicitudes. Finalizado o prazo máximo establecido sen que se dite e notifique a resolución, as persoas solicitantes poderán entender desestimadas as súas solicitudes por silencio administrativo.</p>
    <p>2. Contra estas resolucións poderase interpor recurso de alzada ante a persoa titular da Consellería de Infraestruturas e Vivenda, no prazo dun mes contado a partir do día seguinte ao da súa notificación.</p>
    <p>Décimo terceiro. Xustificación e pagamento das subvencións</p>
    <p>1. De conformidade co artigo 18 das bases, a resolución da cualificación definitiva da actuación de rehabilitación terá a consideración de memoria de actuación e memoria económica, para os efectos do previsto no artigo 48 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño.</p>
    <p>2. O pagamento realizarase por transferencia bancaria na conta sinalada para o efecto pola persoa beneficiaria.</p>
    <p>Décimo cuarto. Obrigas das persoas beneficiarias</p>
    <p>1. De acordo co artigo 19 das bases, as persoas beneficiarias están obrigadas a facilitar toda a información que lle sexa requirida pola Intervención Xeral da Comunidade Autónoma, o Tribunal de Contas ou o Consello de Contas, no exercicio das súas funcións de fiscalización e control do destino das axudas e as demais obrigas establecidas no artigo 11 da Lei 9/2007, do 13 de xuño. </p>
    <p>2. As persoas beneficiarias destinarán o importe íntegro da axuda ao pagamento das correspondentes actuacións. Cando se trate de comunidades de propietarios/as e agrupacións de comunidades de propietarios/as, esta regra resultará igualmente de aplicación, con independencia de que tanto o importe desta como o custo das obras deba repercutirse nas persoas propietarias de vivendas e locais, de conformidade coas regras previstas na lexislación de propiedade horizontal.</p>
    <p>3. Non obstante o disposto no parágrafo anterior, cando algún dos membros da comunidade de propietarios/as ou da agrupación de comunidades de propietarios/as incorra nunha ou varias das prohibicións establecidas no artigo 13.2 da Lei 38/2003, do 17 de novembro, e no artigo 10.2 da Lei 9/2007, do 13 de xuño, non se atribuirá á devandita persoa propietaria a parte proporcional que lle correspondería da axuda recibida, que se rateará entre os restantes membros da comunidade ou agrupación de comunidades de propietarios/as.</p>
    <p>Décimo quinto. Publicidade</p>
    <p>1. De acordo co establecido na disposición adicional primeira do Decreto 132/2006, do 27 de xullo, de creación dos rexistros de axudas, subvencións e convenios e de sancións da Xunta de Galicia, a persoa solicitante da subvención consentirá expresamente a inclusión e a publicidade dos datos relevantes referidos ás axudas e subvencións recibidas no devandito rexistro e das posibles sancións que se lle poidan impoñer.</p>
    <p>2. De conformidade co artigo 13.4 da Lei 4/2006, do 30 de xuño, de transparencia e de boas prácticas na Administración pública galega, e o artigo 15 da Lei 9/2007, do 13 de xuño, o IGVS publicará no Diario Oficial de Galicia e na súa páxina web oficial a relación das persoas beneficiarias e o importe das subvencións concedidas, polo que a presentación da solicitude leva implícita a autorización para o tratamento necesario dos datos das persoas beneficiarias e da súa publicación.</p>
    <p>Décimo sexto. Datos de carácter persoal</p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación desta disposición cuxo tratamento e publicación autoricen as persoas interesadas mediante a presentación das solicitudes serán incluídos nun ficheiro denominado «Relacións administrativas coa cidadanía e con entidades», cuxo obxecto é xestionar o presente procedemento, así como para informar as persoas interesadas sobre o seu desenvolvemento. </p>
    <p>O órgano responsable deste ficheiro é a Secretaría Xeral do IGVS. Os dereitos de acceso, rectificación, cancelación e oposición poderanse exercer ante o IGVS, mediante o envío dunha comunicación ao seguinte enderezo: Área Central, s/n, Polígono das Fontiñas, 15707 Santiago de Compostela, ou a través dun correo electrónico a rehabilitacion.igvs@xunta.es .</p>
    <p>Décimo sétimo. Entrada en vigor</p>
    <p>Esta resolución producirá efectos desde día seguinte ao da súa publicación no Diario Oficial de Galicia.</p>
    <p>Santiago de Compostela, 18 de marzo de 2016</p>
    <footer><p>Ethel María Vázquez Mourelle<br>Conselleira de Infraestruturas e Vivenda</p></footer>

