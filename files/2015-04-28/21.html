---
date: '2015-04-28'
id: G2215-080415-0001
page: 16241
number: 79
agency: Xulgado de Primeira Instancia e Instrución número 2 de Cambados
section: V. Administración de xustiza.
title: EDICTO (261/2014).
range: Edicto
url: >-
  https://www.xunta.gal/dog/Publicados/2015/20150428/AnuncioG2215-080415-0001_gl.html
---
<p>Que en virtude do acordado nos autos de referencia, de conformidade co disposto nos artigos 156.4 e 164 da Lei 1/2000, de axuizamento civil, por medio do presente edicto notifícaselles a Xaime da Pena Gutiérrez e a Uxío da Pena Gutiérrez a sentenza ditada por este xulgado o 4 de febreiro de 2015 e fáiselles saber que contra ela cabe interpoñer recurso de apelación no prazo de cinco días para ante a Audiencia Provincial de Pontevedra:</p>
    <p>«Sentenza 15/2015.</p>
    <p>Cambados, 4 de febreiro de 2015.</p>
    <p>Vistos por min, Juan Manuel Hermo Costoya, xuíz titular do Xulgado de Primeira Instancia e Instrución número 2 de Cambados e o seu partido xudicial, os presentes autos de xuízo de faltas número 261/2014 pola posible comisión duns feitos que poderían dar lugar a varias faltas de lesións do artigo 617.1 do CP, en que son partes, pola súa vez denunciantes e denunciados, Antonio José Arcos Prado, que non compareceu ao acto do xuízo pero presentou, de acordo coa facultade prevista no artigo 970 da LACrim escrito de alegacións; e Xaime da Pena Gutiérrez e Uxío da Pena Gutiérrez, que non compareceron ao acto do xuízo. Compareceu o Ministerio Fiscal representado por Marco Montero. De acordo cos seguintes: </p>
    <p>Antecedentes de feito:</p>
    <p>Primeiro. O 16 de agosto de 2013 recibiuse no xulgado de garda dos deste partido xudicial o atestado número 649/2013, instruído pola Garda Civil do Grove, que foi remitido por quenda a este órgano xudicial. Ás actuacións acumulouse o atestado número 656/2013, instruído pola mesma autoridade. Ambos os dous atestados versaban sobre os feitos ocorridos a madrugada do día 13 de agosto de 2013, sobre as 6.30 horas, nas inmediaciones do bar Náutico de San Vicente do Mar, O Grove.</p>
    <p>O 21 de agosto de 2013 ditouse auto no cal se acordaba incoar dilixencias previas de procedemento abreviado e levar a cabo as dilixencias que se consideraron precisas para o esclarecemento dos feitos, a determinación da súa natureza, posibles responsables e órgano competente para o seu coñecemento.</p>
    <p>Practicadas as dilixencias que se consideraron precisas, por auto do 15 de novembro de 2013 acordouse reputar falta os feitos denunciados, e unha vez firme este auto acordouse incoar xuízo de faltas e sinalar data para a súa celebración.</p>
    <p>Tras varias suspensións ante a imposibilidade de citar os denunciados Xaime e Uxío da Pena Gutiérrez, finalmente estes foron citados por edictos e sinalouse como data para a celebración do xuízo o día 4 de febreiro de 2015.</p>
    <p>Segundo. Chegado o día sinalado tivo lugar o acto da vista ao cal non compareceu persoalmente ningunha das partes. Antonio José Arcos Prado, de acordo co sinalado no artigo 970 da LACrim, ao ter a súa residencia nunha localidade fóra do partido xudicial, presentou as súas alegacións por escrito. Xaime e Uxío da Pena Gutiérrez non fixeron ningunha manifestación. O representante do ministerio público Marco Montero, compareceu no acto da vista. </p>
    <p>Ante a inasistencia das partes á vista, o Ministerio Fiscal pediu a absolución de todos eles por falta de probas.</p>
    <p>No seu escrito de alegacións Antonio José Arcos Prado, non fixo tampouco ningunha solicitude de pena fronte ás persoas por el denunciadas. Celebrada a vista que consta gravada en soporte dixital, quedaron as actuacións vistas para a súa resolución.</p>
    <p>Feitos probados:</p>
    <p>Dos medios de proba practicados no acto do xuízo non cabe desprender a comisión de ningún feito típico por parte da denunciada na presente causa.</p>
    <p>Fundamentos de dereito:</p>
    <p>Primero: ausencia de acusación.</p>
    <p>De acordo cos artigos 741 e 969 da LACR, é no acto da vista onde o xulgador debe apreciar, mediante a valoración das probas practicadas, a concorrencia ou non dos feitos obxecto de litixio e, en consecuencia, condenar ou absolver segundo a dita valoración.</p>
    <p>O proceso penal español está rexido polo chamado “principio acusatorio” que impide a condena de quen non foi acusado pois, de non facelo así e condenar, se produciría a vulneración do dereito fundamental recollido no artigo 24 da Constitución española que prohibe a indefensión, pois non cabe maior indefensión que a condena de quen pola súa innecesaridade –ao non ter sido acusado– non tivo a oportunidade, nin sabía, de que defenderse. Así o reitera a xurisprudencia do Tribunal Supremo en sentenzas do 30 de outubro de 1987, 10 de marzo de 1988 e 29 de xaneiro de 1988 entre outras. Igualmente, contense tal doutrina nas sentenzas do 15 de xaneiro de 1990 e 25 de xuño de 1992, entre outras, do Tribunal Constitucional.</p>
    <p>Neste caso, ningunha das partes denunciantes e denunciados compareceron persoalmente ao acto do xuízo a soster a súa denuncia, ratificarse nela ou aclarar o modo en que ocorreran os feitos e propoñer os medios de proba precisos para soster as súas alegacións. Sendo as partes pola súa vez denunciantes e denunciadas, e ante a súa incomparecencia o ministerio público solicitou a absolución de todos eles por falta de probas, polo que, ante a ausencia de acusación e probas, procede ditar sentenza absolutoria. </p>
    <p>Segundo: das custas.</p>
    <p>De acordo co establecido nos artigos 239 e 240.1 da Lei de axuizamento criminal, procede declarar de oficio as custas procesuais.</p>
    <p>Vistos os artigos citados e demais de xeral e pertinente aplicación</p>
    <p>Decido:</p>
    <p>Absólvense dos feitos obxecto deste xuízo de faltas a Antonio José Arcos Prado, Xaime da Pena Gutiérrez e Uxío da Pena Gutiérrez, e decláranse de oficio as custas procesuais causadas.</p>
    <p>Notifíqueselles esta resolución ás partes e fágaselles saber que non é firme, e que contra ela cabe recurso de apelación no prazo de cinco días, que se preparará perante este xulgado, e do que coñecerá a Audiencia Provincial de Pontevedra.</p>
    <p>Así por esta miña sentenza, xulgando nesta instancia pronúncioo, mándoo e asínoo. Dou fe».</p>
    <p>Cambados, 7 de abril de 2015</p>
    <footer><p>O secretario xudicial</p></footer>

