---
date: '2011-08-10'
id: C3H1-030811-5176
page: 22887
number: 153
agency: Consellería do Medio Rural
section: I. Disposicións xerais.
title: >-
  ORDE do 1 de agosto de 2011 pola que se modifica a do 7 de maio de 2010 que
  desenvolve o réxime das axudas á constitución e ao funcionamento das
  agrupacións de produtores de plantas vivas e produtos da floricultura e se
  convocan as ditas axudas para o ano 2011.
range: Orde
url: >-
  https://www.xunta.gal/dog/Publicados/2011/20110810/AnuncioC3H1-030811-5176_gl.html
---
<p>A constitución de agrupacións de produtores no ámbito da produción agrícola e concretamente na produción de planta ornamental e flor é unha medida que incide principalmente na concentración da oferta das producións, contribuíndo a minorar o impacto negativo da estacionalidade e facilitando a introdución en novos mercados comerciais co fin de elevar, en definitiva, o nivel de competitividade destas producións e de diversificar e dinamizar o medio rural. </p>
    <p>A través do Real decreto 233/2002, do 1 de marzo, establecíase a regulación e o recoñecemento das agrupacións de produtores de plantas vivas e produtos da floricultura e as axudas á súa constitución e ao seu funcionamento. </p>
    <p>O apoio á formación de estruturas de produción ben dimensionadas e acordes aos retos produtivos e comerciais do mercado establécese na actualidade a través das directrices comunitarias sobre axudas estatais ao sector agrario e forestal para o período 2007-2013 (2006/C 319/01), que permiten subvencionar con fondos estatais actuacións que contribúan a mellorar a competitividade do sector agrario sen vulnerar o libre mercado. </p>
    <p>A Orde do 7 de maio de 2010 (DOG n.º 93, do 19 de maio) desenvolveu as normas para aplicar na Comunidade Autónoma de Galicia o réxime de axudas para a constitución e o funcionamento das agrupacións de produtores de plantas vivas e produtos da floricultura. As ditas axudas teñen por obxecto sufragar os gastos de carácter técnico, legal e administrativo como consecuencia da constitución desas agrupacións, así como aqueles gastos anuais derivados do seu funcionamento ordinario, ata un máximo de 5 anos posteriores á data na que se fixo efectivo o seu recoñecemento.</p>
    <p>O réxime das axudas é de concorrencia non competitiva, de acordo ao artigo 19.2.º da Lei 9/2007, do 13 de xuño, de subvencións de Galicia, na medida en que a súa concesión está supeditada a entidades cunhas específicas condicións, sendo estas limitadas no seu número e non podendo ademais efectuar a súa comparación no tempo, polo que non é necesario establecer unha prelación e comparación entre as solicitudes. Así mesmo, e co obxecto de garantir a coherencia co réxime de concorrencia non competitiva, fai conveniente modificar o número 2 do artigo 8 da Orde do 7 de maio. </p>
    <p>O Estatuto de autonomía de Galicia establece, de acordo ao seu artigo 30.3.º, que lle corresponde á Comunidade Autónoma galega a competencia exclusiva en materia de agricultura e gandaría, de acordo coas bases e a ordenación da actuación económica xeral e a política monetaria do Estado, nos termos do disposto nos artigos 38, 131, 149.1.º, 11 e 13 da Constitución. </p>
    <p>A Consellería do Medio Rural, en virtude da Decreto 318/2009, do 4 de xuño, polo que se establece a estrutura orgánica da Consellería do Medio Rural e do Fondo Galego de Garantía Agraria, exerce a través da Dirección Xeral de Produción Agropecuaria as competencias sobre a promoción das asociacións e agrupacións agrogandeiras. Por todo isto,</p>
    <p class="dog-centrado-sin-cursiva-c-a">DISPOÑO:</p>
    <p>Artigo 1. <em>Obxecto</em>. </p>
    <p>O obxecto desta orde é modificar a do 7 de maio de 2010, que desenvolve o réxime das axudas á constitución e ao funcionamento das agrupacións de produtores de plantas vivas e produtos da floricultura na Comunidade Autónoma de Galicia e convocar as axudas para o ano 2011.</p>
    <p class="dog-centrado-sin-cursiva-c-b">Sección 1.ª <em>Modificación da Orde do 7 de maio de 2010</em></p>
    <p>Artigo 2. </p>
    <p>Introdúcese a seguinte modificación na Orde do 7 de maio de 2010, pola que desenvolve o réxime das axudas á constitución e ao funcionamento das agrupacións de produtores de plantas vivas e produtos da floricultura (DOG n.º 93, do 19 de maio).</p>
    <p>Modificación do número 2 do artigo 8 da Orde do 7 de maio.</p>
    <p>O número 2 do artigo 8 da orde do 7 de maio quedará redactado como segue: </p>
    <p>«2. A solicitude de axuda realizarase no prazo que se sinale na correspondente convocatoria das axudas da Consellería do Medio Rural».</p>
    <p class="dog-centrado-cursiva-c-b">Sección 2.ª <em>Convocatoria para o ano 2011</em></p>
    <p>Artigo 3. <em>Convocatoria e procedemento de concesión. </em></p>
    <p>Convócanse as axudas á constitución e ao funcionamento das agrupacións de produtores de plantas vivas e produtos da floricultura para o ano 2011 en réxime de concorrencia non competitiva, de acordo coa Orde do 7 de maio de 2010, pola que desenvolve o réxime das axudas á constitución e ao funcionamento das agrupacións de produtores de plantas vivas e produtos da floricultura e coa modificación establecida na sección primeira desta orde.</p>
    <p>Artigo 4. <em>Condicións e finalidade</em>.</p>
    <p>1. Os solicitantes destas axudas deberán cumprir os requisitos e as obrigas establecidos na Orde do 7 de maio de 2010 (DOG n.º 93, do 19 de maio).</p>
    <p>2. Estas axudas teñen por finalidade incentivar a constitución de agrupacións de produtores no ámbito das plantas ornamentais e da flor co obxecto de concentrar a oferta de produto e, en consecuencia, atenuar a estacionalidade das producións, mellorar a organización e diversificación dos produtos e reducir custos de produción para acadar, en definitiva, maior eficiencia produtiva e capacidade negociadora nos mercados nacionais e internacionais.</p>
    <p>Artigo 5. <em>Solicitude, xestión e xustificación.</em></p>
    <p>1. As solicitudes de axuda e os anexos correspondentes formularanse conforme os modelos que se xuntan nesta orde.</p>
    <p>2. Os beneficiarios, os conceptos subvencionables e a contía da axuda, a documentación, o procedemento de xestión e a xustificación das axudas serán os establecidos con carácter xeral na Orde do 7 de maio de 2010, pola que se desenvolve o réxime das axudas á constitución e ao funcionamento das agrupacións de produtores de plantas vivas e produtos da floricultura.</p>
    <p>3. A xustificación do cumprimento das actividades subvencionables de acordo coa dita orde achegaraa o beneficiario no prazo de dez días hábiles, contado a partir do día seguinte ao da notificación da resolución de concesión da axuda, e sempre anterior ao 15 de decembro, incluído este.</p>
    <p>Artigo 6. <em>Prazo de solicitude de axuda.</em></p>
    <p>O prazo de solicitude será ata o 30 de novembro de 2011. Se o último día do prazo for inhábil, entenderase prorrogado ao primeiro día hábil seguinte. </p>
    <p>Artigo 7. <em>Financiamento das axudas.</em></p>
    <p>As axudas que deriven da aplicación desta orde proceden dos fondos transferidos polo MARM, de acordo coas dispoñibilidades orzamentarias e conforme o establecido no artigo 86 da Lei 47/2003, do 26 de novembro, xeral orzamentaria, e financiaranse con cargo á aplicación orzamentaria 13.02.712C 770.3, cunha dotación de 61.908 euros. </p>
    <p>Esta dotación poderase ver incrementada con outros remanentes orzamentarios destas ou doutras aplicacións, sen prexuízo de posteriores variacións producidas como consecuencia de modificacións orzamentarias.</p>
    <p>Disposición derradeira primeira. <em>Desenvolvemento e execución</em>. </p>
    <p>Facultase a persoa titular da Dirección Xeral de Produción Agropecuaria para que dite os actos necesarios para o desenvolvemento e a execución desta orde.</p>
    <p>Disposición derradeira segunda. <em>Entrada en vigor.</em> </p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>. </p>
    <p>Santiago de Compostela, 1 de agosto de 2011.</p>
    <footer><p>Samuel Juárez Casado<br>Conselleiro do Medio Rural</p></footer>

