---
date: '1999-06-17'
id: A8E2
page: 7703
number: 115
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Resolución do 21 de maio de 1999, da Dirección Xeral de Industria, pola que se
  fai pública a declaración de impacto ambiental do proxecto de liña de alta
  tensión a 220 kV entre a subestación de Albarellos e o parque eólico de Cando,
  nos concellos de Boborás, Beariz e Leiro (Ourense) e Forcarei (Pontevedra).
range: Resolución
url: 'https://www.xunta.gal/dog/Publicados/1999/19990617/AnuncioA8E2_gl.html'
---
<p>En cumprimento do disposto no artigo 5 do Decreto 442/1990, do 13 de setembro, de avaliación do impacto ambiental para Galicia, faise pública a Resolución do 9 de abril de 1999 da Dirección Xeral de Calidade e Avaliación Ambiental do proxecto de liña eléctrica de alta tensión (220 kV), entre a subestación de Albarellos e o parque eólico de Cando, nos concellos de Boborás, Beariz e Leiro (Ourense)</p>
<p>e Forcarei (Pontevedra), promovido pola empresa Gamesa Promoción Eólica, S.A., que se transcribe como anexo a esta resolución.</p>
<p>Santiago de Compostela, 21 de maio de 1999.</p>
<p>Joaquín del Moral Crespo</p>
<p>Director xeral de Industria</p>
<p>Declaración de impacto ambiental</p>
<p>Examinado o proxecto e os antecedentes expostos, estímase, só para os efectos ambientais, a posibilidade de realiza-lo proxecto, sempre de xeito que asegure a minimización dos posibles impactos ambientais negativos. De acordo co previsto no Decreto 442/1990, co fin de que a realización do proxecto poida considerarse ambientalmente viable, terán que cumprirse, ademais das especificacións</p>
<p>contidas no estudio de impacto ambiental, o seguinte condicionado:</p>
<p>1. Condicións xerais.</p>
<p>1.1. Ámbito da declaración.</p>
<p>O proxecto refírese en exclusiva á instalación dunha liña eléctrica de alta tensión (220 kV), aérea en simple circuíto con partida proxectada na subestación de Albarellos e remate no parque eólico de Cando, cunha lonxitude total de 21.829 m e 55 apoios metálicos de celosía sobre zapatas de formigón, con illadores de vidro temperado e conductores de terra e fibra óptica, discorrendo polos concellos de Boborás, Leiro, Beariz e Forcarei.</p>
<p>1.2. Protección de augas e leitos fluviais.</p>
<p>1.2.1. En todo momento, durante a construcción e a explotación, teranse en conta as medidas protectoras de non alteración dos leitos fluviais e a prohibición de vertido neles dos entullos, e de limpeza de ferramenta e maquinaria de traballo, xa que elementos como o cemento, aditivos e demais productos empregados na fase de construcción son altamente tóxicos en especial para o mantemento da vida piscícola afectando plenamente o espacio natural das carballeiras do tramo alto do río Verdugo, situado augas abaixo.</p>
<p>1.2.2. A calidade das augas manterase en todo momento en niveis óptimos.</p>
<p>1.2.3. No suposto de que as vías que se constrúan precisasen cruzar leitos fluviais, serán necesarias medidas de protección e corrección dos seus efectos, precisando a autorización de Augas de Galicia.</p>
<p>1.2.4. É indispensable que se realice unha correcta construcción das vías relacionadas coa instalación, de xeito que a afección á rede hidrolóxica sexa mínima e se evite o vertido de substancias contaminantes.</p>
<p>1.2.5. De producírense vertidos, consecuencia da construcción ou explotación da LAT, o promotor obterá a preceptiva autorización de vertido, de acordo coa lexislación vixente, e cumprindo as directrices do Plan Hidrolóxico de Galicia-Costa.</p>
<p>1.3. Protección do solo.</p>
<p>As vías de acceso e cimentacións executaranse tendo en conta os efectos da pluviometría da zona e a natureza do solo, co fin de diminuí-los arrastres e perdas de solo. Na medida do posible, aproveitaranse ó máximo as vías existentes.</p>
<p>Nos movementos de terras procurarase equilibrar ó máximo o volume de terras procedentes de desmonte cos terrapléns instalándose mallas para evitar escorregamentos nos casos necesarios.</p>
<p>E en calquera caso os materiais sobrantes das escavacións serán levados e depositados en vertedoiros autorizados e axeitados para tal fin.</p>
<p>A capa edáfica ou horizonte vexetal do solo será separada durante as escavacións para ser empregada posteriormente na recuperación das superficies alte</p>
<p>radas. Esta capa edáfica disporase en montóns que non superen os dous metros de altura para que non perda a súa calidade, e poida ser empregada para restaurar zonas afectadas polas obras. Se o seu emprego non vai ser inmediato, deberase sementar cunha mestura de sementes de pratenses nunha dose mínima de 50 Kg/ha.</p>
<p>Tódolos residuos xerados tanto na fase de construcción como de funcionamento serán tratados conforme a súa natureza, quedando expresamente prohibido o depósito tanto definitivo como temporal de residuos, incluídos RSU, no interior dos límites definidos pola LAT.</p>
<p>1.4. Protección de fauna e flora.</p>
<p>1.4.1. Sobre a avifauna.</p>
<p>Para minimiza-la colisión da avifauna coa LAT procederase ó sinalamento do cable de terra nas zonas definidas como de impacto moderada, de acordo co indicado no EsIA.</p>
<p>Para minimiza-la posible morte da avifauna por electrocución, realizarase a instalación de acordo co indicado no punto 6.1.14 de EsIA, de medidas de illamento adicional de cables e cruceta realizando os apoios aliñados con illadores suspendidos nas zonas non arboradas e mediante illamento reforzado da cruceta e o illador ríxido nas zonas de contacto.</p>
<p>1.4.2. Sobre a vexetación.</p>
<p>Manterase a vexetación nativa e empregaranse técnicas de raza axeitadas que favorezan a revexetación por especies autóctonas nas diferentes zonas afectadas polas obras.</p>
<p>Os terreos afectados, deteriorados ou deforestados, deberán ser tratados mediante unha revexetación axeitada que restitúa a orde orixinal ó inicio das obras.</p>
<p>Estableceranse as distintas vías de acceso de xeito que se minimice o seu trazado e non se afecte a áreas de vexetación climácica.</p>
<p>Aquelas pistas que posteriormente sexan abandonadas deberanse reintegrar na paisaxe revexetándoas axeitadamente en toda a súa extensión.</p>
<p>De xeito xeral para as masas de vexetación, independentemente da súa localización e calidade ecolóxica, e tendo en conta os inmensos prexuízos ecolóxicos e económicos que a acción devastadora do lume ten no ámbito galego, a promotora farase responsable de que as cortas, rareos de superficies de instalacións accesorias, etcétera, non se leven a cabo mediante incendios controlados. Este proceso de rareo deberase realizar mediante os procedementos técnicos existentes de eliminación da vexetación.</p>
<p>Os residuos xerados na roza serán triturados e estendidos no solo afectado.</p>
<p>1.5. Protección de valores arqueolóxicos e etnográficos.</p>
<p>1.5.1. De acordo co punto 6.15º do EsIA, elaborarase un proxecto de accesos. O dito proxecto</p>
<p>deberá contar cun estudio arqueolóxico do impacto dos devanditos accesos e del deberá emitir informe a Dirección Xeral de Patrimonio Cultural.</p>
<p>1.5.2. De cara a evitar posibles afeccións, establecerase unha área de exclusión de 25 m medidos desde o límite exterior no contorno dos bens do patrimonio cultural inventariados. A realización de calquera tipo de obra nestas áreas precisará o informe favorable da Dirección Xeral do Patrimonio Cultural, e evitarase o tránsito de maquinaria por estas zonas.</p>
<p>1.5.3. Previamente ó inicio das obras, elaborarase un proxecto arqueolóxico que terá que ser autorizado pola Dirección Xeral de Patrimonio Cultural, no que se incluirá:</p>
<p>-Sinalamento na fase previa ó inicio das obras de tódolos elementos do patrimonio cultural recollidos no EsIA.</p>
<p>-O control e seguimento arqueolóxico das obras de acordo coas medidas correctoras recollidas no EsIA.</p>
<p>-Como anexo ó anexo arqueolóxico, recollerase na cartografía empregada polo persoal da obra, un plano de riscos arqueolóxicos, coa localización dos elementos do patrimonio cultural xunto coas súas áreas de exclusión e cautela (obxecto de seguimento e control arqueolóxico).</p>
<p>1.5.4. Baseándose nos resultados das actuacións arqueolóxicas para cada fase, a Dirección Xeral de Patrimonio Cultural decidirá sobre a conveniencia de establecer outras medidas de protección, téndose en conta que na fase de replanteo se revisarán os impactos e se valorará a aplicación das correspondentes medidas correctoras.</p>
<p>1.5.5. Os traballos serán realizados por técnico competente, de acordo coa Lei 8/1995, do 30 de outubro, do patrimonio cultural de Galicia.</p>
<p>1.6. Protección de valores paisaxísticos.</p>
<p>Para minimiza-las afeccións visuais na ermida de San Domingos, realizarase o apantallamento visual, do xeito proposto no EsIA, pero que para o caso das especies arbóreas deberán ter un porte mínimo de tres metros de alto.</p>
<p>1.7. Sobre a saúde humana e os campos electromagnéticos.</p>
<p>Aínda que non existe consenso na comunidade científica internacional sobre a afección que este tipo de instalacións poden ter sobre a saúde humana, o replanteo da traza será tal que permita manter un corredor de 100 m de largo no que non se atope ningunha vivenda.</p>
<p>1.8. Outras medidas.</p>
<p>Co fin de evita-las posibles colisións de aeronaves cos elementos da estructura, deberanse instalar balizas nas torretas de acordo coa normativa OACI de tal maneira que delimiten e definan a traza da LAT.</p>
<p>1.9. Recuperación situación orixinal tras fase de explotación.</p>
<p>Ó longo da fase de abandono, unha vez rematadas as diferentes operacións durante a vida útil da LAT, procederase, con carácter xeral á desmontaxe e reti</p>
<p>rada das torres e dos restantes elementos constituíntes da LAT, sendo transportados estes elementos a centro autorizado para a súa xestión.</p>
<p>2. Condicións específicas.</p>
<p>A instalación declarada deberase ater, ademais de ás condicións xerais expostas anteriormente, ás seguintes condicións específicas.</p>
<p>2.1. Alternativa de trazado.</p>
<p>Para minimiza-la afección de elementos singulares de vexetación xerada pola instalación da LAT dos apoios números 30 ó 34 ambos incluídos, (segundo os planos do EsIA), como o son as carballeiras próximas ós lugares de Garfián e A Bouza, concello de Beariz polo seu bo estado de conservación e a súa escaseza, proporase unha alternativa para o trazado entre os apoios 25 á 35, que non afecte estes elementos ambientalmente singulares.</p>
<p>2.2. Control topográfico.</p>
<p>O promotor realizará un control topográfico preciso dos límites da escavación e depósito axustándose ós sinalados no proxecto. Realizarase unha delimitación exacta das zonas da obra, e estará prohibido invadir terreos fóra dos inicialmente previstos.</p>
<p>3. Programa de vixilancia e seguimento ambiental (PVSA).</p>
<p>O obxecto deste programa é o de garantir ó longo do tempo o cumprimento das medidas protectoras e correctoras presentes no estudio de impacto ambiental (EsIA) e do condicionado xeral e específico da presente declaración. O programa pode permitir detectar e corrixir diferentes alteracións que non se puidesen prever no estudio ou no condicionado da declaración, permitindo determinar ou cuantificar impactos non previsibles e levar a cabo novas medidas correctoras acordes coas novas problemáticas xurdidas.</p>
<p>3.1. Condicións xerais (PVSA).</p>
<p>O programa de vixilancia que se expón ten carácter troncal respecto ó proposto no EsIA. Divídese en catro grupos de informes: de inicio de obras, de seguimento das obras, de seguimento da explotación e de abandono delas. O seu obxectivo é o de procurar incorporar, na maior medida os procedementos de autocontrol por parte do promotor. Ó tempo, os catro grupos de informes, subdivídense, de acordo co exposto a continuación, no cal queda reflectida así mesmo, a periodicidade que han de ter na súa remisión ó órgano competente.</p>
<p>O PVSA, con carácter xeral, estructúrarase como segue: 1) Previamente ó inicio das obras; 2) Durante a execución das obras; 3) Ó final das obras; 4) Seguimento ambiental primeiro ano de explotación; 5) Informe ambiental previo ó abandono; 6) Informe de abandono e clausura de instalacións.</p>
<p>Os contidos básicos da documentación, sen prexuízo dos complementos que se poidan incorporar no punto 3.2 (condicións específicas do PVSA), serán:</p>
<p>1) Previamente ó inicio das obras: a) cronograma das obras con tódalas actividades e resaltando as</p>
<p>críticas, debéndose incluí-las medidas protectoras ou correctoras de carácter ambiental (este cronograma presentarase polo menos 48 horas antes de comeza-los traballos e corresponderá a calendario real). Ademais, presentarase polo menos un mes antes do inicio dos traballos; b) cartografía a escala 1:5.000 ou maior detalle no cal aparezan tódolos elementos que se van construír e as medidas correctoras e protectoras previstas; c) reportaxe fotográfica das zonas nas que se implantarán os distintos elementos; d) estudio específico das cortas de vexetación afectadas pola traza; e) certificación de posta a punto de motores de camións e da maquinaria que se empregará durante as obras; f) copia da autorización do proxecto arqueolóxico.</p>
<p>Simultaneamente á presentación destas condicións informarase a esta dirección xeral da data de comezo das obras.</p>
<p>2) Durante a execución das obras: a) mensualmente, en relación coa alínea a) do número anterior, presentarase o correspondente plan actualizado; b) informe acompañado dunha reportaxe fotográfica no que se reflicta o desenvolvemento dos traballos, e no que se recolla, así mesmo, as incidencias, imprevistos e continxencias acontecidas; d) cartografía a escala 1:5.000 na que se recollan os avances dos traballos e porcentaxe de execución das obras respecto ó total, referido ós distintos elementos que a conforman.</p>
<p>3) Ó final das obras: presentarase antes de dous meses desde o remate dos traballos, comprendendo, polo menos: a) cartografía a escala 1: 5.000 ou maior detalle no que aparezan os elementos construídos e as zonas en que se realizaron medidas protectoras ou correctoras; b) reportaxe fotográfica das zonas nas que quedaron implantados os diversos elementos; c) certificación da calidade dos elementos e dos matenais empregados para as operacións de protección e corrección ambiental; d) informe sobre os traballos arqueolóxicos realizados conforme o proxecto arqueolóxico; e) definición de imprevistos e continxencias acontecidas durante a realización das obras.</p>
<p>4) Seguimento ambiental: presentarase con periodicidade trimestral contado a partir do inicio do funcionamento da instalación, durante o primeiro ano dela. Conterá, como mínimo, os seguintes elementos: a) reportaxe fotográfica de avances no proceso de rexeneración da cuberta vexetal ou protección paisaxística; b) seguimento de posibles colisións e electrocucións da avifauna coa LAT; c) estado e taxas de desenvolvemento nas superficies revexetadas. Á vista dos resultados obtidos indicarase neste momento a periodicidade e contidos do seguimento ambiental. Ademais presentaranse no primeiro seguimento trimestral os informes que segundo o programa de vixilancia do EsIA son puntuais, especialmente o de control da intensidade e potencia do campo eléctrico e magnético nas vivendas máis próximas á LAT.</p>
<p>5) Informe ambiental previo ó abandono: presentarase nun prazo de seis meses previos á finalización da explotación da infraestructura que conteña as</p>
<p>accións previstas polo promotor para o cumprimento do punto 1.9 da presente declaración de impacto ambiental.</p>
<p>6) Informe posterior ó abandono: nun prazo máximo de dous meses, contados desde a fin das accións para o desmantelamento da instalación, enviarase informe que conteña a descrición detallada das accións de desmantelamento que teñan carácter ambiental, especialmente no relativo a residuos perigosos, e elementos paisaxísticos.</p>
<p>Tódolos informes anteditos presentaranse por triplicado exemplar, ante o órgano substantivo para a súa remisión ó órgano ambiental que procederá a aprobación deles.</p>
<p>3.2. Condicións específicas (PVSA).</p>
<p>As condicións específicas do Plan de Vixilancia e Seguimento responden a aspectos moi concretos e particulares que deben incorporarse no presente caso ó Plan Xeral de Vixilancia Ambiental, polo que se presentarán, na forma e cos contidos recollidos a continuación, nun prazo máximo dun (1) mes, excepto a prospección arqueolóxica que será nun prazo máximo de tres (3) meses, de ser notificada a presente declaración, e por cuadriplicado exemplar. Será necesaria a conformidade e aprobación dos estudios e informes incluídos neste punto por parte desta dirección xeral, quen consultará cos organismos competentes sobre a adecuación deles. Unha vez feita esta avaliación remitiráselle ó promotor o seu resultado, quen non poderá proceder ó desenvolvemento do proxecto ata que non conte con esta notificación.</p>
<p>3.2.1. Proxecto modificado atendendo ó condicionado 2.1. da presente declaración ambiental.</p>
<p>3.2.2. Proxecto de accesos, en coherencia co especificado no punto 6.1.5. do EsIA.</p>
<p>3.2.3. Prospección arqueolóxica superficial intensiva, tanto dos accesos como da modificación da traza indicada no punto 2.1. de acordo co indicado na Lei 8/1995, do 30 de outubro, do patrimonio de Galicia.</p>
<p>3.2.4. Estudio de revexetación das zonas afectadas polos movementos de terras, no que se especificarán a maquinaria, número e especies que se van empregar, planificación, calendario de actuacións e valoración económica da restauración dos terreos, en coherencia co EsIA e o condicionado da presente DIA.</p>
<p>A avaliación desta documentación será obxecto dunha resolución, que lle será comunicada por esta dirección xeral ó órgano substantivo para os efectos oportunos.</p>
<p>4. Condicións adicionais.</p>
<p>As condicións sinaladas nesta declaración de impacto ambiental (DIA) son de cumprimento obrigatorio para o promotor. Sen embargo, o promotor poderalle solicitar ó órgano ambiental a revisión das medidas sinaladas co obxecto de modificalas ou cambialas por outras naqueles supostos que tecnoloxicamente presentasen graves deficiencias para a súa implantación ou implicasen modificacións importan</p>
<p>tes na actividade industrial, e sempre e cando as novas medidas propostas permitan alcanza-los obxectivos e fins que se indican na presente declaración.</p>
<p>Nesta circunstancia, o promotor solicitaralle á Dirección Xeral de Calidade e Avaliación Ambiental, achegando documentación técnica que xustifique as novas medidas propostas. Esta solicitude remitirase nun prazo máximo dun (1) mes, despois de ser notificada a presente DIA polo órgano substantivo. Unha vez recibida a solicitude e a documentación mencionadas, o órgano ambiental avaliaraas, e comunicaralle o acordo adoptado ó promotor.</p>
<p>O órgano ambiental, por iniciativa propia ou por proposta do órgano substantivo, poderá dictar, en calquera momento e só para os efectos ambientais, condicionados adicionais a presente declaración en función dos resultados que se obteñan tanto no desenvolvemento das obras como da explotación, ou ante a manifestación de calquera tipo de impacto non recollido actualmente.</p>
<p>Se unha vez emitida esta declaración se manifestase algún outro tipo de impacto, severo ou crítico, sobre o medio ambiente, o órgano substantivo, por propia iniciativa ou por solicitude da Dirección Xeral de Calidade e Avaliación Ambiental, poderá suspender cautelarmente a actividade ata determina-las causas que xeran os mencionados impactos, e ata que se corrixan estas.</p>
<p>Previamente ó comezo das obras, o promotor deberá depositar un aval para facer fronte ós posibles danos que produzan ó medio. Proponse como importe provisional do aval o 4% do investimento que se vai realizar. O importe definitivo do aval proporase cando o promotor presente o orzamento das medidas correctoras e plan de restauración do proxecto.</p>
<p>O presente acordo, adoptado por esta dirección xeral, non exime o promotor de solicitar tódolos permisos necesarios ós organismos competentes, para levar a cabo a actividade ou modificacións nela.</p>
<p>O promotor queda obrigado a cumprir tódalas disposicións que se dicten con posterioridade, en relación con este tipo de actividades.</p>
<p>ANEXO</p>
<p>RESUMO DO PROXECTO</p>
<p>O proxecto consiste na instalación dunha liña eléctrica de alta tensión (220 kV), aérea en simple circuíto con partida proxectada na subestación de Albarellos e remate no parque eólico de Cando, cunha lonxitude total de 21.829 m, sobre 55 apoios metálicos de celosía sobre zapatas de formigón, con illadores de vidro temperado e conductores de terra e fibra óptica, que discorrerá polos concellos de Boborás, Leiro, Beariz e Forcarei.</p>
<p>Como medidas correctoras o EsIA propón entre outras: boas prácticas de obra; plan de xestión de residuos e vertidos; estudio de intervención sobre a vexetación para a apertura e mantemento do corredor baixo a liña; tendido mediante helicóptero;</p>
<p>proxecto de accesos; asistencia técnica arqueolóxica na fase de replanteo; apoios con patas desiguais; recrecido dos apoios; restauración das superficies afectadas; balizado de cables; reposición e/ou indemnización por danos; apantallamentos vexetais en lugares concretos; instalación de salvapaxaros e medidas antielectrocución; balizamento previo dos elementos que se vai protexer; axeitada posta a terra como prevención de procesos electrolíticos; información veciñal; incorporación do plan de vixilancia ambiental nos pregos do proxecto.</p>

