---
date: '1995-08-24'
id: 3B5A
page: 6589
number: 162
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 4 de agosto de 1995 pola que se modifica a do 15 de maio de 1990, pola
  que se desenvolve o Real decreto 75/1990, do 19 de xaneiro, regulador dos
  tratamentos con opiáceos de persoas dependentes deles.
range: Orde
url: 'https://www.xunta.gal/dog/Publicados/1995/19950824/Anuncio3B5A_gl.html'
---
<p>Ó abeiro das competencias recoñecidas no artigo 33 do Estatuto de autonomía de Galicia e nos artigos 4 e 5 do Real decreto 75/1990, do 19 de xaneiro (BOE nº 20, do 23 de xaneiro), a través da Orde do 15 de maio de 1990 (DOG nº 112, do 11 de xuño), a entón denominada Consellería de Sanidade desenvolvía o disposto no referido Real decreto 75/1990, do 19 de xaneiro, regulamentando a denominación, composición, funcións e outros aspectos da Comisión Galega de Acreditación, Avaliación e Control do Programa de Tratamento con Opiáceos, que viría substituí-la inicial Comisión Galega Reguladora dos Tratamentos con Metadona, creada pola Orde do 1 de xullo de 1986, (DOG nº 136, do 15 de xullo).</p>
<p>Polo Decreto 33/1993, do 19 de febreiro (DOG nº 39, do 26 de febreiro de 1993), creábase o Comisionado do Plan Autonómico sobre Drogodependencias (CPAD) como unidade administrativa aglutinadora de tódalas actuacións de loita contra a droga que se desenvolven desde a Administración autonómica.</p>
<p>Hoxe precísase, para unha maior homoxeneización da loita contra a droga, adecua-la composición e adscrición da Comisión Galega de Acreditación, Avaliación e Control do Programa de Tratamento con Opiáceos, creada pola xa referida Orde do 15 de maio de 1990.</p>
<p>Por todo isto, e en uso das facultades que me confiren os artigos 34.6º e 38 da Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo único.-Modifícanse os artigos 3 e 4 da Orde do 15 de maio de 1990 (DOG nº 112, do 11 de xuño), pola que se desenvolve o real decreto 75/1990, do 19 de xaneiro, regulador dos tratamentos con opiáceos de persoas dependentes deles, que quedan redactados do seguinte xeito:</p>
<p>«Artigo 3º.-Composición da comisión.</p>
<p>A composición da Comisión Galega de Acreditación, Avaliación e Control do Programa de Tratamento con Opiáceos será a seguinte:</p>
<p>-Presidente: o Comisionado do Plan Autonómico sobre Drogodependencias.</p>
<p>-Vicepresidente: o xefe do Servicio de Asistencia, Formación e Investigación do Plan Autonómico sobre Drogodependencias.</p>
<p>-Vocais:</p>
<p>O xefe de Servicio de Prestacións e Asistencia Farmacéutica, da Dirección Xeral de Organización Sanitaria.</p>
<p>O xefe do Servicio de Ordenación Sanitaria da Dirección Xeral de Organización Sanitaria.</p>
<p>Dous directores de unidades de asistencias de drogodependencias designados polo presidente da comisión.</p>
<p>Un representante da Administración central designado pola delegación territorial do Ministerio de Sanidade e Consumo en Galicia.</p>
<p>Un representante da Inspección Sanitaria (inspector farmacéutico) designado pola secretaría xeral por proposta da Xefatura de Inspección Sanitaria.</p>
<p>-Secretario: un funcionario do Plan Autonómico sobre Drogodependencias, con voz pero sen voto.</p>
<p>Artigo 4º.-Réxime de funcionamento da comisión.</p>
<p>1. A Comisión Galega de Acreditación, Avaliación e Control do Programa de Tratamento con Opiáceos, adscríbese á Consellería de Sanidade e Servicios Sociais.</p>
<p>2. A Comisión Galega de Acreditación, Avaliación e Control do Programa de Tratamento con Opiáceos rexerase polo disposto no capítulo II do título II da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que poida elaborar normas propias de funcionamento.</p>
<p>3. Para a súa válida constitución, requirirase a presencia do presidente e do secretario ou de se-lo caso, a dos seus substitutos, e a de polo menos a metade máis un dos seus membros».</p>
<p>Disposicións derradeiras</p>
<p>Primeira.-Facúltase o secretario xeral da Consellería de Sanidade e Servicios Sociais para adopta-las medidas necesarias para o cumprimento desta orde.</p>
<p>Segunda.-Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 4 de agosto de 1995.</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>
<p>9505611</p>

