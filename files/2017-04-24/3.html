---
date: '2017-04-24'
id: G0425-210417-0002
page: 18937
number: 78
agency: Consellería de Política Social
section: III. Outras disposicións.
title: >-
  RESOLUCIÓN do 21 de abril de 2017, da Dirección Xeral de Maiores e Persoas con
  Discapacidade, pola que se delegan as competencias e atribucións propias da
  dirección xeral na persoa titular da Dirección Xeral de Familia, Infancia e
  Dinamización Demográfica.
range: Resolución
url: >-
  https://www.xunta.gal/dog/Publicados/2017/20170424/AnuncioG0425-210417-0002_gl.html
---
<p>No artigo 34 da Lei 1/1983, do 22 de febreiro, de norma reguladora da Xunta e da súa Presidencia, establece as atribucións dos conselleiros da Xunta de Galicia. No Decreto 176/2015, do 3 de decembro, polo que se establece a estrutura orgánica da Consellería de Política Social, determínanse as competencias atribuídas á dita consellería e ás direccións xerais que existen nela. Concretamente no artigo 20 recóllense as competencias que corresponden á Dirección Xeral de Maiores e Persoas con Discapacidade.</p>
    <p>Sen prexuízo do réxime de suplencia que se fixa no dito decreto, a existencia dun período prolongado de ausencia da persoa titular da Dirección Xeral de Maiores e Persoas con Discapacidade fai recomendable delegar as competencias propias da dita dirección xeral na persoa titular da Dirección Xeral de Familia, Infancia e Dinamización Demográfica, tendo en conta os beneficios que, para unha organización eficiente da tramitación administrativa da consellería, supón a proximidade entre as dúas direccións xerais</p>
    <p>O número 1 do artigo 9 da Lei 40/2015, do 1 de outubro, de réxime xurídico do sector público, establece sobre a posibilidade de delegación de competencias que «os órganos das diferentes administracións públicas poderán delegar o exercicio das competencias que teñan atribuídas noutros órganos da mesma Administración, mesmo cando non sexan xerarquicamente dependentes, ou nos organismos públicos ou entidades de dereito público vinculados ou dependentes daquelas».</p>
    <p>No ordenamento xurídico da Comunidade Autónoma de Galicia, a Lei 16/2010, do 17 de decembro, establece no seu artigo 6 que «o exercicio das competencias cuxa titularidade corresponda a órganos da Administración autonómica poderá ser delegado noutros órganos da propia Administración autonómica ou dalgunha entidade integrante do sector público autonómico».</p>
    <p>Dado que no presente suposto non existe entre os órganos delegante e delegado relación xerárquica e pertencen á mesma consellaría, resulta necesaria a aprobación previa do órgano superior común, polo que, previamente á publicación da presente resolución, foi aprobado o seu contido polo conselleiro de Política Social, como así establece o punto segundo do dito artigo 6.</p>
    <p>Por último, de acordo coa previsión do número 6 do artigo 9, a presente delegación de competencias e a súa revogación publicarase no Diario Oficial de Galicia e figurará dun xeito permanente e accesible na páxina web institucional da consellaría ou do órgano delegante.</p>
    <p>Na súa virtude, de conformidade co disposto na dita Lei 40/2015, do 1 de outubro, de réxime xurídico do sector público, así como na Lei 16/2010, do 17 de decembro, de organización e de funcionamento da Administración xeral e do sector público autonómico de Galicia</p>
    <p class="dog-titulo">RESOLVO:</p>
    <p>Primeiro. Deléganse na persoa titular da Dirección Xeral de Familia, Infancia e Dinamización Demográfica as competencias que me atribúe o Decreto 176/2015, do 3 de decembro, polo que se establece a estrutura orgánica da Consellería de Política Social e as competencias que teño atribuídas como titular da Dirección Xeral de Maiores e Persoas con discapacidade. </p>
    <p>Segundo. De conformidade co artigo 9.4 da Lei 40/2015, do 1 de outubro, e o artigo 11.3 da Lei 16/2010, do 17 de decembro, nos actos a que se refire o apartado primeiro desta resolución farase constar o órgano de procedencia.</p>
    <p>Terceiro. A delegación de competencias obxecto da presente resolución será revogable en calquera momento, e a resolución de revogación deberase publicar no Diario Oficial de Galicia.</p>
    <p>Santiago de Compostela, 21 de abril de 2017</p>
    <footer><p>Fabiola García Martínez<br>Directora xeral de Maiores e Persoas con Discapacidade</p></footer>

