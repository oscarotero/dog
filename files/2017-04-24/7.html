---
date: '2017-04-24'
id: O3G1-170417-0002
page: 18988
number: 78
agency: Instituto Enerxético de Galicia
section: III. Outras disposicións.
title: >-
  EXTRACTO da Resolución do 17 de abril de 2017 pola que se establecen as bases
  reguladoras e se anuncia a convocatoria de subvencións para proxectos de
  equipamentos de aproveitamento de enerxías renovables nas empresas de
  produción agrícola primaria.
range: Resolución
url: >-
  https://www.xunta.gal/dog/Publicados/2017/20170424/AnuncioO3G1-170417-0002_gl.html
---
<p>BDNS (Identif.): 343020.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Beneficiarios</p>
    <p>a) Empresas legalmente constituídas e empresarios autónomos, con domicilio social ou centro de traballo en Galicia, incluídos no sector de produción agrícola primaria. Considéranse como tales as actividades incluídas na sección A, clases da 1.11 á 02.40 do CNAE-2009, ambas as dúas incluídas. </p>
    <p>b) Empresas de servizos enerxéticos que xestionen total ou parcialmente instalacións consumidoras de enerxía. Os centros de consumo en que se actúe deben estar situados en Galicia e corresponder a empresas que desenvolvan algunha das actividades recollidas no parágrafo anterior. </p>
    <p>Segundo. Obxecto</p>
    <p>Estas bases teñen por obxecto regular a concesión de subvencións para instalar equipamentos de aproveitamento de enerxías renovables nas empresas de produción agrícola primaria que cumpran cos requisitos e condicións establecidos no articulado desta resolución. Serán subvencionables as seguintes tecnoloxías: biomasa, biogás, aerotermia, xeotermia, solar térmica, fotovoltaica e minieólica (código de procedemento IN421l).</p>
    <p>Terceiro. Bases reguladoras e convocatoria</p>
    <p>Resolución do 17 de abril de 2017 pola que se establecen as bases reguladoras e se anuncia a convocatoria de subvencións para proxectos de equipamentos de aproveitamento de enerxías renovables nas empresas de produción agrícola primaria.</p>
    <p>Cuarto. Financiamento e contía</p>
    <p>1. As subvencións que se concedan financiaranse con cargo aos orzamentos do Inega para os exercicio 2017 e imputaranse á aplicación orzamentaria 09.A2.733A.770.9; o importe total asignado a esta convocatoria ascende a 600.000 €.</p>
    <p>O importe dos fondos previstos entenderase máximo, ben que cabería a posibilidade de ampliar o crédito como consecuencia da existencia dunha maior dispoñibilidade orzamentaria derivada dalgunha das circunstancias previstas no artigo 30.2 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>2. A contía da axuda será do 50 % do custo elixible da nova instalación, cun máximo de 50.000 euros por proxecto e de 100.000 € por empresa. A intensidade da axuda incrementarase un 20 % no caso de axudas concedidas a pequenas empresas e un 10 % no caso de medianas empresas.</p>
    <p>Quinto. Prazo de presentación de solicitudes</p>
    <p>O prazo de presentación de solicitudes será dun (1) mes, contado desde o día seguinte a aquel en que se publiquen as bases no DOG.</p>
    <p>A presentación das solicitudes realizarase unicamente por medios electrónicos a través do formulario electrónico normalizado accesible desde a sede electrónica da Xunta de Galicia (https://sede.xunta.gal) e na páxina web do Inega (www.inega.gal), de conformidade co establecido no artigo 14 da Lei 39/2015, do 1 de outubro, do procedemento administrativo común das administracións públicas. Para o acceso á aplicación de presentación das solicitudes será necesario o número do NIF e o contrasinal determinado polas persoas interesadas.</p>
    <p>Os autónomos presentarán as súas solicitudes por medios electrónicos dado que, por razón da súa capacidade económica, técnica, profesional ou dedicación profesional, teñen acceso e dispoñibilidade dos medios electrónicos necesarios.</p>
    <p>Se algunha persoa interesada presenta a súa solicitude presencialmente, requirirase para que a emende a través da súa presentación electrónica. Para estes efectos, considerarase como data de presentación da solicitude aquela en que se presentase a emenda.</p>
    <p>Xunto coa solicitude presentaranse, anexadas, copias dixitalizadas da documentación complementaria.</p>
    <p>Santiago de Compostela, 17 de abril de 2017</p>
    <footer><p>Ángel Bernardo Tahoces<br>Director do Instituto Enerxético de Galicia</p></footer>

