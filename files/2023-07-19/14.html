---
date: '2023-07-19'
id: G0691-120723-0001
page: 44280
number: 137
agency: 'Vicepresidencia Segunda e Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 11 de xullo de 2023, da Dirección Xeral de Patrimonio Natural, polo
  que se somete a participación pública a memoria preliminar do Plan de xestión
  do monumento natural A Carballa da Rocha, no concello de Rairiz de Veiga.
range: Anuncio
url: >-
  https://www.xunta.gal/dog/Publicados/2023/20230719/AnuncioG0691-120723-0001_gl.html
---
<p>A Carballa da Rocha declarouse monumento natural mediante o Decreto 45/2007, do 1 de marzo.</p>
    <p>Este espazo protexido está situado no concello de Rairiz de Veiga, en plena comarca da Limia, na provincia de Ourense. Inclúe tanto a Carballa da Rocha, fermoso exemplar de <em>Quercus robur</em> L., que acada os 31,3 m de altura, coma outros carballos de tamén notorias dimensións que a acompañan, e conta cunha superficie de 0,64 hectáreas.</p>
    <p>O artigo 25 da Lei 5/2019, do 2 de agosto, do patrimonio natural e da biodiversidade de Galicia, establece que os monumentos naturais son espazos ou elementos da natureza constituídos basicamente por formacións de notoria singularidade, rareza e beleza que merecen ser obxecto dunha protección especial. Considéranse tamén monumentos naturais as árbores senlleiras e monumentais, as formacións xeolóxicas, os xacementos paleontolóxicos e mineralóxicos, os estratotipos e os demais elementos da xea que reúnan un interese especial pola singularidade ou importancia dos seus valores científicos, culturais ou paisaxísticos, sempre que foran expresamente declarados como tales.</p>
    <p>Segundo indica o artigo 59 da mesma lei, os monumentos naturais contarán cun instrumento de planificación propio, denominado plan de xestión, no que se establecerá o réxime de usos e actividades permisibles, así como as limitacións que se consideren necesarias para a conservación da xeodiversidade, dos hábitats e das especies.</p>
    <p>O artigo 61 da lei establece que a tramitación do plan de xestión lle corresponde á consellería competente en materia de conservación do patrimonio natural e a súa aprobación realizarase consonte o disposto nos artigos 40 e 41.</p>
    <p>Finalmente, a disposición transitoria segunda da Lei 7/2022, do 27 de decembro, de medidas fiscais e administrativas, establece que a tramitación dos plans de xestión de espazos declarados ao abeiro da Lei 9/2001, do 21 de agosto, de conservación da natureza, que carezan dos citados instrumentos de planificación e que non teñan iniciado a súa tramitación con anterioridade á data de entrada en vigor desta lei realizaranse, tras o acordo de inicio da persoa titular da consellería competente en materia de conservación do patrimonio natural, mediante o procedemento sinalado no artigo 40.5 da Lei 5/2019, do 2 de agosto, axustándose os contidos dos instrumentos de planificación ao previsto no artigo 60.1. O instrumento de planificación será aprobado mediante decreto do Consello da Xunta de Galicia.</p>
    <p>O día 7 de xullo de 2023 a vicepresidenta segunda e conselleira de Medio Ambiente, Territorio e Vivenda asinou o Acordo de inicio para a elaboración do plan de xestión deste monumento natural.</p>
    <p>A Lei 27/2006, do 18 de xullo, pola que se regulan os dereitos de acceso á información, de participación pública e de acceso á xustiza en materia de ambiente, establece, no seu título III, o dereito a que o público poida expresar observacións e opinións cando están abertas todas as posibilidades, antes de que se adopten decisións sobre un plan, programa ou disposición de carácter xeral en relación con asuntos de carácter ambiental.</p>
    <p>Por outro lado, o artigo 133 da Lei 39/2015, do 1 de outubro, do procedemento administrativo común das administracións públicas, establece que, con carácter previo á elaboración dun proxecto ou anteproxecto de lei ou de regulamento, se realizará unha consulta pública a través do portal web da Administración competente, na cal se recollerá a opinión dos suxeitos e das organizacións máis representativas potencialmente afectados pola futura norma acerca a:</p>
    <p>a) Os problemas que se pretenden solucionar coa iniciativa.</p>
    <p>b) A necesidade e oportunidade da súa aprobación.</p>
    <p>c) Os obxectivos da norma.</p>
    <p>d) As posibles solucións alternativas regulamentarias e non regulamentarias.</p>
    <p>En relación cos problemas que pretende solucionar, o plan de xestión, tras un diagnóstico da situación actual do monumento natural, determina as presións e ameazas que está a sufrir o espazo. O plan busca a redución destas presións e ameazas a través do desenvolvemento de actividades humanas compatibles co mantemento nun estado de conservación favorable dos elementos considerados como claves para a súa declaración como espazo protexido.</p>
    <p>Visto o anterior e conforme o establecido no artigo 16 da Lei 27/2006, do 18 de xullo, e no artigo 133 da Lei 39/2015, do 1 de outubro,</p>
    <h2>ACORDO:</h2>
    <p>Primeiro</p>
    <p>Abrir un período de participación ao público da memoria preliminar do Plan de xestión do monumento natural A Carballa da Rocha durante o prazo dun (1) mes, contado o dito período desde o día seguinte ao da publicación deste anuncio no <em>Diario Oficial de Galicia</em>.</p>
    <p>Segundo</p>
    <p>Durante o citado prazo poderase consultar a memoria preliminar do Plan na seguinte ligazón do Portal de transparencia da Xunta de Galicia:</p>
    <p>https://transparencia.xunta.gal/tema/informacion-de-relevancia-xuridica/consulta-publica-previa/consultas-abertas?langId=gl_ES </p>
    <p>Así como na páxina web da Vicepresidencia Segunda e Consellería de Medio Ambiente, Territorio e Vivenda, entrando na subsección de documentos en información pública do portal de conservación da natureza:</p>
    <p>https://cmatv.xunta.gal/seccion-tema/c/CMAOT_Conservacion?content=Direccion_Xeral_Conservacion_Natureza/Participacion_publica/seccion.html&amp;std=Participacion_publica.html</p>
    <p>Terceiro. <em>Alegacións</em></p>
    <p>As persoas interesadas poden enviar as súas alegacións:</p>
    <p>1. Preferentemente, mediante correo electrónico ao seguinte enderezo: planificacion.conservacion@xunta.gal, poñendo no asunto «Memoria preliminar do Plan de xestión do monumento natural A Carballa da Rocha».</p>
    <p>2. Alternativamente, mediante a presentación de escrito dirixido á Dirección Xeral de Patrimonio Natural da Vicepresidencia Segunda e Consellería de Medio Ambiente, Territorio e Vivenda, en calquera dos lugares previstos no artigo 16.4 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 11 de xullo de 2023</p>
    <footer><p>Belén María do Campo Piñeiro<br>Directora xeral de Patrimonio Natural</p></footer>

