---
date: '2005-09-20'
page: 15
number: 181
agency: 'CONSELLERÍA DE POLÍTICA TERRITORIAL, OBRAS PÚBLICAS E TRANSPORTES'
section: III. OUTRAS DISPOSICIÓNS
title: >-
  Orde do 19 de setembro de 2005 pola que se determinan os servizos mínimos que
  hai que manter durante a folga convocada na empresa Luber, S.L.
range: Orde
---
<p>Ante a convocatoria de folga presentada na empresa Luber, S.L., que terá lugar entre as 00.00 horas e as 24.00 horas dos días: 21, 22, 23, 27, 28, 29 e 30 de setembro e, de xeito indefinido, desde as 00.00 horas do 3 de outubro do ano 2005, procede que, de conformidade co establecido no artigo 3 do Decreto 155/1988, do 9 de xuño, esta consellería determine os servizos mínimos que permitan, en consonancia co establecido no artigo 28.2º da nosa Constitución, compaxinar o exercicio lexítimo do dereito á folga dos traballadores co mantemento dos servizos esenciais á comunidade.</p>
<p>A empresa Luber, S.L. vén prestando na provincia da Coruña dezaoito servizos de transporte público regular de uso especial -escolar-, contratados pola Consellería de Educación e Ordenación Universitaria.</p>
<p>Vista a xustificación achegada pola Consellería de Educación e Ordenación Universitaria referente á imposibilidade de agrupación de liñas que reduzan o número de expedicións contratadas, polo seu carácter de servizos esencialmente rurais, e a ausencia de servizos de transporte regular de uso xeral alternativos, resulta preciso garantir o acceso ao sistema educativo dos alumnos afectados pola presente convocatoria de folga, polo que, con base no establecido no Decreto 61/1985, do 18 de abril,</p>
<p>DISPOÑO:</p>
<p>Artigo 1º</p>
<p>Os servizos mínimos que deberán manterse durante a folga convocada na empresa Luber, S.L. serán os seguintes:</p>
<p>Servizos regulares de uso especial para transporte de escolares e estudantes.</p>
<p>Deberanse manter os servizos de escolares e estudantes nas expedicións normalmente establecidas de luns a venres lectivos.</p>
<p>Artigo 2º</p>
<p>O incumprimento da obriga de atender os servizos mínimos fixados nesta orde será sancionado de conformidade coa lexislación vixente.</p>
<p>Artigo 3º</p>
<p>O disposto na presente orde non suporá ningunha limitación dos dereitos que a normativa reguladora do dereito de folga lles recoñece aos traballadores.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 19 de setembro de 2005.</p>
<p>María José Caride Estévez</p>
<p>Conselleira de Política Territorial,</p>
<p>Obras Públicas e Transportes</p>

