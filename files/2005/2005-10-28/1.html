---
date: '2005-10-28'
page: 17
number: 208
agency: CONSELLERÍA DE TRABALLO
section: I. DISPOSICIÓNS XERAIS
title: >-
  Decreto 539/2005, do 20 de outubro, polo que se suprime o Instituto Galego de
  Seguridade e Saúde Laboral e se modifica a regulación do Consello Galego de
  Seguridade e Saúde Laboral.
range: Decreto
---
<p>Coa finalidade de crear un marco organizativo axeitado para o desenvolvemento das competencias da Comunidade Autónoma de Galicia en materia de seguridade e saúde laboral ditouse o Decreto 200/2004, do 29 de xullo, polo que se crea o Instituto Galego de Seguridade e Saúde Laboral e se regula o Consello Galego de Seguridade e Saúde Laboral.</p>
<p>Este organismo naceu pois, co obxectivo non só de promover a mellora das condicións de traballo, senón tamén de elevar o nivel de protección da saúde e seguridade das traballadoras e traballadores galegos nos seus respectivos ámbitos laborais.</p>
<p>Ademais, perseguía unha maior presenza e participación institucional das organizacións galegas empresariais e sindicais máis representativas, ao tempo que establecía a coordinación eficaz entre as distintas administracións competentes na materia, tal e como reza o seu propio preámbulo.</p>
<p>A estrutura organizativa creada ao abeiro do Decreto 200/2004, lonxe de permitir un mellor desenvolvemento das funcións competenciais da Administración laboral e de coordinación interadministrativa, xerou unha duplicidade de titularidade orgánica e funcional que impediu a súa operatividade e funcionamento, segundo criterios técnicos e de independencia desde o mesmo momento da súa creación.</p>
<p>Ademais, a oportunidade de dotar dun corpo técnico propio e de medios materias suficientes o instituto para sustentar a súa actividade, demanda a urxente necesidade de reformular a súa configuración xurídica actual.</p>
<p>Por todo o anterior, e no convencemento de que a sociedade galega o demanda, cómpre suprimir o Instituto Galego de Seguridade e Saúde Laboral facéndose cargo a Dirección Xeral de Relacións Laborais dos cometidos do instituto mentres non se proceda, a través dun proceso de negociación cos axentes económicos e sociais galegos, á elaboración dun proxecto de lei cun novo modelo de instituto que, con orzamento de seu, se configure como organismo autónomo de carácter administrativo, con personalidade xurídica propia e plena capacidade de obrar para o cumprimento dos seus fins.</p>
<p>Seguen en vigor o resto das disposicións do capítulo II referidas ao Consello Galego de Seguridade e Saúde Laboral e aos comités provinciais, en canto órganos colexiados asesores da Xunta de Galicia na formulación de políticas de prevención e de participación institucional en materia de seguridade e saúde laboral, nos seus respectivos ámbitos de actuación.</p>
<p>Na súa virtude, oído o Consello Galego de Seguridade e Saúde Laboral e consultado o Consello Galego de Relacións Laborais, por proposta do conselleiro de Traballo e logo da deliberación do Consello da Xunta na súa reunión do día vinte de outubro de dous mil cinco,</p>
<p>DISPOÑO:</p>
<p>Artigo primeiro.-Supresión do Instituto Galego de Seguridade e Saúde Laboral.</p>
<p>Un.-Queda suprimido o Instituto Galego de Seguridade e Saúde Laboral creado polo Decreto 200/2004, do 29 de xullo, polo que se crea o Instituto Galego de Seguridade e Saúde Laboral e se regula o Consello Galego de Seguridade e Saúde Laboral.</p>
<p>Dous.-O cumprimento dos fins encomendados ao instituto, así como o exercicio das funcións que lle son atribuídas no artigo 4 do capítulo I do Decreto 200/2004, do 29 de xullo, serán desenvolvidos pola Dirección Xeral de Relacións Laborais da Consellería de Traballo a través das súas unidades administrativas centrais e periféricas de conformidade co establecido no Decreto 536 /2005, do 6 de outubro, polo que establece a estructura orgánica da Consellería de Traballo.</p>
<p>Tres.-Corresponde á Dirección xeral de Relacións Laborais mentres non se proceda á creación do organismo que substitúa o Instituto Galego de Seguridade e Saúde Laboral, a dirección, coordinación, control e execución das competencias da comunidade autónoma en materia de seguridade e saúde laboral.</p>
<p>Artigo segundo.-Modificación do Decreto 200/2004, do 29 de xullo, polo que se crea o Instituto Galego de Seguridade e Saúde Laboral e se regula o Consello Galego de Seguridade e Saúde Laboral.</p>
<p>O Decreto 200/2004, do 29 de xullo, polo que se crea o Instituto Galego de Seguridade e Saúde Laboral e se regula o Consello Galego de Seguridade e Saúde Laboral modifícase do seguinte xeito:</p>
<p>Un.-Queda suprimido o punto 1 letra b) do artigo 15 e o punto 2 do mesmo artigo.</p>
<p>Dous.-Modificase o punto 2, letra a) do artigo 16 que queda redactado como segue:</p>
<p>«2. Cada comité provincial estará integrado por dezaoito membros:</p>
<p>O presidente, cargo que recaerá no titular da delegación provincial da consellería que teña en cada momento atribuídas as competencias en materia de relacións laborais e, por tanto, en seguridade e saúde laboral.</p>
<p>Vogais:</p>
<p>a) Pola Administración, cinco vogais: os titulares das dúas delegacións provinciais das consellerías con competencia en materia de sanidade e industria ou as persoas que designen, o xefe da Inspección Provincial de Traballo e Seguridade Social, o titular do Centro Provincial de Seguridade e Saúde Laboral e un funcionario do centro designado polo delegado provincial, que actuará como secretario».</p>
<p>Disposición adicional</p>
<p>As referencias feitas ao director do instituto e á dirección do instituto no artigo 14 do capítulo II do Decreto 200/2004, do 29 de xullo, polo que se crea o Instituto Galego de Seguridade e Saúde Laboral e se regula o Consello Galego de Seguridade e Saúde Laboral entenderanse feitas ao titular da Subdirección Xeral de Seguridade e Saúde Laboral.</p>
<p>Disposición derrogatoria</p>
<p>Derróganse os artigos 1, 2, 3, 5, 6, 7, 8, 9, 10, 11, 12, 13 do capítulo I do Decreto 200/2004, do 29 de xullo, polo que se crea o Instituto Galego de Seguridade e Saúde Laboral e se regula o Consello Galego de Seguridade e Saúde Laboral.</p>
<p>Disposición derradeira</p>
<p>Primeira.-O Consello da Xunta e a Consellería de Traballo, no ámbito das súas respectivas competencias, adoptarán cantas disposicións sexan necesarias para o desenvolvemento e a aplicación desta norma.</p>
<p>Segunda.-Esta disposición entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, vinte de outubro de dous mil cinco.</p>
<p>Emilio Pérez Touriño</p>
<p>Presidente</p>
<p>Ricardo Jacinto Varela Sánchez</p>
<p>Conselleiro de Traballo</p>
<p>CONSELLERÍA DE POLÍTICA TERRITORIAL, OBRAS PÚBLICAS</p>
<p>E TRANSPORTES</p>

