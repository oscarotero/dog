---
date: '2005-02-10'
page: 2
number: 28
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Orde do 24 de xaneiro de 2005 pola que se modifica a do 1 de decembro de 2000
  que establece o procedemento para solicitar a acreditación de actividades no
  sistema acreditador da formación continuada das profesións sanitarias na
  Comunidade Autónoma de Galicia.
range: Orde
---
<p>A Orde do 1 de decembro de 2000 estableceu o procedemento para solicitar a acreditación de actividades no Sistema Acreditador da Formación Continuada das profesións sanitarias na Comunidade Autónoma de Galicia, determinando no seu artigo 1º as actividades susceptibles de tal acreditación.</p>
<p>Este artigo enumeraba como profesións sanitarias e titulacións acreditables as de medicina, farmacia, veterinaria, odontoloxía, enfermaría, fisioterapia, terapia ocupacional, podoloxía e nutrición humana e dietética; así como aqueloutras vinculadas coas titulacións de física, bioloxía, química, bioquímica e psicoloxía clínica, sempre que sexan actividades relacionadas na súa especialización coas ciencias da saúde.</p>
<p>A Lei 44/2003, do 21 de novembro, de ordenación das profesións sanitarias, estableceu nos seus artigos 2º e 3º as profesións sanitarias tituladas (niveis de licenciado e diplomado), así como os profesionais da área sanitaria de formación profesional (de grao superior e de grao medio), dispondo ademais que as administracións sanitarias establezan -nos casos en que resulte procedente- os modelos para a integración e incorporación dos técnicos superiores e técnicos de grao medio, e das súas actividades profesionais sanitarias, aos centros e establecementos dependentes ou adscritos a aquelas administracións, regulando os sistemas de formación continuada e de desenvolvemento destes.</p>
<p>Por outra banda, os artigos 6º e 7º da mesma Lei 44/2003 antes citada conteñen a enumeración das licenciaturas e diplomaturas sanitarias a que se refire o artigo 2º da mesma norma.</p>
<p>Esta normativa básica estatal obriga a adaptar a normativa autonómica vixente na materia, co obxecto de estendela ás profesións sanitarias que prevé a Lei 44/2003, do 21 de novembro.</p>
<p>Para tal fin, de acordo coas atribucións que me confire a disposición derradeira primeira do Decreto 8/2000, do 7 de xaneiro, para ditar cantas disposicións sexan precisas para o desenvolvemento dese decreto; así como as previstas no artigo 38 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1998, do 20 de outubro, e de conformidade co ditame nº 679/2004, do 7 de xaneiro de 2005, do Consello Consultivo de Galicia,</p>
<p>DISPOÑO:</p>
<p>Artigo único.-Modificación do artigo 1º da Orde do 1 de decembro de 2000:</p>
<p>Modifícase o artigo 1º da citada orde, que quedará redactado como segue:</p>
<p>«Artigo 1º.-Profesións sanitarias e titulacións acreditables.</p>
<p>Poderán ser obxecto de acreditación, de acordo cos criterios establecidos pola Comisión Nacional de Formación Continuada, as actividades relacionadas coas seguintes titulacións e profesións sanitarias:</p>
<p>1. Profesións sanitarias tituladas:</p>
<p>a) De nivel licenciado: as profesións para cuxo exercicio habilitan os títulos de licenciado en medicina, en farmacia, en odontoloxía e en veterinaria, e os títulos oficiais de especialista en ciencias da saúde para licenciados a que se refire o título II da Lei 44/2003, do 21 de novembro, de ordenación das profesións sanitarias.</p>
<p>b) De nivel diplomado: as profesións para cuxo exercicio habilitan os títulos de diplomado en enfermería, en fisioterapia, en terapia ocupacional, en podoloxía, en óptica e optometría, en logopedia e en nutrición humana e dietética, e os títulos oficiais de especialista en ciencias da saúde para tales diplomados a que se refire o título II da Lei 44/2003, do 21 de novembro, de ordenación das profesións sanitarias.</p>
<p>2. Profesionais da área sanitaria de formación profesional:</p>
<p>a) De grao superior: os que teñan os títulos de técnico superior en anatomía patolóxica e citoloxía, en dietética, en documentación sanitaria, en hixiene bucodental, en imaxe para o diagnóstico, en laboratorio de diagnóstico clínico, en ortoprotésica, en próteses dentais, en radioterapia, en saúde ambiental, e en audiopróteses.</p>
<p>b) De grao medio: os que teñan os títulos de técnico en coidados auxiliares de enfermaría e en farmacia».</p>
<p>Disposición derradeira</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 24 de xaneiro de 2005.</p>
<p>José Manuel González Álvarez</p>
<p>Conselleiro de Sanidade</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

