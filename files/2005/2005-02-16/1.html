---
date: '2005-02-16'
page: 2
number: 32
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 20/2005, do 3 de febreiro, de desenvolvemento da Lei 6/2004, do 12 de
  xullo, reguladora dos órganos de defensa da competencia da Comunidade Autónoma
  de Galicia.
range: Decreto
---
<p>A Lei 6/2004, do 12 de xullo, reguladora dos órganos de defensa da competencia da Comunidade Autónoma de Galicia, creou o Tribunal Galego de Defensa da Competencia, como organismo autónomo de carácter administrativo adscrito á Consellería de Economía e Facenda, que ten como fin xeral preservar o funcionamento competitivo dos mercados no ámbito territorial da Comunidade Autónoma de Galicia, garantindo a existencia neles dunha competencia efectiva. Procede neste momento desenvolver a súa estrutura orgánica, co fin de acadar un eficaz cumprimento das súas funcións.</p>
<p>Polo tanto, por proposta do conselleiro de Economía e Facenda, tras o informe favorable do Tribunal Galego de Defensa da Competencia e demais informes preceptivos, e logo de deliberación do Consello da Xunta de Galicia na súa reunión do día tres de febreiro de dous mil cinco,</p>
<p>DISPOÑO:</p>
<p>Artigo 1º</p>
<p>O Tribunal Galego de Defensa da Competencia é un organismo autónomo de carácter administrativo, adscrito á Consellería de Economía e Facenda, ao que lle corresponden as competencias e funcións que en materia de defensa da competencia lle atribúe a Lei 6/2004, do 12 de xullo, reguladora dos órganos de defensa da competencia da Comunidade Autónoma de Galicia.</p>
<p>Ademais, o tribunal poderá:</p>
<p>-Comunicarlle ao Servizo Galego de Defensa da Competencia aquelas actividades das que teña coñecemento que poidan dar lugar á instrución dun expediente por condutas incluídas no ámbito de aplicación da Lei 6/2004.</p>
<p>-Promover a realización de estudos en materia de competencia.</p>
<p>-Difundir na sociedade os beneficios que comporta a libre competencia.</p>
<p>Artigo 2º</p>
<p>Para o desempeño das súas funcións, o Tribunal Galego de Defensa da Competencia estrutúrase nos seguintes órganos de dirección:</p>
<p>I. O presidente do Tribunal Galego de Defensa da Competencia.</p>
<p>II. O Pleno do Tribunal Galego de Defensa da Competencia.</p>
<p>Artigo 3º.-O presidente do Tribunal Galego de Defensa da Competencia.</p>
<p>1. O presidente do tribunal, que ten a consideración de alto cargo, é o xefe superior do organismo. Ademais das atribucións que lle confire o artigo 6 da Lei 6/2004, do 12 de xullo, terá as demais funcións que lle poidan corresponder, segundo a lexislación vixente.</p>
<p>2. Do presidente depende a Secretaría Xeral, con rango de subdirección xeral, á que lle corresponden as seguintes funcións:</p>
<p>a) A xestión dos recursos humanos e materiais asignados ao tribunal, incluída a contratación administrativa.</p>
<p>b) A xestión orzamentaria, financeira, contable e patrimonial do organismo autónomo, así como a elaboración do anteproxecto de orzamentos do tribunal, o seguimento e control da súa execución e a xustificación das contas xerais.</p>
<p>c) A asistencia técnica ao presidente en cantos asuntos lle encomende, en especial os de natureza xurídica, xestión económica e réxime interior.</p>
<p>Artigo 4º.-O Pleno do Tribunal Galego de Defensa da Competencia.</p>
<p>1. O Tribunal Galego de Defensa da Competencia está rexido polo Pleno, integrado polo presidente ou presidenta e dous vogais, de acordo co establecido nos artigos 4 e 5 da Lei 6/2004, do 12 de xullo.</p>
<p>2. Correspóndenlle ao Pleno, ademais de elaborar as memorias e aprobar as resolucións, medidas, ditames e informes aos que fai referencia o artigo 3 da Lei 6/2004, do 12 de xullo, as seguintes funcións:</p>
<p>a) Elaborar o seu regulamento de réxime interior, que regulará o funcionamento do Pleno e, en particular, o réxime de convocatoria e sesións, de acordo co establecido na Lei 6/2004, do 12 de xullo, e na Lei 30/1992, do 26 de novembro.</p>
<p>b) Resolver sobre as recusacións do presidente e os vogais.</p>
<p>c) Nomear e acordar o cesamento do secretario do Pleno.</p>
<p>d) Propoñer ou, de ser o caso, informar o proxecto de relación de postos de traballo do persoal ao servizo do tribunal.</p>
<p>e) Preparar o anteproxecto de orzamentos do tribunal.</p>
<p>f) Manter relacións cos outros organismos análogos.</p>
<p>3. Actuará como secretario do Pleno un funcionario do corpo superior da Administración da Xunta de</p>
<p>Galicia adscrito á Consellería de Economía e Facenda, con titulación de licenciado en dereito, que poderá ser o secretario xeral do organismo.</p>
<p>Ao secretario corresponderalle, en xeral, o exercicio das competencias que aos secretarios dos órganos colexiados administrativos lles atribúe a Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O secretario asistirá o Pleno, o Presidente e os vogais na preparación das reunións do Pleno, ao que asistirá con voz pero sen voto, e asesorará sobre a legalidade dos actos e acordos que se sometan a este, coidando da observancia dos trámites e prazos dos procedementos.</p>
<p>Ademais, será responsable da custodia dos expedientes, actuacións e documentos do tribunal e da tramitación dos asuntos relacionados coas funcións deste.</p>
<p>En caso de ausencia, vacante ou enfermidade, o secretario será substituído temporalmente por quen designe o presidente.</p>
<p>Disposicións derradeiras</p>
<p>Primeira.-Facúltase o conselleiro de Economía e Facenda para ditar as disposicións que sexan necesarias para o desenvolvemento e execución deste decreto.</p>
<p>Segunda.-As consellerías da Presidencia, Relacións Institucionais e Administración Pública e de Economía e Facenda realizarán as modificacións que procedan na relación de postos de traballo da Consellería de Economía e Facenda, derivadas da estrutura orgánica obxecto deste decreto.</p>
<p>Terceira.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, tres de febreiro de dous mil cinco.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

