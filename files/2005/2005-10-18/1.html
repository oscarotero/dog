---
date: '2005-10-18'
page: 16
number: 200
agency: CONSELLERÍA DE TRABALLO
section: I. DISPOSICIÓNS XERAIS
title: >-
  Decreto 536/2005, do 6 de outubro, polo que se establece a estrutura orgánica
  da Consellería de Traballo.
range: Decreto
---
<p>O Decreto 211/2005, do 3 de agosto, establece a estrutura orgánica da Xunta de Galicia. Pola súa vez, o Decreto 232/2005, do 11 de agosto, fixa a estrutura orgánica dos seus departamentos. No que atinxe a Consellería de Traballo, procede o desenvolvemento da súa estrutura orgánica básica ata o nivel de xefatura de servizo, distribuíndo as funcións que ten asignadas de xeito que permita o seu exercicio coa máxima eficacia.</p>
<p>Na súa virtude, por proposta do conselleiro de Traballo, en uso das atribucións conferidas pola Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, co informe previo das consellerías de Presidencia, Administracións Públicas e Xustiza e de Economía e Facenda, e logo de deliberación do Consello da Xunta de Galicia, na súa reunión do día seis de outubro de dous mil cinco,</p>
<p>DISPOÑO:</p>
<p>Artigo 1º</p>
<p>A Consellería de Traballo é o órgano da Administración da Comunidade Autónoma ao cal lle corresponde, de acordo co establecido no Estatuto de autonomía de Galicia e nos termos sinalados pola Constitución española, o exercicio das competencias e funcións en materia de políticas activas de emprego, política laboral, relacións laborais, seguridade e saúde laboral, cooperativas e outras entidades de economía social, sen prexuízo das competencias doutras consellerías nestas materias.</p>
<p>Artigo 2º</p>
<p>1. A Consellería de Traballo, para o cumprimento das súas funcións, contará coa seguinte estrutura orgánica:</p>
<p>I. O conselleiro.</p>
<p>II. A Secretaría Xeral.</p>
<p>III. A Dirección Xeral de Promoción do Emprego.</p>
<p>IV. A Dirección Xeral de Formación e Colocación.</p>
<p>V. A Dirección Xeral de Relacións Laborais.</p>
<p>VI. As delegacións provinciais.</p>
<p>2. Queda adscrito á Consellería de Traballo o Consello Galego de Relacións Laborais, creado pola Lei 7/1988, do 12 de xullo.</p>
<p>1. O conselleiro.</p>
<p>Artigo 3º</p>
<p>O conselleiro é a superior autoridade da consellería e con tal carácter desempeña e exerce as atribucións que lle confire a Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro.</p>
<p>II. Secretaría Xeral.</p>
<p>Artigo 4º</p>
<p>Un.-A Secretaría Xeral exercerá as funcións establecidas no Decreto 119/1982, do 5 de outubro, en relación con todas as unidades e servizos dependentes da Consellería de Traballo, así como as que lle atribúa a normativa en vigor e as que lle sexan encomendadas por delegación do titular da consellería.</p>
<p>Dous.-A Secretaría Xeral, para o exercicio das súas funcións, estrutúrase nas seguintes unidades:</p>
<p>1. Vicesecretaría Xeral.</p>
<p>Con nivel orgánico de subdirección xeral, exercerá as funcións de prestarlle asistencia ao secretario xeral en cantos asuntos lle encomende, así como a súa suplencia en caso de enfermidade, ausencia ou vacante.</p>
<p>É a unidade encargada de elaborar o borrador do anteproxecto de orzamentos da consellería e o seu seguimento e control, a xestión da contratación administrativa e económica e as funcións relativas aos sistemas ou procesos informáticos da consellería.</p>
<p>Para o desenvolvemento das súas funcións contará, con nivel orgánico de servizo, coas seguintes unidades:</p>
<p>1.1. Servizo de Xestión Económica e Control Orzamentario.</p>
<p>Correspóndenlle as seguintes funcións:</p>
<p>-A execución, coordinación, seguimento e control do orzamento, así como a proposta e xestión das súas modificacións.</p>
<p>-A tramitación económico-administrativa dos expedientes de gasto e propostas de pagamentos.</p>
<p>-A elaboración das instrucións necesarias para que os centros de gasto efectúen unha correcta xestión económica.</p>
<p>-Levar o inventario de bens mobles e inmobles adscritos á consellería, sen prexuízo das competencias da Consellería de Economía e Facenda.</p>
<p>-Xestionar os asuntos xerais, tales como mantemento de instalacións, vehículos adscritos á consellería, control do material de oficina e calquera outra función relativa á xestión económica e orzamentaria.</p>
<p>1.2. Servizo de Contratación e Obras.</p>
<p>Correspóndenlle as seguintes funcións:</p>
<p>-A xestión dos expedientes de contratación que sexan competencia da consellería.</p>
<p>-Seguimento e control da execución de todos os contratos.</p>
<p>-O desenvolvemento das funcións de supervisión dos proxectos respecto das obras que realice a consellería.</p>
<p>1.3. Servizo de Informática.</p>
<p>Corresponderanlle, sen prexuízo das competencias que en materia informática ten atribuídas a Consellería de Presidencia, Administracións Públicas e Xustiza, o exercicio das seguintes funcións:</p>
<p>-Planificar, impulsar e mecanizar os sistemas de información da consellería.</p>
<p>-Estudo, seguimento, informe e proposta sobre plans xerais de informatización, así como a súa coordinación, supervisión, apoio e asesoramento técnico.</p>
<p>-Xestionar as bases de datos, redes e sistemas informáticos.</p>
<p>-Velar polo cumprimento da normativa sobre tratamento de datos de carácter persoal, con especial referencia á implantación, revisión e auditoría dos documentos de seguridade exixibles no eido xeral da consellería.</p>
<p>-Calquera outra función relativa a sistemas ou procesos informáticos da consellería.</p>
<p>2. Subdirección Xeral de Persoal e Coordinación Administrativa.</p>
<p>É a unidade encargada da coordinación dos servizos de carácter xeral, xestión de persoal da consellería, a dirección e coordinación dos asuntos de réxime interno, organización do rexistro xeral, velar polo sistema de xestión dos procedementos administrativos, así como a coordinación dos estudos e publicacións da consellería e outros asuntos que lle atribúa o secretario xeral.</p>
<p>Para o desenvolvemento das súas funcións contará, con nivel orgánico de servizo, coas seguintes unidades:</p>
<p>2.1. Servizo de Persoal.</p>
<p>Corresponderanlle as seguintes funcións:</p>
<p>-A tramitación dos expedientes administrativos relativos ao persoal funcionario e laboral dependente da consellería, a súa custodia e arquivo.</p>
<p>-A xestión e tramitación da nómina.</p>
<p>-A elaboración e actualización da relación de postos de traballo do persoal funcionario e laboral da consellería.</p>
<p>-A tramitación dos expedientes de incompatibilidade do persoal da consellería.</p>
<p>-Coidar do correcto funcionamento do rexistro xeral da consellería e do seu arquivo.</p>
<p>-Control da asistencia e puntualidade.</p>
<p>-A tramitación das reclamacións e recursos en materia de persoal e a tramitación de expedientes disciplinarios.</p>
<p>2.2. Servizo de Estudos e Publicacións.</p>
<p>Corresponderanlle as seguintes funcións:</p>
<p>-A organización e a xestión dos fondos documentais e bibliográficos da consellería.</p>
<p>-A coordinación das publicacións e as funcións relativas ao plan de publicacións da consellería.</p>
<p>-A información xeral e difusión das publicacións da consellería en soporte papel, telemático e audiovisual.</p>
<p>-A coordinación das aplicacións estatísticas da consellería.</p>
<p>-A elaboración de memorias, estudos e informes.</p>
<p>3. Servizo Técnico Xurídico.</p>
<p>Baixo a dependencia directa do secretario xeral, corresponderalle o exercicio das seguintes funcións:</p>
<p>-O estudo e tramitación dos anteproxectos e proxectos de disposicións de carácter xeral, a elaboración das compilacións e a proposta de refundicións das normas emanadas da consellería.</p>
<p>-O estudo, preparación e tramitación dos expedientes que teñan que elevarse ao Consello da Xunta de Galicia e á Comisión de Secretarios Xerais, así como o traslado dos seus acordos.</p>
<p>-A tramitación dos expedientes sobre bens demaniais ou patrimoniais, en canto sexa competencia da consellería.</p>
<p>-O exercicio das funcións que a consellería teña encomendadas en relación coas fundacións de interese galego sobre as que lle corresponda exercer o protectorado.</p>
<p>-O estudo, tramitación e formulación de propostas de resolución de recursos ou reclamacións interpostas contra os actos e resolucións emanados dos distintos órganos da consellería e, en xeral, a elaboración de estudos e informes que por razón da súa competencia lle sexan encomendados polo secretario xeral.</p>
<p>-A coordinación da publicación no Diario Oficial de Galicia e demais diarios ou boletíns oficiais das disposicións ou actos ditados polos órganos da consellería.</p>
<p>Tres.-Integradas organicamente na Secretaría Xeral, con nivel orgánico de subdirección xeral, existen as seguintes unidades administrativas:</p>
<p>1. Asesoría Xurídica, que se rexerá polo disposto no Decreto 343/2003, do 11 de xullo, polo que se aproba o Regulamento orgánico da Asesoría Xurídica da Xunta de Galicia.</p>
<p>2. Intervención Delegada.</p>
<p>III. Dirección Xeral de Promoción do Emprego.</p>
<p>Artigo 5º</p>
<p>Un.-Correspóndelle o desenvolvemento das funcións atribuídas á consellería en materia de fomento do emprego nas empresas e nas entidades de eco</p>
<p>nomía social, así como no eido da colaboración coas administracións e institucións públicas e con entidades sen ánimo de lucro. Así mesmo, levará a cabo a programación, seguimento, control e, se é o caso, a xestión das escolas obradoiro, casas de oficios e obradoiros de emprego.</p>
<p>Respecto dos centros, tanto propios como dependentes doutras entidades, sen prexuízo das competencias atribuídas á Secretaría Xeral, corresponderalle coordinar a súa xestión, supervisar o seu funcionamento e prestarlle a asistencia técnica necesaria para o correcto desenvolvemento das súas actividades.</p>
<p>Correspóndelle tamén a elaboración do estudo do anteproxecto do orzamento correspondente ao seu centro directivo, así como a súa xestión, seguimento e avaliación.</p>
<p>Dous.-Para o desenvolvemento das súas funcións, a Dirección Xeral de Promoción do Emprego estrutúrase nas seguintes unidades:</p>
<p>1. Subdirección Xeral de Apoio á Contratación e a Emprendedores.</p>
<p>Levará a cabo as funcións de programación, coordinación, execución, seguimento, propostas e avaliación e control dos programas de fomento do emprego correspondentes á incentivación da contratación por conta allea e o apoio ao autoemprego, ao emprego en entidades de economía social e nas iniciativas empresariais no ámbito local e rural, aos programas dirixidos á integración laboral das persoas con discapacidade en coordinación co departamento competente en materia de igualdade e benestar, así como das accións correspondentes ao seu ámbito competencial recollidas nos plans de emprego e a elaboración das estatísticas correspondentes.</p>
<p>1.1. Servizo de Programación e Xestión.</p>
<p>A este servizo corresponderalle a xestión dos programas e accións para o fomento da contratación por conta allea, a coordinación dos labores de difusión, formación e información correspondentes aos programas e daqueloutras actividades que se lle asignen dentro da súa área funcional, así como a elaboración de estatísticas relativas a eles e a execución, control e avaliación, seguimento contable e xustificación das partidas orzamentarias correspondentes.</p>
<p>1.2. Servizo de Apoio a Emprendedores.</p>
<p>A este servizo corresponderalle a xestión dos programas e accións de apoio a emprendedores, ao emprego en entidades de economía social e á iniciativa empresarial no ámbito local e rural, a coordinación dos labores de difusión, formación e información, asesoramento a emprendedores e empresas familiares e Pemes e daqueloutros que se lle asignen dentro da súa área funcional, así como a elaboración de estatísticas relativas a eles e a execución, control e avaliación, seguimento contable e xustificación das partidas orzamentarias correspondentes.</p>
<p>2. Subdirección Xeral de Escolas Obradoiro e Programas de Cooperación.</p>
<p>Levará a cabo as funcións de programación, coordinación, execución, seguimento, propostas e avaliación, control e, se é o caso, a xestión dos programas de escolas obradoiro, casas de oficios e obradoiros de emprego, dos de promoción do emprego no ámbito local e daqueloutros programas de cooperación competencia da dirección xeral. Exercerá, así mesmo, esas funcións en relación coas accións correspondentes ao seu ámbito competencial recollidas nos plans de emprego.</p>
<p>2.1. Servizo de Xestión de Escolas Obradoiro.</p>
<p>A este servizo corresponderalle a xestión técnica dos programas de escolas obradoiro, casas de oficios e obradoiros de emprego, a elaboración de estatísticas relativas aos mesmos e a execución, control e avaliación, seguimento contable e xustificación das partidas orzamentarias correspondentes.</p>
<p>2.2. Servizo de Programas de Cooperación.</p>
<p>A este servizo corresponderalle a xestión técnica dos programas de promoción do emprego no ámbito local e daqueloutras accións e programas de cooperación competencia da subdirección xeral; así como a elaboración de estatísticas relativas a eles e a execución, seguimento contable e xustificación das partidas orzamentarias correspondentes.</p>
<p>3. Servizo de Administración e Xestión.</p>
<p>A este servizo corresponderalle a planificación, coordinación e seguimento da xestión económica da dirección xeral e a administración dos programas de xestión centralizada e, especialmente, dos experimentais que xurdan nos plans de emprego e que sexan da competencia dela; así como a elaboración de estatísticas relativas a eles e a execución, seguimento contable e xustificación das partidas orzamentarias correspondentes.</p>
<p>IV. Dirección Xeral de Formación e Colocación.</p>
<p>Artigo 6º</p>
<p>Un.-Corresponderalle a esta dirección xeral o desenvolvemento das funcións atribuídas á consellería en materia de formación ocupacional e formación continua e intermediación no mercado de traballo, colocación e orientación laboral, así como a estatística, a análise e a prospectiva do mercado de traballo. Así mesmo, exercerá as funcións de execución relativas ao cumprimento das obrigas de empresarios e traballadores e, se é o caso, a potestade sancionadora nas materias relativas ao emprego e desemprego.</p>
<p>Desenvolverá tamén as competencias que lle correspondan a esta consellería en materia de expedición de certificados de profesionalidade ou a acreditación parcial acumulable correspondente. Así mesmo, desenvolverá e aplicará as competencias da consellería para a execución do procedemento establecido para a avaliación e acreditación das competencias da poboación activa de Galicia.</p>
<p>Correspóndelle a elaboración do estudo do anteproxecto do orzamento correspondente ao seu centro directivo, así como a súa xestión, seguimento e avaliación.</p>
<p>Dous.-Para o desenvolvemento das súas funcións, a Dirección Xeral de Formación e Colocación estrutúrase nas seguintes unidades:</p>
<p>1. Subdirección Xeral de Formación Ocupacional e Continua.</p>
<p>Levará a cabo as funcións de planificación, programación, seguimento e avaliación das accións de formación ocupacional e formación continua, o mantemento do censo de centros colaboradores e a xestión administrativa dos programas de formación ocupacional e continua, así como o seguimento da inserción laboral resultante delas.</p>
<p>Para o desenvolvemento das ditas funcións contará coas seguintes unidades administrativas con nivel orgánico de servizo:</p>
<p>1.1. Servizo de Planificación de Formación Ocupacional e Continua.</p>
<p>A este servizo corresponderalle a xestión técnica da planificación, programación, avaliación e seguimento das accións de formación ocupacional e formación continua, así como da inserción laboral resultante delas.</p>
<p>1.2. Servizo de Xestión Administrativa de Formación Ocupacional e Continua.</p>
<p>Corresponderalle a este servizo a xestión administrativa dos programas de formación ocupacional e formación continua, execución orzamentaria, seguimento contable e xustificación, así como a elaboración das diferentes estatísticas de formación ocupacional e continua.</p>
<p>2. Subdirección Xeral de Colocación.</p>
<p>Asumirá as funcións de intermediación no mercado de traballo e, en concreto, as relativas a inserción e rexistro dos demandantes de emprego e das ofertas de traballo, rexistro de contratos, autorización de axencias de colocación e Rede Eures (European Employment Services).</p>
<p>Así mesmo, corresponderalle a xestión dos programas de orientación laboral e os de apoio e asistencia na busca de emprego.</p>
<p>A Subdirección Xeral de Colocación estrutúrase nas seguintes unidades con nivel orgánico de servizo:</p>
<p>2.1. Servizo de Xestión e Coordinación.</p>
<p>Baixo a dependencia directa do director xeral, a este servizo corresponderalle a coordinación da actividade e o soporte técnico da rede de intermediación no mercado de traballo, o seguimento dos convenios establecidos cos centros asociados, o control de calidade da actividade de inserción que desenvolverán e a avaliación da calidade das infraestruturas exixidas para a súa inclusión na rede de intermediación e atribución de funcionalidades aos ditos centros de acordo coa tipoloxía establecida.</p>
<p>2.2. Servizo de Administración Informática.</p>
<p>No ámbito das materias competencia da dirección xeral corresponderalle a administración dos sistemas de información, a supervisión dos soportes técnicos e mantemento das aplicacións, elaboración das estatísticas e informes de resultados da xestión, sen prexuízo das competencias atribuídas á Consellería de Presidencia, Administracións Públicas e Xustiza.</p>
<p>2.3. Servizo de Orientación Laboral.</p>
<p>A este servizo corresponderalle a xestión dos programas de axuda á busca de emprego, de mellora de emprego ou de reciclaxe profesional, así como os relativos ao asesoramento e orientación profesional e laboral, análise e información do mercado de traballo, a súa evolución e a adecuación entre a oferta formativa e a demanda laboral.</p>
<p>3. Subdirección Xeral das Cualificacións.</p>
<p>Desenvolverá as funcións necesarias para garantir a implantación efectiva do Sistema Nacional de Cualificacións en Galicia, asi como dos procesos de estudo das cualificacións, tanto para a súa determinación como para o seu seguimento, establecendo os sistemas de interrelación e cooperación cos organismos, departamentos e axentes sociais implicados no mundo produtivo e formativo. Coordinación dos distintos departamentos competentes en materia de formación profesional, co fin de promover a integración efectiva dos tres subsistemas e entre estes e o mundo sociolaboral que lle serve de marco de referencia.</p>
<p>Dándolle cumprimento ao Plan Galego de Formación Profesional, elaborará cantos estudos, informes e plans de actividades lle sexan requiridos polo Consello Galego de Formación Profesional.</p>
<p>Así mesmo, asumirá as funcións recollidas no Decreto 93/1999, do 8 de abril, polo que se crea o Instituto Galego das Cualificacións.</p>
<p>A Subdirección Xeral das Cualificacións estrutúrase nas seguintes unidades con nivel orgánico de servizo:</p>
<p>3.1. Servizo de Observatorio Ocupacional.</p>
<p>A este servizo corresponderanlle as seguintes funcións: a análise permanente das necesidades de cualificación dos distintos colectivos de xeito que sirva de marco de referencia para a elaboración e articulación das ofertas normativas dos tres subsistemas de formación profesional e para a súa actualización permanente. Realizará o seguimento da evolución das cualificacións a través do Observatorio Ocupacional, que ten encomendadas as funcións de recoller, analizar e proporcionar información sobre as estruturas ocupacionais e a súa evolución para adaptar as cualificacións profesionais ás necesidades do mercado de traballo da Comunidade Autónoma de Galicia.</p>
<p>3.2. Servizo de Deseño e Acreditación das Cualificacións.</p>
<p>A este servizo corresponderalle a participación na confección do Repertorio Nacional das Cualificacións, así como na súa actualización permanente, elaborando propostas para o catálogo de cualificacións profesionais de acordo cos resultados dos estudos realizados no tecido empresarial galego e participará na determinación de criterios para definir os requisitos e as características que deben reunir as cualificacións profesionais para seren incorporadas ao Sistema Nacional das Cualificacións Profesionais.</p>
<p>Regulará os métodos básicos que deben observarse na avaliación da competencia e o procedemento para a concesión de acreditacións polo organismo competente e determinará correspondencias e validacións dentro dos principios, bases e directrices fixados polo Instituto Nacional de Cualificacións.</p>
<p>Proporá métodos e instrumentos de acreditación da cualificación.</p>
<p>Realizará as tarefas necesarias para o establecemento dun marco de referencia da programación xeral de todos os subsistemas de formación e apoiará a tarefa normativa e de regulamentación realizada polos órganos competentes da Comunidade Autónoma.</p>
<p>V. Dirección Xeral de Relacións Laborais.</p>
<p>Artigo 7º</p>
<p>Un.-Correspóndelle á Dirección Xeral de Relacións Laborais a dirección, coordinación, control e execución das competencias da Comunidade Autónoma en materia laboral, seguridade e saúde laboral, cooperativas e entidades de economía social, sen prexuízo das funcións relativas á promoción de emprego en entidades de economía social e das competencias atribuídas a outras consellerías.</p>
<p>Así mesmo, correspóndelle ao titular da dirección xeral, no ámbito das competencias da dirección xeral, o coñecemento e a resolución dos recursos de alzada interpostos contra as resolucións ditadas polos delegados provinciais no seu respectivo ámbito territorial de conformidade co establecido no artigo 6 do Decreto 211/2003, do 3 de abril.</p>
<p>Dous.-Para o desenvolvemento das súas funcións, estrutúrase nas unidades que a seguir se relacionan e que terán atribuídas as seguintes funcións:</p>
<p>1. Subdirección Xeral de Traballo.</p>
<p>Correspóndelle:</p>
<p>-A promoción, coordinación, desenvolvemento, control e execución das competencias da Comunidade Autónoma en materia laboral, así como a modulación das relacións cos axentes sociais.</p>
<p>-A elaboración do estudo do anteproxecto do orzamento correspondente ao seu programa de gasto, así como a súa xestión, seguimento e avaliación e a elaboración de estatísticas nas materias da súa competencia.</p>
<p>Para o desenvolvemento das súas funcións contará coa seguinte unidade:</p>
<p>1.1. Servizo de Relacións Laborais.</p>
<p>Correspóndelle:</p>
<p>-A instrución, tramitación e proposta de resolución dos expedientes de regulación de emprego, e daqueloutros sobre relacións individuais ou colectivas atribuídas á Administración laboral.</p>
<p>-A xestión e tramitación das axudas equivalentes ás xubilacións anticipadas e outras análogas a traballadores en empresas en crise non suxeitas a plans de reconversión.</p>
<p>-A tramitación e proposta de resolución dos expedientes sancionadores por infraccións laborais da competencia da dirección xeral.</p>
<p>-O depósito, rexistro e publicación de convenios colectivos, adhesión e instrución dos procedementos de extensión de convenios colectivos.</p>
<p>-Depósito de estatutos dos sindicatos e das asociacións empresariais e a expedición de certificación de documentación en depósito.</p>
<p>-Execución e coordinación das funcións que lle corresponden á autoridade laboral en materia de eleccións sindicais.</p>
<p>-A recepción, seguimento e coordinación das declaracións de folgas e peches patronais.</p>
<p>-A xestión e instrución dos procedementos e o desenvolvemento das funcións de mediación, arbitraxe e conciliación.</p>
<p>-A autorización administrativa e o rexistro das empresas de traballo temporal.</p>
<p>-A xestión das subvencións a centrais sindicais.</p>
<p>-Elaboración de estatísticas de relacións laborais.</p>
<p>-Todos aqueles asuntos ou materias que pola súa natureza análoga lle sexan encomendados.</p>
<p>2. Subdirección Xeral de Seguridade e Saúde Laboral.</p>
<p>Á Subdirección Xeral de Seguridade e Saúde Laboral correspóndelle a promoción, coordinación, desenvolvemento, control e execución das competencias da Comunidade Autónoma en materia de prevención de riscos laborais, así como o establecemento de vías de colaboración e cooperación técnica e institucional con organismos e institucións con competencias na materia, sen prexuízo das competencias que a lexislación vixente lle atribúe á Consellería de Innovación e Industria no referente a traballos en minas, canteiras e túneles que exixan a aplicación da técnica mineira.</p>
<p>Correspóndelle a coordinación das actuacións dos centros provinciais de seguridade e saúde laboral, de acordo coas políticas establecidas para a prevención de riscos laborais.</p>
<p>Tamén lle corresponde a elaboración do estudo do anteproxecto do orzamento correspondente ao seu programa de gasto, así como a súa xestión, seguimento e avaliación.</p>
<p>Para o desenvolvemento das súas funcións contará co seguinte servizo:</p>
<p>2.1. Servizo de Seguridade e Saúde Laboral.</p>
<p>A esta unidade corresponderalle:</p>
<p>-A tramitación, inscrición e seguimento das autorizacións a entidades formativas, para impartir cursos de niveis intermedio e superior de prevención de riscos laborais.</p>
<p>-A tramitación, inscrición e seguimento das autorizacións dos servizos de prevención alleos e auditorías de prevención.</p>
<p>-Elaboración de estatísticas sobre accidentes de traballo e enfermidades profesionais.</p>
<p>-Xestión e seguimento de programas comunitarios en materia de prevención de riscos laborais.</p>
<p>-Execución do orzamento de gasto asignado ao programa de seguridade e saúde laboral.</p>
<p>-Todos aqueles asuntos ou materias que pola súa natureza análoga lle sexan encomendados.</p>
<p>3. Subdirección Xeral de Cooperativas e Economía Social.</p>
<p>Á Subdirección Xeral de Cooperativas e Economía Social correspóndelle a promoción, coordinación, desenvolvemento, control e execución das competencias da Comunidade Autónoma en materia de cooperativas e outras empresas de economía social, así como as relacións coas súas entidades representativas, sen prexuízo das competencias doutras consellerías en materia de cooperativas.</p>
<p>Correspóndelle, ademais, a elaboración do estudo do anteproxecto de orzamento anual correspondente ao seu programa de gasto, a súa xestión, seguimento e avaliación, así como a elaboración de estatísticas nas materias da súa competencia.</p>
<p>Para o desenvolvemento das súas funcións contará coa seguinte unidade:</p>
<p>3.1. Servizo de Cooperativas e Economía Social.</p>
<p>Ao cal lle corresponderá:</p>
<p>-A cualificación, inscrición e certificación dos actos que deben acceder ao rexistro xurídico de cooperativas central e os depósitos relativos ás asociacións de cooperativas.</p>
<p>-A tramitación de expedientes sancionadores por infracción da normativa cooperativa, así como de procedementos de adopción de medidas de intervención temporal e de descualificación de cooperativas.</p>
<p>-A cualificación e inscrición no rexistro administrativo de sociedades laborais e expedición de certificacións.</p>
<p>-A cualificación e inscrición no rexistro administrativo de centros especiais de emprego e expedición de certificacións.</p>
<p>-Información e asesoramento en materia de cooperativas e de empresas de economía social, así como o impulso das relacións inter-cooperativas.</p>
<p>-A coordinación dos rexistros provinciais de cooperativas.</p>
<p>-Planificación, xestión e control das axudas a cooperativas, sociedades laborais e as súas asociacións.</p>
<p>-Execución dos programas de promoción e divulgación do cooperativismo e doutras formas de economía social.</p>
<p>-Elaboración de estatísticas, realización e coordinación de estudos sobre cooperativas e empresas de economía social.</p>
<p>-O desenvolvemento e a xestión daqueloutras funcións atribuídas á autoridade laboral na normativa de cooperativas e sociedades laborais.</p>
<p>-Todos aqueles asuntos ou materias que pola súa natureza análoga lle sexan encomendados.</p>
<p>VI. Delegacións provinciais.</p>
<p>Artigo 8º</p>
<p>1. Para o exercicio das súas competencias, a Consellería de Traballo organízase en catro delegacións provinciais, que desenvolven as súas funcións no ámbito territorial correspondente a cada unha das provincias da Comunidade Autónoma de Galicia.</p>
<p>2. Á fronte de cada delegación provincial existirá un delegado/a do cal dependerán todos os servizos, unidades ou centros da consellería que radiquen no ámbito territorial da súa competencia. Os delegados dependerán orgánica e funcionalmente do conselleiro, sen prexuízo das directrices que, na orde funcional, poidan emanar do secretario xeral e dos directores xerais da consellería.</p>
<p>Nos seus respectivos ámbitos territoriais, correspóndelles aos delegados provinciais o exercicio das seguintes competencias:</p>
<p>-As funcións establecidas no Decreto 5/1987, do 14 de xaneiro, no Decreto 87/1987, do 15 de febreiro, e no Decreto 88/1987, do 15 de febreiro, así como calquera outra función ou atribución que a lexislación vixente lles confira ou lles sexan delegadas polo conselleiro.</p>
<p>-Incoar e tramitar os expedientes sancionadores derivados da comisión de infraccións administrativas no ámbito das súas competencias, a resolución daqueles que lles atribúa a normativa vixentes, e a adopción das medidas provisorias que resulten precisas con suxeición ás normas reguladoras delas.</p>
<p>3. As delegacións provinciais da Consellería de Traballo estarán integradas polas seguintes unidades administrativas, con nivel orgánico de servizo:</p>
<p>3.1. A Secretaría da delegación.</p>
<p>Baixo a autoridade e supervisión do delegado, corresponderanlle as seguintes funcións:</p>
<p>-Control contable, xestión e xustificación dos créditos que se lle asignen ou desconcentren.</p>
<p>-A coordinación administrativa do funcionamento dos servizos dependentes da delegación provincial.</p>
<p>-A xestión do persoal que preste servizos na delegación e nos centros dependentes.</p>
<p>-A habilitación do persoal da delegación e dos centros dependentes dela.</p>
<p>-As cuestións de réxime interior, información e atención ao cidadán, rexistro xeral, publicacións, tramitación administrativa, arquivo e inventario.</p>
<p>-A execución de actuacións de inspección da organización e funcionamento dos servizos administrativos da delegación.</p>
<p>-Prestarlle asesoramento e asistencia técnica e administrativa ao delegado/a e substituílo en caso de enfermidade, ausencia ou vacante.</p>
<p>-Calquera outro asunto que non sexa de competencia específica dos demais servizos da delegación.</p>
<p>3.2. Servizo de Xestión Económica.</p>
<p>Correspóndelle o exercicio das seguintes funcións:</p>
<p>-A elaboración do estudo do anteproxecto de orzamentos anual correspondente aos programas de gasto da delegación e dos centros dela dependentes.</p>
<p>-A coordinación e supervisión da xestión económica dos servizos da delegación e dos centros dependentes dela.</p>
<p>-A administración, control contable, xestión e xustificación dos créditos desconcentrados e asignados á delegación.</p>
<p>-A habilitación dos medios materiais.</p>
<p>-A tramitación dos expedientes de contratación.</p>
<p>3.3. Servizo de Promoción do Emprego.</p>
<p>Desenvolverá as funcións propias da Dirección Xeral de Promoción do Emprego no respectivo ámbito provincial.</p>
<p>3.4. Servizo de Formación e Colocación.</p>
<p>Desenvolverá as funcións propias da Dirección Xeral de Formación e Colocación no respectivo ámbito provincial.</p>
<p>3.5. Servizo de Relacións Laborais.</p>
<p>Desenvolverá as funcións propias da Dirección Xeral de Relacións Laborais no respectivo ámbito provincial, en materia de relacións laborais, cooperativas e outras entidades de economía social.</p>
<p>3.6. Servizo de Seguridade e Saúde Laboral.</p>
<p>Desenvolverá as funcións propias da Dirección Xeral de Relacións Laborais no respectivo ámbito provincial en materia de seguridade e saúde laboral.</p>
<p>Artigo 9º.-Outros órganos.</p>
<p>Están adscritos á Consellería de Traballo, coa composición e funcións que sinalan as súas normas de creación, os seguintes órganos:</p>
<p>1. Comité Autonómico de Emprego e os comités provinciais de Emprego e Seguimento de Contratación Laboral.</p>
<p>2. Consello Galego de Seguridade e Saúde Laboral e os comités provinciais de Seguridade e Saúde Laboral.</p>
<p>3. Consello Galego de Cooperativas.</p>
<p>Artigo 10º.-Consello Galego de Relacións laborais.</p>
<p>O Consello Galego de Relacións Laborais, órgano institucional de diálogo entre os sindicatos e as asociacións empresariais e órgano consultivo asesor da Comunidade Autónoma nas materias relativas á política laboral.</p>
<p>Baixo a dependencia do presidente, quen terá para todos os efectos categoría de director xeral, o consello estrutúrase en:</p>
<p>1. Secretaría do Consello.</p>
<p>Con nivel orgánico de subdirección xeral, correspóndenlle á secretaría as funcións atribuídas no artigo 16 da Lei 7/1988, do 12 de xullo, de creación do Consello Galego de Relacións Laborais .</p>
<p>Para o desempeño destas funcións e demais atribuídas ao Consello, contará coa seguinte unidade administrativa con rango de servizo:</p>
<p>1.1. Servizo Xurídico e de Solución de Conflictos, ao cal lle corresponden as seguintes funcións:</p>
<p>-Coordinación da elaboración dos ditames sobre proxectos normativos que sexan remitidos ao consello e dos estudos necesarios para a súa realización.</p>
<p>-Coordinación dos informes e estudos que sexan requiridos polo Pleno ou Comisión Permanente ou elaborados por propia iniciativa do Consello.</p>
<p>-Asesoramento en materia laboral dentro do marco do Consello.</p>
<p>-Coordinación xurídica e administrativa dos asuntos relativos ao Acordo Interprofesional Galego sobre Solución Extraxudicial de Conflitos Colectivos de Traballo-AGA que, entre outras, implica:</p>
<p>-Relación e comunicación cos mediadores-conciliadores e árbitros do AGA.</p>
<p>-Responsabilidade en canto á correcta tramitación administrativa dos distintos procedementos previstos no AGA.</p>
<p>-Realización das oportunas xestións en canto á facilitación dos medios materiais e persoais que sexan necesarios para xestionar o conflito.</p>
<p>-Desprazamento ao lugar do conflito para a realización das xestións administrativas exixidas polos distintos procedementos.</p>
<p>-Mantemento do sistema informático de AGA e dos seus resultados estatísticos, así como o mantemento e custodia do arquivo das distintas actuacións.</p>
<p>-Relación e comunicación coas organizacións asistentes do acordo e cos membros da súa comisión paritaria.</p>
<p>Disposición adicional</p>
<p>A referencia ao representante da extinta Consellería de Familia, Promoción do Emprego, Muller e Xuventude contida no artigo 4.1º c) do Decreto 25/2001, do 18 de xaneiro, de organización e funcionamento do Consello Galego de Cooperativas, entenderase feita ao representante da Consellería de Traballo.</p>
<p>Disposición transitoria</p>
<p>Cando, como consecuencia da estrutura orgánica que se establece neste decreto, se modifique a denominación ou o contido das subdireccións xerais ou servizos existentes con anterioridade, ou se suprima algunha das devanditas unidades, autorízase o conselleiro de Traballo, por proposta do secretario xeral, para readscribir o persoal afectado a postos do mesmo nivel ou inferior, sendo de aplicación o establecido no artigo 62.4º da Lei 4/1988, do 26 de maio, da función pública de Galicia.</p>
<p>Nos casos de supresións das subdireccións xerais ou servizos existentes con anterioridade, as unidades e postos de traballo con nivel orgánico inferior ao de servizo continuarán subsistentes e retribuiranse con cargo aos mesmos créditos orzamentarios ata que se aprobe a nova relación de postos de traballo adaptada á estrutura orgánica establecida neste decreto. As unidades e postos de traballo encadrados nos órganos suprimidos adscribiranse provisoriamente, por resolución do conselleiro por proposta do secretario xeral, aos órganos regulados neste decreto en función das atribucións que teñen asignadas.</p>
<p>Disposición derrogatoria</p>
<p>Queda derrogado o Decreto 301/2004, do 22 de decembro, polo que se establece a estrutura orgánica da Consellería de Asuntos Sociais, Emprego e Relacións Laborais e cantas disposicións de igual ou inferior rango se opoñan ao disposto neste decreto.</p>
<p>Disposicións derradeiras</p>
<p>Primeira.-A estrutura orgánica establecida neste decreto non suporá incremento de gasto.</p>
<p>Segunda.-Facúltase o conselleiro de Traballo para ditar cantas disposicións sexan necesarias para o desenvolvemento e execución deste decreto.</p>
<p>Terceira.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, seis de outubro de dous mil cinco.</p>
<p>Emilio Pérez Touriño</p>
<p>Presidente</p>
<p>Ricardo Jacinto Varela Sánchez</p>
<p>Conselleiro de Traballo</p>
<p>CONSELLERÍA DE PRESIDENCIA, ADMINISTRACIÓNS PÚBLICAS</p>
<p>E XUSTIZA</p>

