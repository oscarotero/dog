---
date: '2005-03-18'
page: 4
number: 54
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 11 de marzo de 2005 pola que se convocan axudas ás universidades
  galegas para a organización de congresos, simposios, xornadas e similares que
  favorezan a proxección universitaria, tanto no ámbito local como no nacional e
  internacional.
range: Orde
---
<p>O Estatuto de autonomía de Galicia, no seu artigo 31, establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
<p>O Real decreto 1754/1987, do 18 de decembro (BOE do 19 de xaneiro e DOG do 17 de febreiro de 1988), transferiulle á Comunidade Autónoma competencias en materia de universidades. Estas competencias foron asumidas pola Comunidade Autónoma e asignadas á Consellería de Educación e Ordenación Universitaria no Decreto 62/1988, do 17 de marzo (DOG do 8 de abril).</p>
<p>A Lei 11/1989, do 20 de xullo (DOG do 16 de agosto), de ordenación do sistema universitario de Galicia, determina a constitución do Sistema Universitario de Galicia con tres universidades: a Universidade de Santiago de Compostela, a Universidade da Coruña e a Universidade de Vigo.</p>
<p>A Consellería de Educación e Ordenación Universitaria pretende continuar, dentro das súas competencias, coa política de axudas a organismos e institucións que organicen actividades de proxección universitaria, por entender que, no desenvolvemento destas actividades, se produce o encontro de recoñecidos e prestixiosos expertos nas cuestións que se tratan. Ademais, o intercambio de ideas e coñecementos que se xera é de utilidade pública, aspecto este que a Xunta de Galicia, como organismo público, debe promover.</p>
<p>Polo que antecede, esta consellería</p>
<p>DISPÓN:</p>
<p>Artigo 1º.-Obxecto.</p>
<p>Convócanse axudas ás universidades galegas para a organización de congresos, simposios, xornadas e similares que favorezan a proxección universitaria, tanto no ámbito local como no nacional e internacional.</p>
<p>Artigo 2º.-Orzamento.</p>
<p>Para a concesión destas axudas, destinarase a cantidade total de 95.851 euros, para o que existe crédito adecuado e suficiente na aplicación orzamentaria 07.05.322C.440.3, de acordo co disposto na Lei 13/2004, do 29 de decembro, de orzamentos xerais da Comunidade Autónoma de Galicia para o ano 2005.</p>
<p>As cantidades antes citadas poderán incrementarse de acordo coas dispoñibilidades orzamentarias.</p>
<p>Artigo 3º.-Beneficiarios.</p>
<p>a) Poderán optar a estas axudas, a través das universidades galegas, os seus centros, departamentos, institutos ou órganos individuais ou colexiados, que realicen actividades que poidan ser obxecto desta axuda na Comunidade Autónoma de Galicia.</p>
<p>b) A suma das axudas concedidas por outros organismos públicos e privados non poderá superar o custo total do montante da organización.</p>
<p>c) As axudas concedidas consideraranse individualmente por proxectos presentados, nunca por universidade solicitante, de tal xeito que cada universidade pode recibir máis dunha axuda segundo o número de proxectos aprobados e subvencionados.</p>
<p>Artigo 4º.-Período.</p>
<p>As actividades que se subvencionan nesta convocatoria serán realizadas durante o período comprendido entre o 1 de xaneiro e o 15 de novembro de 2005.</p>
<p>Artigo 5º.-Solicitudes e prazo de presentación.</p>
<p>a) As solicitudes, segundo o modelo ED431A que se publica como anexo a esta orde, presentaranse no rexistro xeral da Consellería de Educación e Ordenación Universitaria ou ben en calquera dos centros previstos no artigo 38.4º da Lei 30/1992, do 26 de novembro, modificada pola Lei 4/1999 (BOE nº 12, do 14 de xaneiro), de réxime xurídico das administracións públicas e do procedemento administrativo común, para a presentación de instancias. Se no uso deste dereito a solicitude é remitida por correo, presentarase en sobre aberto, para que sexa datada e selada polo funcionario de correos antes de que proceda á súa certificación.</p>
<p>b) O prazo de presentación de solicitudes será de corenta días naturais contados desde o día seguinte ao da publicación desta convocatoria no Diario Oficial de Galicia.</p>
<p>Artigo 6º.-Documentación.</p>
<p>Ás solicitudes, segundo o modelo ED431A, deberáselles xuntar a seguinte documentación:</p>
<p>-NIF da universidade.</p>
<p>-Memoria explicativa das actividades que se pretenden realizar, indicando o número de asistentes previstos ou que xa participaron no caso de terse realizado a actividade, ámbito territorial e social destas e relación prevista de conferenciantes invitados.</p>
<p>-Orzamento previsto de gastos e ingresos da actividade.</p>
<p>-Documento no cal se especifiquen as axudas solicitadas ou concedidas por outros organismos públicos ou privados.</p>
<p>-Documento no cal se especifique a axuda que solicita da Dirección Xeral de Universidades.</p>
<p>-Circulares, programas ou trípticos dándolle publicidade ao evento.</p>
<p>-Documento facilitado pola entidade bancaria en que conste o código de conta cliente da universidade correspondente.</p>
<p>Artigo 7º.-Comisión de avaliación.</p>
<p>A selección dos candidatos será realizada por unha comisión de avaliación integrada por:</p>
<p>Presidente:</p>
<p>-O director xeral de Universidades ou, por delegación, o subdirector xeral de Universidades.</p>
<p>Vogais:</p>
<p>-Pola Universidade de Santiago de Compostela, o vicerreitor competente na materia.</p>
<p>-Pola Universidade da Coruña, o vicerreitor competente na materia.</p>
<p>-Pola Universidade de Vigo, o vicerreitor competente na materia.</p>
<p>-Un representante do Servizo de Coordinación do Sistema Universitario.</p>
<p>Secretario:</p>
<p>-Un representante da Dirección Xeral de Universidades, que actuará con voz e voto.</p>
<p>En caso de empate, decidirá o voto de calidade do presidente.</p>
<p>Artigo 8º.-Tramitación e resolución.</p>
<p>a) Os servizos da Dirección Xeral de Universidades comprobarán que todas as solicitudes reúnen os requisitos establecidos nesta orde e exporán a lista de solicitudes admitidas e excluídas sinalando, se é o caso, as causas de exclusión, nos taboleiros de anuncios da Consellería de Educación e Ordenación Universitaria nas súas delegacións provinciais, nas vicerreitorías de investigación das universidades galegas e na internet no enderezo <a href="http://www.edu.xunta.es/portal/index.jsp">http://www.edu.xunta.es/portal/index.jsp</a></p>
<p>Esta lista estará exposta do 6 ao 19 de maio de 2005, podendo os interesados, durante ese mesmo prazo, formular reclamacións para emendar erros e falta de documentos perante a Dirección Xeral de Universidades, achegando, se é o caso, a documentación necesaria. Transcorrido este prazo sen que se emenden as causas de exclusión, considerarase que o interesado desiste da súa petición logo de resolución, nos termos establecidos no artigo 71 da Lei 30/1992, do 26 de novembro, modificada pola Lei 4/1999 (BOE nº 12, do 14 de xaneiro), de réxime xurídico das administracións públicas e do procedemento administrativo común.</p>
<p>b) A comisión avaliadora elaborará a relación de institucións beneficiarias, segundo os criterios de valoración que se detallan a seguir:</p>
<p>-Importancia e interese científico e universitario das actividades propostas no proxecto presentado, con especial valoración dos proxectos con continuidade e que contribúan á proxección universitaria.</p>
<p>-Ámbito territorial do proxecto.</p>
<p>c) Efectuada a selección pola comisión esta elevará, a través da Dirección Xeral de Universidades, un informe-proposta ao conselleiro de Educación e Ordenación Universitaria, quen emitirá resolución en que figure a relación de beneficiarios e as solicitudes excluídas coas causas de exclusión.</p>
<p>Contra esta resolución, que esgota a vía administrativa, os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes a partir do día seguinte ao da publicación da resolución no DOG, segundo o disposto nos artigos 116 e 117 da Lei 4/1999 (BOE nº 12, do 14 de xaneiro), de modificación da Lei 30/1992, de réxime xurídico das administracións públicas e do procedemento administrativo común, ou ben directamente recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>Artigo 9º.-Xustificación.</p>
<p>No prazo de 10 días naturais desde o remate da actividade ou desde a publicación da resolución de concesión, no caso de terse celebrado a actividade antes da súa publicación, os beneficiarios deberán presentar, na universidade correspondente, a seguinte documentación xustificativa:</p>
<p>a) Certificación de gastos e ingresos e memoria en que xustifiquen o cumprimento da finalidade e condicións para as que foi concedida a subvención.</p>
<p>b) Certificación do destino que se lle dá á axuda concedida pola Dirección Xeral de Universidades.</p>
<p>c) Declaración complementaria do conxunto das axudas, tanto as aprobadas ou concedidas como as pendentes de resolución.</p>
<p>No prazo de 15 días naturais seguintes á finalización do evento ou desde a publicación da resolución da concesión, no caso de terse realizado a actividade antes da súa publicación, a universidade correspondente, como entidade colaboradora, remitiralle á Dirección Xeral de Universidades certificación do secretario xeral en que conste que a actividade concedida foi realizada e xustificada.</p>
<p>Artigo 10º.-Pagamento.</p>
<p>a) As subvencións concedidas faranse efectivas mediante libramento único e directo ás universidades, logo da completa xustificación polo beneficiario do cumprimento da finalidade e condicións establecidas nesta orde.</p>
<p>b) A universidade como entidade colaboradora asume as obrigas recollidas na Lei de rexime financeiro e orzamentario de Galicia para as entidades colaboradoras, así como as que figuran no artigo 15 do Decreto 287/2000, que se materializará na sinatura do correspondente convenio en que se regularán as condicións e as obrigas asumidas por estas.</p>
<p>Artigo 11º.-Obrigas dos beneficiarios.</p>
<p>a) Os beneficiarios quedarán obrigados a destinar a subvención ao obxecto concreto para o que foi concedida. As universidades deberán comunicarlle á Dirección Xeral de Universidades calquera modificación da actividade. A Dirección Xeral poderá comprobar, cando o considere conveniente, a execución dos proxectos.</p>
<p>b) Os beneficiarios da subvención farán constar en toda a publicidade xerada pola actividade subvencionada que recibiron unha subvención da Consellería de Educación e Ordenación Universitaria,</p>
<p>Dirección Xeral de Universidades, utilizando a normativa da imaxe corporativa da Xunta de Galicia e cumprindo coa normativa vixente exixida para o depósito legal.</p>
<p>Disposicións adicionais</p>
<p>Primeira.-A concesión de axudas reguladas nesta orde terá como límite global o crédito asignado nos orzamentos para este fin.</p>
<p>Segunda.-O incumprimento total ou parcial de calquera das condicións establecidas nesta orde constituirá causa determinante de revogación da axuda e do seu reintegro polo beneficiario, segundo o disposto no artigo 78.10º do Decreto lexislativo 1/1999, do 7 de outubro, de acordo coa redacción dada pola Lei 14/2004, do 29 de decembro.</p>
<p>Terceira.-Toda alteración das condicións tidas en conta para a concesión da subvención poderá dar lugar á modificación da resolución de concesión.</p>
<p>Cuarta.-Se por calquera causa, no momento en que a comisión avaliadora teña que examinar as solicitudes, algúns dos compoñentes non puidese asistir, será substituído pola persoa que para o efecto se nomee. Este nomeamento deberá recaer noutra persoa da dirección xeral ou da universidade correspondente en virtude da súa representación.</p>
<p>Quinta.-Para os efectos establecidos no artigo 42.2º da Lei 30/1992, do 26 de novembro, modificada pola Lei 4/1999 (BOE nº 12, do 14 de xaneiro), de réxime xurídico das administracións públicas e do procedemento administrativo común, e do</p>
<p>Decreto 287/2000, do 21 de novembro, polo que se desenvolve o réxime de axudas públicas da Comunidade Autónoma de Galicia, o prazo máximo para resolver as solicitudes correspondentes ás accións especificadas nesta orde será de seis meses, contados a partir do día seguinte ao da publicación da convocatoria no Diario Oficial de Galicia, producindo efectos desestimatorios a falta de resolución.</p>
<p>Sexta.-Os beneficiarios teñen a obriga de facilitar toda a información que lles sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control de destino das axudas.</p>
<p>Disposicións derradeiras</p>
<p>Primeira.-Autorízase o director xeral de Universidades para ditar as disposicións precisas para o desenvolvemento desta orde.</p>
<p>Segunda.-Esta orde adáptase ás normas básicas do texto articulado da Lei 38/2003, do 17 de novembro (BOE do 18 de novembro), xeral de subvencións e as do seu desenvolvemento, igualmente aos artigos 78 e 79 do Decreto lexislativo 1/1999, do 7 de outubro, de acordo coa redacción dada pola Lei 14/2004, do 29 de decembro.</p>
<p>Terceira.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 11 de marzo de 2005.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

