---
date: '2005-02-09'
page: 2
number: 27
agency: 'CONSELLERÍA DE INNOVACIÓN, INDUSTRIA E COMERCIO'
section: I. DISPOSICIÓNS XERAIS
title: >-
  Orde do 1 de febreiro de 2005 pola que se regula o procedemento de elección
  para a renovación dos vogais da Comisión Galega de Artesanía que representan
  os artesáns inscritos na sección terceira do Rexistro Xeral de Artesanía de
  Galicia.
range: Orde
---
<p>A Lei 1/1992, do 11 de marzo, de artesanía de Galicia, crea no seu artigo 5 a Comisión Galega de Artesanía, adscrita á Consellería de Innovación, Industria e Comercio, e establece que a representación das administracións e dos artesáns será paritaria e que os representantes dos artesáns serano a partes iguais por designación das asociacións artesanais legalmente constituídas e por elección democrática de todos os artesáns inscritos na sección correspondente do Rexistro Xeral de Artesanía de Galicia.</p>
<p>O Decreto 218/2001, do 7 de setembro, polo que se refunde a normativa vixente en materia de artesanía, no seu artigo 2 regula en catro o número de membros da comisión elixidos entre todos os artesáns incritos na sección terceira do Rexistro Xeral de Artesanía e establece no punto 3º do seu artigo 3 que os artesáns de cada provincia, inscritos na sección correspondente do Rexistro Xeral de Artesanía de Galicia, designarán por elección democrática un vogal da comisión.</p>
<p>O anterior decreto, no seu artigo 12 regula o procedemento de obtención da carta de artesán e no artigo 27 a inscrición na sección terceira do Rexistro Xeral de Artesanía de Galicia, e inicia o proceso de organización e inscrición ou devandito rexistro en que figuran o número suficiente de artesáns inscritos para seren electores e candidatos por cada provincia.</p>
<p>Procede, pois, regular o procedemento de elección dos vogais da Comisión Galega de Artesanía que representan os artesáns de cada provincia inscritos na sección terceira do Rexistro Xeral de Artesanía de Galicia.</p>
<p>Na súa virtude, e en uso das facultades que me foron conferidas,</p>
<p>DISPOÑO:</p>
<p>Artigo 1º.-Obxecto.</p>
<p>Esta orde ten por obxecto regular o procedemento para a elección democrática dos vogais da Comisión Galega de Artesanía que representan os artesáns de cada provincia inscritos na sección terceira do Rexistro Xeral de Artesanía de Galicia.</p>
<p>Artigo 2º.-O dereito de sufraxio activo.</p>
<p>Para renovar os 4 vogais da Comisión Galega de Artesanía, en representación do sector artesanal, establécese o seguinte procedemento:</p>
<p>1. Os artesáns de cada provincia inscritos na sección terceira do Rexistro Xeral de Artesanía de Gali</p>
<p>cia designarán por elección democrática un vogal que os represente na Comisión Galega de Artesanía.</p>
<p>2. Os electores exercerán o dereito de sufraxio pola provincia en que se encontren inscritos no Rexistro Xeral de Artesanía de Galicia.</p>
<p>Artigo 3º.-O censo electoral.</p>
<p>1. A Dirección Xeral de Tecnoloxía e Desenvolvemento Sectorial da Consellería de Innovación, Industria e Comercio elaborará o censo electoral, que agrupará os artesáns por provincia, ordenados alfabeticamente e deberá indicar o domicilio e número de inscrición no Rexistro Xeral de Artesanía de Galicia.</p>
<p>2. O censo estará exposto, durante un prazo de 10 días, nos servizos centrais da consellería e nas súas delegacións provinciais.</p>
<p>3. A exposición do censo electoral anunciarase previamente mediante a publicación do correspondente anuncio no Diario Oficial de Galicia.</p>
<p>4. Desde a data en que se inicie a exposición do censo e ata 5 días despois do vencemento do prazo sinalado para a súa exposición, os interesados poderán presentar reclamacións ante a Dirección Xeral de Tecnoloxía e Desenvolvemento Sectorial da Consellería de Innovación, Industria e Comercio, por calquera das formas sinaladas no artigo 38 da Lei 30/1992, do 26 de novembro (BOE nº 285, do 27 de novembro), modificada parcialmente pola Lei 4/1999, do 13 de xaneiro (BOE nº 12, do 14 de xaneiro), de réxime xurídico das administracións públicas e do procedemento administrativo común.</p>
<p>5. A Dirección Xeral Tecnoloxía e Desenvolvemento Sectorial resolverá as reclamacións formuladas nun prazo máximo de dez días, contados a partir da data de vencemento do período aberto para a presentación das ditas reclamacións.</p>
<p>6. Contra os acordos da dirección xeral poderá interpoñerse recurso de alzada ante o conselleiro de Innovación, Industria e Comercio.</p>
<p>Artigo 4º.-Requisitos para ser elixible.</p>
<p>As persoas que desexen presentar candidatura deberán reunir os seguintes requisitos, á finalización do prazo para a súa presentación:</p>
<p>a) Levar inscritos un mínimo dun ano como artesáns na sección terceira do Rexistro Xeral de Artesanía de Galicia.</p>
<p>b) Figurar inscritos no Rexistro Xeral de Artesanía de Galicia na provincia pola cal presenten a candidatura.</p>
<p>Artigo 5º.-Presentación de candidaturas.</p>
<p>As candidaturas deberán presentarse no prazo de quince días naturais contados a partir do día seguinte ao da publicación desta orde. Presentaranse en sobre pechado e certificado, conforme o modelo oficial que se publica como anexo I, coa que se deberá achegar unha fotocopia do documento nacional de identidade do candidato, e que debe ser dirixido ao seguinte enderezo postal:</p>
<p>Consellería de Innovación, Industria e Comercio.</p>
<p>Dirección Xeral de Tecnoloxía e Desenvolvemento Sectorial.</p>
<p>Presentación de candidaturas para vogais da Comisión Galega de Artesanía.</p>
<p>Edificio administrativo San Caetano s/n, bloque 5, 15781 Santiago de Compostela.</p>
<p>Artigo 6º.-Proclamación de candidatos.</p>
<p>Transcorridos 15 días naturais desde que finalice o prazo de presentación de candidaturas, a Dirección Xeral de Tecnoloxía e Desenvolvemento Sectorial procederá a examinar as candidaturas presentadas. Excluiranse as que non reúnan os requisitos do artigo 4º e aqueloutras presentadas fóra do prazo. Todo isto farase público mediante a inserción dun anuncio no DOG.</p>
<p>Artigo 7º.-Procedemento para emitir o voto.</p>
<p>1. Os electores dispoñen de 30 días naturais para votar, contados a partir do día seguinte ao da publicación de candidaturas no Diario Oficial de Galicia.</p>
<p>2. Emitirán o seu voto (anexo II) nun sobre pechado que se introducirá dentro doutro sobre, xunto co anexo III e fotocopia do DNI do votante.</p>
<p>3. A documentación enviarase, por correo certificado, ao seguinte enderezo postal:</p>
<p>Consellería de Innovación, Industria e Comercio.</p>
<p>Dirección Xeral de Tecnoloxía e Desenvolvemento Sectorial.</p>
<p>Elección de vogais para a Comisión Galega de Artesanía.</p>
<p>Edificio administrativo San Caetano s/n, bloque 5, 15781 Santiago de Compostela.</p>
<p>Artigo 8º.-Escrutinio.</p>
<p>1. Transcorridos dez días naturais desde o remate do prazo para votar, efectuarase a apertura dos sobres que conteñan o voto, en acto público, mediante convocatoria exposta nos taboleiros de anuncios das delegacións provinciais e dos servizos centrais da consellería. No acto, presidido polo director xeral de Tecnoloxía e Desenvolvemento Sectorial, estarán presentes dous funcionarios da Consellería de Innovación, Industria e Comercio, designados polo citado director, e un representante da Comisión Galega de Artesanía que será designado por esta de entre os vogais en representación do sector artesanal.</p>
<p>Do acto elevarase acta, indicando os votos válidos, nulos e en branco, así como os correspondentes a cada candidato.</p>
<p>2. Consideraranse nulos todos os votos que non se emitan en modelo oficial, aqueles que conteñan marcas, raspaduras, emendas, os presentados fóra de prazo e os presentados por persoas carentes do dereito de sufraxio activo de acordo co disposto no artigo 2º.</p>
<p>3. Serán designados vogais os catro candidatos máis votados de entre os votos validamente emitidos no ámbito de cada unha das provincias.</p>
<p>En caso de empate, será designado o candidato de maior antigüidade no Rexistro Xeral de Artesanía de Galicia e se esta fose igual, o de maior idade, de persistir o empate farase ao chou.</p>
<p>Artigo 9º.-Proclamación dos vogais electos.</p>
<p>1. Unha vez finalizado o escrutinio dos votos, a Consellería de Innovación, Industria e Comercio fará públicos os resultados definitivos das eleccións, proclamando os vogais electos no Diario Oficial de Galicia.</p>
<p>2. Os vogais serán nomeados polo director xeral de Tecnoloxía e Desenvolvemento Sectorial, na súa calidade de presidente da Comisión Galega de Artesanía, que lle entregará a cada un dos elixidos a credencial que xustifique a súa condición de membro electo.</p>
<p>A condición de vogal terá una vixencia de catro anos e poderán presentarse á reelección.</p>
<p>Artigo 10º.-Resolución de controversias.</p>
<p>As reclamacións e controversias que se produzan ao longo do proceso electoral sobre o seu desenvolvemento presentaranse perante a Dirección Xeral de Tecnoloxía e Desenvolvemento Sectorial da Consellería de Innovación, Industria e Comercio e serán resoltas por ela.</p>
<p>Contra os acordos da dirección xeral poderá interpoñerse recurso de alzada ante o conselleiro de Innovación, Industria e Comercio.</p>
<p>Disposición adicional</p>
<p>Única.-Para a interpretación e o non previsto nesta orde atenderase no que proceda ao regulado na Lei orgánica do 19 de xuño de 1985, do réxime electoral xeral.</p>
<p>Disposicións derradeiras</p>
<p>Primeira.-Facúltase o director xeral de Tecnoloxía e Desenvolvemento Sectorial para que dite os actos necesarios para a aplicación do disposto nesta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 1 de febreiro de 2005.</p>
<p>Juan Rodríguez Yuste</p>
<p>Conselleiro de Innovación, Industria e Comercio</p>
<p>ANEXO I</p>
<p>Modelo para a presentación de candidaturas para a elección de vogais provinciais representantes dos artesáns de cada provincia inscritos na sección terceira do Rexistro Xeral de Artesanía de Galicia, creado pola Lei 1/1992, do 11 de marzo, de artesanía de Galicia.</p>
<p>ELECCIÓNS DE VOGAIS DA COMISIÓN GALEGA DE ARTESANÍA</p>
<p>ANO 2004</p>
<p>PRESENTACIÓN DE CANDIDATOS</p>
<p>Don/Dona</p>
<p>Enderezo</p>
<p>Inscrito/a no Rexistro Xeral de Artesanía de Galicia coa carta de artesán/artesá nº</p>
<p>Data de inscrición</p>
<p>Actividade artesanal que exerce</p>
<p>Presenta a súa candidatura como vogal da Comisión Galega de Artesanía pola provincia de</p>
<p>Asdo.:................</p>
<p>ANEXO II</p>
<p>Modelo de voto para a elección dos vogais provinciais para a Comisión Galega de Artesanía representantes dos artesáns inscritos no Rexistro de Artesanía de Galicia.</p>
<p>ELECCIÓNS DE VOGAIS DA COMISIÓN GALEGA DE ARTESANÍA</p>
<p>ANO 2004</p>
<p>MODELO DE VOTO</p>
<p>Voto ao/á candidato/a.</p>
<p>Don/Dona</p>
<p>Que se presenta pola provincia de</p>
<p>ANEXO III</p>
<p>Documentación acreditativa da inscrición no censo electoral para as eleccións de vogais provinciais representantes dos artesáns de cada provincia inscritos no Rexistro Xeral de Artesanía de Galicia creado na Lei 1/1992, do 11 de marzo, de artesanía de Galicia.</p>
<p>ELECCIÓNS DE VOGAIS DA COMISIÓN GALEGA DE ARTESANÍA</p>
<p>ANO 2004</p>
<p>DOCUMENTACIÓN ACREDITATIVA DA INSCRICIÓN NO CENSO ELECTORAL</p>
<p>Don/Dona</p>
<p>Enderezo</p>
<p>Inscrito/a no Rexistro Xeral de Artesanía de Galicia coa carta de artesán/artesá nº</p>
<p>Asdo.:................</p>

