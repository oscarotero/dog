---
date: '2005-04-15'
page: 6
number: 72
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: I. DISPOSICIÓNS XERAIS
title: >-
  Orde do 8 de abril de 2005 pola que se desenvolve o Decreto 392/2003, do 23 de
  outubro, no referente á creación das academias de Galicia e o seu rexistro
  xeral, así como o procedemento de inscrición nel.
range: Orde
---
<p>O Estatuto de autonomía para Galicia, no seu artigo 27, punto 19º, atribúe aos poderes públicos de Galicia o fomento da cultura e da investigación en Galicia. En exercicio da dita competencia o Consello da Xunta de Galicia aprobou o Decreto 392/2003, do 23 de outubro, polo que se regula o exercicio pola Comunidade Autónoma de Galicia das competencias en materia de academias de Galicia. Todo isto coa finalidade de constituír un marco normativo básico das academias nas que a finalidade principal a constitúe a investigación no campo das ciencias, das artes, das letras e da cultura en xeral.</p>
<p>Este decreto ten por obxecto regular a autorización de creación das academias de Galicia, o funcionamento do seu rexistro e o procedemento de inscrición nel das citadas academias.</p>
<p>De conformidade co disposto nos artigos 4 e 5 do citado Decreto 392/2003, do 23 de outubro, créase na Consellería da Presidencia, Relacións Institucionais e Administración Pública o Rexistro Xeral de Academias de Galicia, no que se inscribirán os acordos de constitución, extinción ou disolución, así como os estatutos e as súas modificacións.</p>
<p>Por todo iso, e continuando co proceso normativo iniciado polo Decreto 392/2003, do 23 de outubro</p>
<p>DISPOÑO:</p>
<p>Artigo 1º.-Obxecto.</p>
<p>O obxecto desta orde é a regulación do funcionamento do Rexistro Xeral de Academias de Galicia así como o procedemento de inscrición nel.</p>
<p>Artigo 2º.-Procedemento para a creación das academias de Galicia.</p>
<p>Corresponde ao Consello da Xunta de Galicia a adopción do acordo de creación das academias de Galicia. Para tal efecto a Consellería da Presidencia, Relacións Institucionais e Administración Pública elevará a correspondente proposta ao Consello da Xunta de Galicia, logo de solicitude da academia interesada.</p>
<p>A solicitude de creación da academia, dirixida ao conselleiro da Presidencia, Relacións Institucionais e Administración Pública, deberá ir xunto cos estatutos correspondentes que deberán conter como mínimo a denominación, o domicilio, a finalidade, o réxime económico, o órgano de goberno e os dereitos e deberes dos académicos.</p>
<p>Artigo 3º.-Rexistro Xeral de Academias de Galicia.</p>
<p>O Rexistro Xeral de Academias de Galicia ten por obxecto a inscrición das academias creadas de conformidade co establecido no Decreto 392/2003, do 23 de outubro, polo que se regula o exercicio pola Comunidade de Galicia das competencias en materia de academias de Galicia. O mencionado rexistro queda adscrito á Secretaría Xeral da Consellería da Presidencia, Relacións Institucionais e Administración Pública.</p>
<p>Artigo 4º.-Actos obxecto de inscrición.</p>
<p>Serán obxecto de inscrición:</p>
<p>a) A creación, modificación, extinción ou disolución de academias.</p>
<p>b) Os estatutos e as súas modificacións.</p>
<p>Artigo 5º.-Organización do rexistro.</p>
<p>1. O rexistro organizarase documentalmente da seguinte forma:</p>
<p>a) Libro de inscrición.</p>
<p>b) Expediente de cada unha das academias que se inscriben.</p>
<p>2. No libro de inscrición, que poderá levarse en soporte informático e en soporte papel, abrirase un folio a cada unha das academias inscritas, no que se fará constar:</p>
<p>-O acordo de constitución da academia.</p>
<p>-Os estatutos e as súas modificacións.</p>
<p>-O órgano de goberno da academia e as súas modificacións.</p>
<p>-A consellería á que queda adscrita.</p>
<p>-Os acordos de extinción e disolución da academia.</p>
<p>Artigo 6º.-Baixa no rexistro.</p>
<p>A baixa no rexistro producirase pola extinción da academia, neste caso deberá achegar a consellería competente certificación do acordo de extinción do Consello da Xunta de Galicia.</p>
<p>Artigo 7º.-Acceso ao rexistro e protección de datos.</p>
<p>O Rexistro de Academias ten carácter público, e o acceso aos datos contidos nel rexerase polo disposto no artigo 37 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>A información contida no rexistro estará suxeita ao disposto na Lei orgánica 15/1999, do 13 de decembro, de protección de datos de carácter persoal.</p>
<p>Artigo 8º.-Procedemento de inscrición.</p>
<p>A Secretaría Xeral da Consellería da Presidencia, Relacións Institucionais e Administración Pública procederá de oficio á inscrición dos acordos de creación, extinción ou disolución das academias, así como aos de modificación dos seus estatutos.</p>
<p>Os acordos de creación, extinción ou disolución de academias e os das modificacións dos seus estatutos serán obxecto de publicación no Diario Oficial de Galicia mediante resolución da secretaría xeral da consellería que formulou a proposta do acordo.</p>
<p>Disposición transitoria</p>
<p>Primeira.-No Rexistro Xeral de Academias de Galicia inscribiranse de oficio as academias obxecto</p>
<p>de transferencia á Comunidade de Galicia, a que fai referencia a disposición adicional do Decreto 392/2003, do 23 de outubro.</p>
<p>Disposicións derradeiras</p>
<p>Primeira.-Autorízase o secretario xeral da Consellería da Presidencia, Relacións Institucionais e Administración Pública para que dite as disposicións que se consideren pertinentes para o desenvolvemento desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 8 de abril de 2005.</p>
<p>Jaime Pita Varela</p>
<p>Conselleiro da Presidencia, Relacións Institucionais</p>
<p>e Administración Pública</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

