---
date: '2005-06-23'
page: 11
number: 120
agency: CONSELLERÍA DE PESCA E ASUNTOS MARÍTIMOS
section: I. DISPOSICIÓNS XERAIS
title: >-
  Orde do 14 de xuño de 2005 pola que se regula a obtención e renovación das
  licenzas de pesca marítima de recreo en superficie clase A.
range: Orde
---
<p>O Decreto 211/1999, do 17 de xuño, polo que se regula a pesca marítima de recreo, autoriza o exercicio da pesca marítima recreativa nas seguintes modalidades: a) en superficie, desde terra ou desde unha embarcación deportiva ou de lecer; b) submarina, nadando ou mergullando en apnea, logo de obter a licenza correspondente.</p>
<p>O artigo 103 da Constitución española sinala a eficacia como un dos principios que deben rexer o actuar das administracións públicas. Pola súa banda a Lei 30/1992, do 26 de novembro, de réxime xurídico das administracións públicas e do procedemento administrativo común, no seu artigo 3 alude, xunto cos principios constitucionais, aos de eficiencia e servizo aos cidadáns, recoñecendo no artigo 35 o dereito dos cidadáns a que se lles facilite o exercicio dos seus dereitos e o cumprimento das súas obrigas. Para a consecución deste obxectivos a Lei 30/1992 destaca, no seu artigo 45, como instrumento idóneo, a utilización por parte das administracións de técnicas electrónicas, informáticas e telemáticas no desenvolvemento da súa actividade e no exercicio das súas competencias, polo que as insta a que as impulsen e as apliquen.</p>
<p>Con esta finalidade dítase esta orde que determina os procedementos de obtención e renovación da licenza que habilita para a práctica de pesca marítima de recreo na súa modalidade de superficie, clase A, previndo a posibilidade de obtela e renovala presentando a solicitude tanto por escrito como por vía telemática ou nas entidades financeiras coas que se asine o correspondente convenio de colaboración.</p>
<p>Por iso, en virtude da facultade concedida na disposición derradeira primeira do Decreto 211/1999, do 17 de xuño,</p>
<p>DISPOÑO:</p>
<p>Artigo 1º.-Obxecto.</p>
<p>O obxecto desta orde é o establecemento dos requisitos e procedemento para a obtención e renovación da licenza que faculta para exercer a pesca marítima de recreo en superficie, clase A.</p>
<p>A licenza necesaria para realizar a práctica da pesca marítima de recreo en superficie axustarase ao modelo que figura no anexo I desta orde.</p>
<p>Artigo 2º.-Expedición das licenzas de pesca marítima de recreo en superficie.</p>
<p>A expedición das licenzas reguladas nesta orde correspóndelle aos delegados territoriais ou comarcais da Consellería de Pesca e Asuntos Marítimos.</p>
<p>Artigo 3º.-Requisitos para a obtención da licenza de pesca marítima de recreo en superficie.</p>
<p>Para a obtención da licenza de pesca marítima de recreo en superficie, clase A, será necesario:</p>
<p>-Ser maior de 16 anos.</p>
<p>-Pagar as taxas que correspondan.</p>
<p>Artigo 4º.-Presentación de solicitudes.</p>
<p>As solicitudes de obtención ou renovación da licenza poderán presentarse, á elección da persoa solicitante, por vía escrita ou por vía telemática da seguinte forma:</p>
<p>1) Vía escrita (en soporte papel):</p>
<p>A persoa interesada presentará a solicitude de conformidade co modelo que figura no anexo II desta orde, xunto co documento que acredite a súa identidade e o documento da liquidación da taxa, nas delegacións territoriais e comarcais da Consellería de Pesca e Asuntos Marítimos, sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>A solicitude poderá presentarse, tamén por esta vía, nas entidades financeiras nas que se realice o pagamento da taxa e que subscribisen o correspondente convenio de colaboración coa Xunta de Galicia para a tramitación das licenzas de pesca marítima de recreo en superficie.</p>
<p>2) Vía telemática (por medios electrónicos):</p>
<p>Poderá accederse a esta vía de presentación a través da aplicación informática establecida no enderezo da internet: <a href="http://www.xunta.es/servicios">http://www.xunta.es/servicios</a>, en concreto para este procedemento http//www.xunta.es/apps/lpd, onde se disporán os medios de axuda para a presentación da solicitude e obtención da licenza.</p>
<p>O solicitante poderá acceder a este servizo para obter ou renovar a licenza empregando un certificado dixital en vigor baixo a norma X.509 V3, consonte o disposto no Decreto 200/2003, do 20 de marzo, e realizando o pagamento da taxa por algún dos procedementos habilitados.</p>
<p>Para a renovación da licenza poderá acceder tamén sen contar co certificado dixital, unicamente introducindo o par: número do documento de identidade e número da licenza.</p>
<p>Artigo 5º.-Renovación da licenza.</p>
<p>A licenza poderá renovarse no prazo dos dous meses anteriores ao termo da súa vixencia, logo de pagamento da taxa correspondente, por algún dos procedementos indicados no artigo 4º.</p>
<p>Disposición adicional</p>
<p>A consecuencia do disposto nesta orde procédese á actualización dos anexos II e IV da Orde do 13 de agosto de 1999, pola que se desenvolve o Decreto 211/1999, do 17 de xuño, polo que se regula a pesca marítima de recreo, que se publican como anexos III e IV desta orde.</p>
<p>Disposición derrogatoria</p>
<p>Quedan derrogadas todas aquelas disposicións de igual ou inferior rango en canto contradigan ou se opoñan ao disposto na presente orde, en particular o artigo 3.1º 1 da Orde do 13 de agosto de 1999, pola que se desenvolve o Decreto 211/1999, do 17 de xuño, polo que se regula a pesca marítima de recreo.</p>
<p>Disposicións derradeiras</p>
<p>Primeira.-Facúltase o director ou directora xeral de Recursos Mariños para ditar as disposicións nece</p>
<p>sarias para o desenvolvemento e aplicación desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 14 xuño de 2005.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>

