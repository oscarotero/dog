---
date: '2005-05-09'
page: 7
number: 88
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 100/2005, do 21 de abril, polo que se regula a hemodoazón e
  hemoterapia na Comunidade Autónoma de Galicia.
range: Decreto
---
<p>O Real decreto 1945/1985, do 9 de outubro, regula a hemodoazón e os bancos de sangue, dado o interese público e sanitario que as súas actividades comportan. Neste sentido, o seu artigo 2 establece que a obtención, preparación e conservación, almacenamento, distribución, tráfico e subministración do sangue humano e os seus compoñentes están suxeitos ao control e dirección das administracións públicas. Por iso, dadas as competencias atribuídas no ámbito sanitario á Comunidade Autónoma polo artigo 33.1º do Estatuto de autonomía de Galicia, e considerando que a utilización terapéutica do sangue como ben escaso debe ser tutelada polos poderes públicos, ditouse o Decreto 224/2002, do 20 de xuño, que adaptaba a organización funcional da hemoterapia ás novas necesidades e ao novo marco establecido.</p>
<p>A promulgación da Directiva europea 2002/98/CE do Parlamento Europeo e do Consello do 27 de xaneiro de 2003 pola que se establecen normas de calidade e de seguridade para a extracción, verificación, tratamento, almacenamento e distribución de sangue humano e os seus compoñentes, obriga os Estados membros a establecer sistemas de calidade, inspección, control, hemovixilancia e garantía de trazabilidade, definindo a súa aplicación en centros de transfusión e servizos de transfusión, obviando a obsoleta definición de bancos de sangue e depósitos hospitalarios. En consecuencia resulta necesaria a modificación expresa do Decreto 77/2001, do 29 de marzo, de regulación de centros, servizos e establecementos sanitarios que contén esta nomenclatura na clasificación recollida no artigo 2.6º.</p>
<p>A Lei 7/2003, de ordenación sanitaria de Galicia, do 9 de decembro, establece nos seus artigos 89, 90 e 91 as bases para un sistema hemoterápico eficiente recollendo as liñas marcadas pola directiva anteriormente citada. Desta forma substitúense as categorías de bancos e depósitos de sangue, por servizos de transfusión e constátase a necesidade de implantar un sistema de hemovixilancia e de garantía da trazabilidade dos compoñentes sanguíneos que permita satisfacer as necesidades de sangue e hemoderivados en Galicia.</p>
<p>Así mesmo, no Real decreto 1277/2003, do 10 de outubro, establécense as bases xerais sobre autorización dos centros, servizos e establecementos sanitarios sendo de aplicación no ámbito deste decreto que regula a hemodoazón e hemoterapia na Comunidade Autónoma de Galicia.</p>
<p>Xorde así o presente texto, no que se intenta levar a cabo unha nova estruturación adaptada ás necesidades actuais, mantendo a Rede de Hemodoazón e Hemoterapia de Galicia como organización funcional da hemoterapia na Comunidade Autónoma que actuará a dous niveis: Centro de Transfusión Sanguínea de Galicia, e servizos de transfusión. A través destas unidades levaranse a cabo as distintas funcións que leva consigo a organización da hemoterapia e que se recollen por</p>
<p>menorizadamente no articulado do presente decreto, en concreto as referidas á obtención, preparación, tratamento, conservación, almacenamento, distribución, tráfico e subministración.</p>
<p>En virtude do exposto, por proposta do conselleiro de Sanidade, de acordo co ditame do Consello Consultivo de Galicia 149/2005, do 13 de abril, e logo de deliberación do Consello da Xunta de Galicia na súa reunión do día vinte e un de abril de dous mil cinco,</p>
<p>DISPOÑO:</p>
<p>Artigo 1º.-Organización hemoterápica.</p>
<p>1. A Rede de Hemodoazón e Hemoterapia de Galicia, como sistema funcional de organización hemoterápica que, de acordo co previsto no artigo 89 da Lei 7/2003, do 9 de decembro, de ordenación sanitaria de Galicia, actuará baixo os principios de calidade e seguridade, promoción altruísta da doazón e acción coordinada de todos os medios públicos e privados, apoiarase na seguinte estrutura:</p>
<p>a) Centro de Transfusión Sanguínea de Galicia.</p>
<p>b) Servizos de transfusión.</p>
<p>Serán órganos de carácter consultivo en materia de hemodoazón e hemoterapia:</p>
<p>a) Comisión de Planificación Transfusional.</p>
<p>b) Comités de transfusión e hemoderivados.</p>
<p>2. Os servizos de transfusión sanguínea autorizados quedarán automaticamente integrados na Rede de Hemodoazón e Hemoterapia de Galicia, baixo a dependencia funcional do Centro de Transfusión Sanguínea de Galicia e vinculados solidariamente ao cumprimento dos seus fins comúns, coordinándose e complementándose no marco xeral da planificación que estableza a consellería.</p>
<p>Artigo 2º.-Obxecto e natureza do Centro de Transfusión Sanguínea de Galicia.</p>
<p>1. O Centro de Transfusión Sanguínea de Galicia ten por obxecto organizar funcionalmente a hemodoazón e a hemoterapia na Comunidade Autónoma de Galicia e para tal efecto desenvolverá a obtención, preparación, tratamento, conservación, almacenamento, distribución e control da aplicación do sangue humano e dos seus derivados, así como a formación e investigación no campo da hemoterapia.</p>
<p>2. O Centro de Transfusión Sanguínea de Galicia ten personalidade xurídica e patrimonio propios e configúrase como unha fundación pública sanitaria adscrita á Consellería de Sanidade, actuando baixo a denominación Fundación Pública Centro de Transfusión de Galicia.</p>
<p>3. O Centro de Transfusión Sanguínea de Galicia contará cunha dirección técnica e á súa fronte estará un médico especialista en hematoloxía-hemoterapia, que deberá posuír a experiencia práctica de titulación nas áreas correspondentes cun mínimo de dous anos, nun ou varios centros autorizados para desenvolver actividades relacionadas coa extracción, o estudo do sangue humano e os seus compoñentes, así como o seu tra</p>
<p>tamento, almacenamento e distribución. Será a persoa responsable de:</p>
<p>a) Asegurarse de que cada lote de sangue ou de compoñentes sanguíneos sexa extraído, estudado, conservado e distribuído de conformidade co establecido legalmente.</p>
<p>b) Proporcionar información ás autoridades competentes nos procedementos de autorización, acreditación, inspección e control.</p>
<p>c) O cumprimento dos requisitos establecidos na Lei orgánica 15/1999, do 13 de decembro, de protección de datos de carácter persoal, na Lei 3/2001, do 28 de maio, reguladora do consentimento informado e da historia clínica dos pacientes e na Lei 41/2002, do 14 de novembro, básica reguladora da autonomía do paciente e de dereitos e obrigas en materia de información e documentación clínica, e os que a normativa vixente estableza sobre persoal, calidade, documentación, rexistro, trazabilidade e notificación de efectos e reaccións adversas graves.</p>
<p>4. O persoal que interveña directamente na extracción, estudo, tratamento, conservación e distribución de sangue humano e os seus compoñentes estará cualificado para a realización des ditas tarefas, e recibirá formación oportuna, adecuada e actualizada periodicamente.</p>
<p>Artigo 3º.-Funcións e obrigas do Centro de Transfusión Sanguínea de Galicia.</p>
<p>1. O Centro de Transfusión Sanguínea de Galicia terá as seguintes funcións:</p>
<p>a) A promoción da hemodoazón e plasmaférese voluntarias.</p>
<p>b) A programación e execución de todas as extraccións extrahospitalarias por medio de equipos móbiles.</p>
<p>c) O procesamento de todas as unidades de sangue recollidas de forma extra e intrahospitalaria.</p>
<p>d) A organización de locais permanentes de doazón homóloga nos centros sanitarios de titularidade pública.</p>
<p>e) O abastecemento do sangue e derivados a todos os hospitais públicos e aos privados que o demanden da Comunidade Autónoma de Galicia conforme as súas necesidades.</p>
<p>f) O fraccionamento do sangue para a produción dos compoñentes sanguíneos precisos para darlles cobertura aos requirimentos transfusionais dos centros hospitalarios da Comunidade Autónoma. Potenciarase a obtención de novos hemoderivados para cumprir como obxectivo final o abastecemento no tratamento das coagulopatías.</p>
<p>g) Avaliación da calidade dos reactivos e a tecnoloxía referente á seguridade transfusional.</p>
<p>h) Supervisar o cumprimento da normativa básica de avaliación da calidade dos servizos de transfusión.</p>
<p>i) Responsabilizarse do intercambio de plasma que se realice entre os servizos de transfusión e a industria fraccionadora.</p>
<p>j) Desenvolver a infraestrutura necesaria para a criopreservación do sangue e dos seus derivados así como da medula ósea, e do sangue do cordón umbilical.</p>
<p>k) Centro de referencia da tipaxe da histocompatibilidade (HLA).</p>
<p>l) Centro de referencia dos problemas derivados da inmunohematoloxía e hemoterapia.</p>
<p>ll) Realización das determinacións analíticas que estean dentro das funcións encomendadas ao centro e que sexan solicitadas polos hospitais.</p>
<p>m) Promover o desenvolvemento da investigación tendente á obtención de novos derivados do sangue para usos terapéuticos.</p>
<p>n) Promover a formación dos profesionais en materia de hemoterapia.</p>
<p>ñ) Colaborar cos centros transfusionais da rede nacional.</p>
<p>o) Calquera outra actividade tendente á coordinación e mellora da actividade relacionada coa captación de doadores, extracción, tratamento procesamento e distribución do sangue e dos seus derivados no ámbito da Comunidade Autónoma de Galicia.</p>
<p>2. O envío de plasma á industria produtora de plasmaderivados realizarase preferentemente dende o Centro de Transfusión Sanguínea de Galicia. Naqueles casos en que razóns de eficacia así o requiran, outros servizos de transfusión da Comunidade Autónoma poderán enviarlle directamente plasma obtido á industria fraccionadora, pero sempre baixo autorización e supervisión do Centro de Transfusión Sanguínea de Galicia.</p>
<p>3. O Centro de Transfusión Sanguínea de Galicia terá as seguintes obrigas:</p>
<p>a) Establecer e manter un sistema de calidade acorde coas boas prácticas clínicas e de laboratorio, asegurando a conservación, a documentación sobre procedementos operativos, directrices, manuais de formación e de referencia, e formularios de informes.</p>
<p>b) Adoptar as medidas necesarias para garantir a conservación dos rexistros cando menos durante 30 anos e dispoñer dun inventario actualizado referente a doadores, recursos humanos e materiais, actividades dos diferentes servizos de transfusión e das necesidades do sangue, plasma e hemoderivados.</p>
<p>c) Establecer un sistema de identificación inequívoca de cada doazón de sangue e dos compoñentes sanguíneos que permita a plena trazabilidade informática desde o doador ata a transfusión e o seu receptor.</p>
<p>d) O establecemento e coordinación dun programa autonómico de hemovixilancia para a recollida e xestión de efectos adversos graves ou inesperados que se manifesten en doadores ou receptores.</p>
<p>Artigo 4º.-Servizos de transfusión.</p>
<p>1. Son servizos de transfusión aquelas unidades asistenciais de hospitais de titularidade pública ou privada vinculadas funcionalmente ao Centro de Transfusión Sanguínea de Galicia, nas cales se almacena e distribúe sangue e compoñentes sanguíneos e nas cales se poden realizar probas de compatibilidade de sangue e compoñentes para uso exclusivo nas súas instalacións, incluídas as actividades de transfusión hospitalaria.</p>
<p>2. Nos servizos de transfusión figurará como responsable un médico especialista en hematoloxía-hemoterapia.</p>
<p>3. O persoal dos servizos de transfusión estará cualificado para o desempeño da súa actividade e recibirá</p>
<p>formación oportuna, adecuada e actualizada periodicamente.</p>
<p>Artigo 5º.-Funcións e obrigas dos servizos de transfusión.</p>
<p>1. Os servizos de transfusión desenvolverán as seguintes funcións:</p>
<p>a) A responsabilidade da planificación e execución da política hemoterápica e facilitar a promoción de sangue no seu ámbito de actuación.</p>
<p>b) Extracción do sangue intrahospitalaria, fundamentalmente dentro do programa de autotransfusión, sempre de acordo cos criterios de coordinación que estableza e autorice o Centro de Transfusión Sanguínea de Galicia.</p>
<p>c) A promoción da autodoazón no seu ámbito de actuación.</p>
<p>d) Participar nos programas de formación do persoal sanitario vinculado á hemoterapia.</p>
<p>e) Desenvolver tarefas de investigación nas funcións que teñan encomendadas.</p>
<p>f) Calquera outra función que por razóns de eficacia lle sexa encomendada no marco da Rede de Hemodoazón e Hemoterapia de Galicia.</p>
<p>2. Os servizos de transfusión terán as seguintes obrigas:</p>
<p>a) Establecer e manter un sistema de calidade acorde coas boas practicas clínicas e de laboratorio, asegurando a conservación, a documentación sobre procedementos operativos, directrices, manuais de formación e de referencia, e formularios de informes.</p>
<p>b) Adoptar as medidas necesarias para garantir a conservación dos rexistros cando menos durante 30 anos.</p>
<p>c) O establecemento dun sistema informático de seguimento e trazabilidade das unidades transfundidas, garantindo a inequívoca identificación do receptor da transfusión e do laboratorio.</p>
<p>d) Establecer un programa de hemovixilancia para a detección, avaliación e xestión dos efectos adversos e problemas relacionados coa hemoterapia en coordinación co Comité de Transfusión e Hemoderivados do hospital.</p>
<p>Artigo 6º.-Autorización, acreditación, inspección e medidas de control.</p>
<p>1. O Centro de Transfusión Sanguínea de Galicia axustará a súa actuación ás normas e instrucións emanadas da Consellería de Sanidade, á que, en todo caso, lle corresponde a planificación, coordinación, control, inspección e avaliación da súa actividade no ámbito da hemodoazón e hemoterapia da Comunidade Autónoma de Galicia.</p>
<p>2. Corresponderalle á Consellería de Sanidade autorizar e acreditar os servizos de transfusión sanguínea da comunidade autónoma, segundo o disposto no Decreto 77/2001, do 29 de marzo, sobre centros, servizos e establecementos sanitarios da Comunidade Autónoma de Galicia, e a Orde do 29 de marzo de 2001 que o desenvolve. As autorizacións dos servizos de transfusión poderán ser revogadas polas causas previstas na normativa aplicable e polo incumprimento das directrices de planificación fixadas pola Consellería de Sanidade.</p>
<p>3. A Consellería de Sanidade realizará inspeccións e establecerá medidas de control adecuadas nos servizos de transfusión sanguínea a intervalos regulares que non superarán os dous anos, co fin de garantir que cumpren coa normativa vixente.</p>
<p>Artigo 7º.-Gratuidade do sangue.</p>
<p>1. Co fin de que se poida controlar a observancia do principio de gratuidade do sangue e os seus compoñentes doados, o Centro de Transfusión Sanguínea de Galicia e os servizos de transfusión levarán a cabo unha contabilidade de todos os seus ingresos e gastos.</p>
<p>2. O Centro de Transfusión Sanguínea de Galicia repercutirá aos hospitais os gastos imputables á extracción, procesamento e conservación do sangue e os seus derivados. Os ingresos derivados das actividades propias do Centro de Transfusión Sanguínea de Galicia estarán exclusivamente vinculados á satisfacción dos seus custos e ao cumprimento dos seus fins.</p>
<p>Artigo 8º.-Comisión de Planificación Transfusional.</p>
<p>1. Corresponderalle á Comisión de Planificación Transfusional, órgano colexiado de carácter consultivo e dependente do Servizo Galego de Saúde, o asesoramento á Consellería de Sanidade e a coordinación nas materias de política hemoterápica, hemovixilancia e abastecemento de sangue do Centro de Transfusión Sanguínea de Galicia e os servizos de transfusión da Comunidade Autónoma de Galicia.</p>
<p>2. A Comisión de Planificación Transfusional terá a seguinte composición:</p>
<p>a) O director xeral da División de Asistencia Sanitaria do Sergas, que actuará como presidente.</p>
<p>b) O subdirector xeral de Atención Especializada da División de Asistencia Sanitaria do Sergas, que actuará como vicepresidente.</p>
<p>c) Un representante da Dirección Xeral de Farmacia nomeado por ela.</p>
<p>d) Un membro da directiva da Asociación Galega de Hematoloxía e Hemoterapia.</p>
<p>e) Un representante nomeado polo director xeral da División de Asistencia Sanitaria, elixido entre os membros dos comités de transfusión e hemoderivados dos hospitais ou complexos hospitalarios do Sergas.</p>
<p>f) Un representante nomeado polo director xeral da División de Asistencia Sanitaria, elixido entre os membros dos comités de transfusión e hemoderivados dos hospitais comarcais do Sergas.</p>
<p>g) O director técnico de Centro de Transfusión Sanguínea de Galicia.</p>
<p>h) Un representante do Centro de Transfusión Sanguínea de Galicia, nomeado polo director técnico deste.</p>
<p>i) Un representante dos comités de transfusión dos hospitais de titularidade privada, designado pola Federación de asociacións de centros de hospitalización privada de Galicia.</p>
<p>k) Secretario: un membro da Consellería de Sanidade ou do persoal do Centro de Transfusión de Galicia, que actuará con voz pero sen voto, nomeado polo director xeral da División de Asistencia Sanitaria.</p>
<p>Os membros que representan á Asociación Galega de Hematoloxía e Hemoterapia, aos comités de transfusión dos hospitais de titularidade privada, e aos comités de transfusión e hemoderivados dos hospitais ou complexos hospitalarios e hospitais comarcais do Sergas, serán nomeados para un período de dous anos, susceptible de prórrogas de igual duración.</p>
<p>3. A Comisión de Planificación Transfusional terá as seguintes funcións:</p>
<p>a) Estudo e avaliación de normas de declaración de stock.</p>
<p>b) Establecer os circuítos de solicitude de unidades de sangue e derivados, tanto programado como urxente, desde os servizos de transfusión ao Centro de Transfusión Sanguínea de Galicia.</p>
<p>c) Asesorar a dirección técnica do Centro de Transfusión Sanguínea de Galicia no desempeño das súas funcións.</p>
<p>d) Estimular e impulsar o cumprimento das funcións do Centro de Transfusión Sanguínea de Galicia sinaladas neste decreto e especialmente no referente á promoción das doazóns e á utilización correcta do sangue e os seus derivados.</p>
<p>e) Realizar o seguimento do Plan de Hemodoazón e Hemoterapia de Galicia.</p>
<p>f) Dinamizar o desenvolvemento do Programa autonómico da hemovixilancia e servir de órgano de comunicación entre os diferentes servizos de transfusión co Centro de Transfusión Sanguínea de Galicia e as autoridades sanitarias.</p>
<p>4. A Comisión de Planificación Transfusional reunirase como mínimo unha vez ao semestre.</p>
<p>Artigo 9º.-Comité de transfusión e hemoderivados.</p>
<p>1. Nos hospitais ou complexos hospitalarios onde exista un servizo de transfusión establecerase, con carácter consultivo, un comité de transfusión e hemoderivados para contribuír á seguridade do sangue e os produtos sanguíneos.</p>
<p>2. O comité terá a seguinte composición:</p>
<p>a) Presidente: o director médico, ou persoa en quen delegue, do hospital ou complexo hospitalario.</p>
<p>b) Vicepresidente: o responsable técnico do servizo de transfusión.</p>
<p>c) Vogais:</p>
<p>Serán nomeados polo director ou xerente do hospital centro ou complexo hospitalario, para un período de dous anos, susceptible de prórrogas de igual duración.</p>
<p>O seu número estará en función do organigrama do hospital sendo elixidos fundamentalmente entre as seguintes áreas:</p>
<p>-Un representante da área cirúrxica do hospital.</p>
<p>-Un representante da área médica.</p>
<p>-Un representante do servizo de anestesia.</p>
<p>-Un representante do servizo de pediatría.</p>
<p>-Un representante do servizo de xinecoloxía e obstetricia.</p>
<p>-Un representante do servizo de farmacia hospitalaria.</p>
<p>-Un representante do servizo de urxencias.</p>
<p>d) Director do Centro de Transfusión Sanguínea de Galicia ou persoa en que delegue, que será nato en todos os comités de transfusión e hemoderivados hospitalarios da Comunidade Autónoma.</p>
<p>e) Secretario: un membro do persoal do hospital ou complexo hospitalario nomeado polo director ou xerente, que actuará con voz pero sen voto.</p>
<p>3. Os comités terán as seguintes funcións:</p>
<p>a) Establecer normas para a transfusión do sangue e de produtos sanguíneos.</p>
<p>b) Realizar informes técnicos da práctica transfusional.</p>
<p>c) Supervisar o establecemento e facer o seguimento dun programa de hemovixilancia para a detección, avaliación e xestión dos efectos adversos e problemas relacionados coa práctica transfusional do hospital e instaurar os mecanismos necesarios que aseguren a trazabilidade de todos os hemoderivados transfundidos, tanto os produtos hábiles coma os procesados pola industria farmacéutica.</p>
<p>d) Promover a formación continua do persoal en medicina transfusional.</p>
<p>4. Os comités reuniranse polo menos dúas veces ao ano.</p>
<p>Artigo 10º.-Programa autonómico de hemovixilancia.</p>
<p>1. Créase o Programa autonómico de hemovixilancia da Comunidade Autónoma de Galicia para a recollida de reaccións adversas graves ou inesperadas que se manifesten en doadores ou receptores.</p>
<p>2. O Centro de Transfusión Sanguínea de Galicia será a entidade encargada da recepción, xestión e avaliación dos datos referentes a reaccións adversas graves ou inesperadas, así como da elaboración e difusión do rexistro autonómico e dos informes xerados. Trasladará esta información do Programa autonómico de hemovixilancia ás autoridades sanitarias autonómicas, as cales pola súa vez, a remitirán ao Ministerio de Sanidade e Consumo segundo proceda.</p>
<p>3. Os facultativos hospitalarios responsables da transfusión ou o hematólogo responsable da hemovixilancia no servizo de transfusión deberá declarar obrigatoriamente todas as reaccións graves imputables a todo o proceso da transfusión que, a corto ou longo prazo, poidan ter un risco vital para os pacientes.</p>
<p>O Centro de Transfusión de Galicia deberá declarar obrigatoriamente todas as reaccións graves imputables á doazón ou preparación de compoñentes sanguíneos.</p>
<p>4. Realizarase a declaración de reacción adversa no prazo de 72 horas a excepción daqueles casos que poidan requirir máis tempo para a confirmación do diagnóstico. Non obstante, aqueles incidentes relacionados ou sospeitosamente relacionados coa transmisión de enfermidades infecciosas, coa calidade e seguridade dos compoñentes ou naqueles que puidesen implicar a máis receptores deberían notificarse tan pronto como sexa posible.</p>
<p>5. A Consellería de Sanidade, a través do Centro de Transfusión de Galicia, remitirá aos facultativos, para a comunicación dos diferentes efectos adversos da trans</p>
<p>fusión, os correspondentes documentos homologados establecidos para o efecto.</p>
<p>6. En todos os hospitais da Comunidade galega deberá existir un responsable do Programa de hemovixilancia, recaendo en principio esta responsabilidade na xefatura do Servizo de Hematoloxía e Hemoterapia ou persoa en quen delegue. A supervisión e seguimento do programa de hemovixilancia de cada hospital realizarase no seu Comité de Transfusión e Hemoderivados do mesmo.</p>
<p>7. O Centro de Transfusión de Galicia deberá almacenar unha seroteca ou plasmateca de mostras de todas as doazóns de sangue cando menos por un período mínimo de 15 anos.</p>
<p>8. Toda a información do Programa autonómico de hemovixilancia respectará o principio de confidencial e, de acordo coa lexislación vixente, deberá reunir os requisitos necesarios de protección dos datos almacenados.</p>
<p>Artigo 11º.-Plan de Hemodoazón e Hemoterapia de Galicia.</p>
<p>O Plan de Hemodoazón e Hemoterapia de Galicia integrará o conxunto de actuacións que se levarán a cabo na comunidade autónoma en materia de doazón de sangue humano, así como o uso con fins terapéuticos do sangue e os compoñentes sanguíneos.</p>
<p>Artigo 12º.-Obxectivos e programas do Plan de Hemodoazón e Hemoterapia de Galicia.</p>
<p>1. Os obxectivos do plan serán garantir a calidade e seguridade de toda a cadea transfusional, acadar a autosuficiencia baseada na doazón voluntaria e altruísta do sangue, así como establecer un sistema de alerta e hemovixilancia na comunidade autónoma para prever, detectar e documentar os efectos adversos da transfusión do sangue humano e os seus compoñentes.</p>
<p>2. O plan desenvolverase, entre outros, mediante os seguintes programas:</p>
<p>a) Programa de acreditación de servizos de transfusión dirixido a acadar maior calidade e seguridade na cadea transfusional, incluíndo a actividade de autodoazón de sangue humano e os seus compoñentes e o uso terapéutico destes.</p>
<p>b) Programa de voluntariado coordinado e dirixido polo Centro de Transfusión Sanguínea de Galicia para á captación, selección e formación dos voluntarios na promoción da doazón altruísta de sangue e as actividades que van realizar estes.</p>
<p>c) Programa de promoción da doazón de sangue, tanto convencional como de compoñentes mediante aférese.</p>
<p>d) Programa de autosuficiencia en hemoderivados, no cal se incluirán as necesidades de produtos farmacéuticos que se van elaborar co plasma altruísta da comunidade autónoma, a utilización dos hemoderivados e o grao de cobertura da demanda.</p>
<p>e) Plan de Seguridade Transfusional que inclúa o Programa autonómico de hemovixilancia para a recollida de efectos ou reaccións adversas graves ou inesperados que se manifestan en doadores ou nos receptores.</p>
<p>Artigo 13º.-Aprobación do Plan de Hemodoazón e Hemoterapia de Galicia.</p>
<p>1. A Consellería de Sanidade, elaborará o Plan de Hemodoazón e Hemoterapia de Galicia que será sometido a trámite de audiencia á Comisión de Planificación Transfusional, Asociación Galega de Hematoloxía e Hemoterapia, Federación Galega de Doadores de Sangue, así como á Federación de Centros Privados de Galicia. O plan someterase á aprobación do Consello da Xunta de Galicia, e o seu acordo publicarase no Diario Oficial de Galicia.</p>
<p>2. As actuacións previstas no plan serán executadas pola Consellería de Sanidade e polo Centro de Transfusión Sanguínea de Galicia no ámbito das súas respectivas competencias ou a través de convenios.</p>
<p>Disposición adicional</p>
<p>Modifícase o artigo 2.6º do Decreto 77/2001, do 29 de marzo, sobre centros, servizos e establecementos sanitarios da Comunidade Autónoma de Galicia, que queda redactado do seguinte xeito: Centros de transfusión e servizos de transfusión.</p>
<p>Disposicións transitorias</p>
<p>Primeira.-No prazo de tres meses dende a entrada en vigor do presente decreto, procederase á modificación dos estatutos da Fundación Pública Centro de Transfusión de Galicia recollidos no Decreto 276/2001, do 27 de setembro, de adaptación das fundacións sanitarias á disposición adicional sétima da Lei 5/2000, do 28 de decembro, de medidas fiscais e de réxime orzamentario e administrativo.</p>
<p>Segunda.-No prazo de oito meses desde a entrada en vigor do presente decreto, os hospitais públicos ou privados aos que se lles concedese autorización dun banco ou depósito de sangue deberán solicitarlle á Consellería de Sanidade, para poder continuar con tales actividades, a renovación da dita autorización.</p>
<p>Disposición derrogatoria</p>
<p>Quedan derrogados o Decreto 224/2002, do 20 de xuño, polo que se regula a hemodoazón-hemoterapia na Comunidade Autónoma de Galicia, e cantas disposicións de igual ou inferior rango se opoñan ao disposto no presente decreto.</p>
<p>Disposicións derradeiras</p>
<p>Primeira.-Facúltase o conselleiro de Sanidade para ditar as disposicións que sexan necesarias para o desenvolvemento e aplicación do presente decreto.</p>
<p>Segunda.-O presente decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, vinte e un de abril de dous mil cinco.</p>
<p>Manuel Fraga Iribarne</p>
<p>Presidente</p>
<p>José Manuel González Álvarez</p>
<p>Conselleiro de Sanidade</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

