---
date: '2005-11-23'
page: 18
number: 225
agency: CONSELLERÍA DE MEDIO AMBIENTE E DESENVOLVEMENTO SOSTIBLE
section: I. DISPOSICIÓNS XERAIS
title: >-
  Decreto 555/2005, do 10 de novembro, polo que se adoptan medidas provisionais
  en relación coa utilización do dominio público hidráulico.
range: Decreto
---
<p>A xestión das augas ten como obxectivo fundamental e básico o de compatibilizar e harmonizar esta coas principais directrices do desenvolvemento sustentable, coa ordenación do territorio e coa conservación e protección da natureza, contando co instrumento da planificación hidrolóxica, que ten o fin primordial do aproveitamento óptimo e eficiente dos recursos dispoñibles para a satisfacción das demandas e, en particular, do abastecemento de auga ás poboacións dos núcleos rurais e urbanos, considerado este uso prioritario na utilización dos recursos hídricos.</p>
<p>O artigo 58 do Real decreto lexislativo 1/2001, do 20 de xullo, polo que se aproba o texto refundido da Lei de augas, e o artigo 31 da Lei 8/1993, do 23 de xuño, reguladora da Administración hidráulica de Galicia, permiten adoptar, en casos de secas extraordinarias, sobreexplotación de acuíferos ou en similares estados de necesidade ou de concorrencia de situacións anómalas, medidas para a superación das devanditas situacións, mediante norma con rango de decreto en relación coa utilización de dominio público hidráulico, mesmo cando xa fose obxecto de concesión.</p>
<p>O novo marco ambiental, xurídico e técnico xurdido desde a transposición da Directiva Marco da Auga afecta dun xeito directo aos plans hidrolóxicos de bacía, o que obriga estes a adoptaren nos seus presupostos os criterios da directiva, xerando así a necesidade da correspondente modificación e revisión dos plans.</p>
<p>Consecuentemente, ante este escenario de novos obxectivos, a Administración hidráulica está a elaborar os estudos e traballos que permitan, atendendo á crecente presión que supón o continuo crecemento das demandas, conseguir a protección das augas, tanto en termos cualitativos coma cuantitativos, e garantir así a sustentabilidade do recurso.</p>
<p>Neste sentido, cómpre salientar que estes estudos implican, por unha banda, modificacións e cambios de carácter substancial no Plan hidrolóxico de Galicia-Costa e, por outra, unha influencia directa no documento técnico Plan de abastecemento que está, neste momento, en elaboración.</p>
<p>Estas actuacións prioritarias e a nova análise das necesidades en materia de administración hidráulica existentes en Galicia, así como o feito de que determinadas zonas do dominio público hidráulico están en risco de sobreexplotación, obrigan e motivan unha reformulación e adaptación do Plan sectorial hidroeléctrico das bacías hidrográficas de Galicia-Costa.</p>
<p>En virtude do anterior, por proposta do conselleiro de Medio Ambiente e Desenvolvemento Sostible e logo de deliberación do Consello da Xunta de Galicia na súa reunión do día dez de novembro de dous mil cinco,</p>
<p>DISPOÑO:</p>
<p>Artigo 1º</p>
<p>Acordar a iniciación dos trámites para a revisión do Plan sectorial hidroeléctrico das bacías hidrográficas de Galicia-Costa, de conformidade co disposto no Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal.</p>
<p>Artigo 2º</p>
<p>Suspender a tramitación administrativa das solicitudes de concesións de aproveitamentos hidroeléctricos de augas públicas ata a aprobación da revisión do Plan sectorial hidroeléctrico das bacías de Galicia-Costa para os efectos de adaptación das necesidades de utilización do dominio público hidráulico á revisión do devandito plan sectorial.</p>
<p>Artigo 3º</p>
<p>Quedan excluídas da suspensión as concesións de aproveitamentos hidroeléctricos outorgados con anterioridade a este acordo, sen prexuízo dos recursos que legalmente procedan.</p>
<p>Disposicións derradeiras</p>
<p>Primeira.-Autorízase o conselleiro de Medio Ambiente e Desenvolvemento Sostible a ditar as disposicións necesarias para o desenvolvemento e aplicación deste decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, dez de novembro de dous mil cinco.</p>
<p>Emilio Pérez Touriño</p>
<p>Presidente</p>
<p>Manuel Vázquez Fernández</p>
<p>Conselleiro de Medio Ambiente</p>
<p>e Desenvolvemento Sostible</p>

