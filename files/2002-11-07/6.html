---
date: '2002-11-07'
id: 163DE
page: 15
number: 215
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: IV. OPOSICIÓNS E CONCURSOS
title: >-
  Resolución do 31 de outubro de 2002, da Dirección Xeral da Función Pública,
  pola que se resolve o concurso de traslados do persoal laboral L-01/2002
  convocado por Orde do 18 de xuño de 2002.
range: Resolución
url: 'https://www.xunta.gal/dog/Publicados/2002/20021107/Anuncio163DE_gl.html'
---
<p>Convocado o concurso de traslados do persoal laboral por orde desta consellería do 18 de xuño de</p>
<p>2002 (DOG nº 119, do 21 de xuño), esta dirección xeral, de conformidade co previsto na base sete da orde da convocatoria, e á vista da proposta de adxudicación de vacantes ós participantes na primeira e segunda fase do concurso elevada pola comisión de valoración de méritos,</p>
<p>DISPÓN:</p>
<p>Primeiro.-Resolver definitivamente o concurso de traslados do persoal laboral L-01/2002, adxudicándolles ós traballadores que se relacionan nos anexos I e II os postos de traballo que se especifican neles, tanto na primeira fase do concurso como na fase de resultas.</p>
<p>Segundo.-O persoal relacionado nos anexos I e II, de conformidade co disposto na base oitava da convocatoria, deberá cesar no seu posto de traballo no prazo de tres días, contado desde o día seguinte ó da publicación desta resolución. O prazo para tomar posesión no novo posto será de tres días se o destino do novo posto non implica cambio de residencia habitual do concursante, ou dun mes se implica cambio de residencia.</p>
<p>Se na data do cesamento ou do inicio do cómputo do prazo de toma de posesión o persoal está gozando dun período de licencia, vacacións ou permiso, o cómputo do prazo para tomar posesión comezará o día seguinte ó da reincorporación ó posto de traballo.</p>
<p>Terceiro.-Non obstante, no suposto de que a praza de destino se atope ocupada por un contratado laboral temporal que teña un contrato que non exceda dos seis meses, a Administración poderá prorroga-lo cesamento do adxudicatario no seu posto de procedencia mentres non remate o contrato temporal referido. Así mesmo, terase en conta o previsto na base 8.2ª en relación co artigo 34.1º b) do IV convenio colectivo único do persoal laboral da Xunta de Galicia.</p>
<p>Contra esta resolución poderase interpoñer reclamación administrativa perante a directora xeral da Función Pública, no prazo dun mes contado a partir do día seguinte ó da publicación da dita resolución no Diario Oficial de Galicia, en aplicación dos artigos 120 e seguintes da Lei 30/1992, do 26 de novembro, de réxime xurídico das administracións públicas e do procedemento administrativo común, e demais disposicións concordantes.</p>
<p>Santiago de Compostela, 31 de outubro de 2002.</p>
<p>Belén Prado Sanjurjo</p>
<p>Directora xeral da Función Pública</p>

