---
date: '2002-11-07'
id: 1644E
page: 15
number: 215
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Resolución do 25 de outubro de 2002, da Dirección Xeral de Industria, Enerxía
  e Minas, pola que se autorizan as instalacións electromecánicas, se aproba o
  proxecto de execución e se lle recoñece a condición de instalación acollida ó
  réxime especial do parque eólico denominado Monte San Alberto (proxecto
  modificado número 1) (IN661A 3/2000).
range: Resolución
url: 'https://www.xunta.gal/dog/Publicados/2002/20021107/Anuncio1644E_gl.html'
---
<p>Examinado o expediente instruído por pedimento de Frinsa Eólica, S.A. con CIF A15707896, e enderezo para efectos de notificacións en Gandariñas-Saíñas-Palmeira, 15959 Ribeira, A Coruña, sobre autorización das instalacións do parque eólico denominado Monte San Alberto (proxecto modificado nº 1); resultan os seguintes</p>
<p>Antecedentes de feito:</p>
<p>Primeiro.-O 29 de decembro de 2000, Ramiro Carregal Rey, en nome e representación de Frinsa Eólica, S.A. solicitou a autorización administrativa, aprobación do proxecto de execución e declaración</p>
<p>de impacto ambiental do parque eólico denominado Monte San Alberto, de 15,60 MW, achegando a documentación establecida para o efecto polo Decreto 2617/1966, do 20 de outubro, sobre autorización de instalacións eléctricas, de aplicación a este expediente, en virtude do disposto na disposición transitoria undécima do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica e o Decreto 205/1995, do 6 de xullo, polo que se regula o aproveitamento da enerxía eólica na Comunidade Autónoma de Galicia, de aplicación a este expediente en virtude do disposto na disposición transitoria terceira do Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia.</p>
<p>Segundo.-As características básicas do mencionado proxecto son:</p>
<p>Nº de aeroxeradores: 12.</p>
<p>Potencia unitaria por aeroxerador: 1.300 kW.</p>
<p>Potencia total instalada: 15,6 MW.</p>
<p>Altura das torres: 60 metros.</p>
<p>Diámetro das pas: 62 metros.</p>
<p>Producción neta anual prevista: 37.232 MWh/ano.</p>
<p>Investimento previsto: 11.749.786,64 A.</p>
<p>A superficie, así como os municipios afectados, indícanse mediante as súas coordenadas poligonais referidas á cartografía oficial da Xunta de Galicia:</p>
<table><tbody><tr><td></td></tr>
<tr><td></td></tr>
<tr><td>Nome</td><td>Municipios</td><td>Vértices</td></tr>
<tr><td></td></tr>
<tr><td></td><td>X</td><td>Y</td></tr>
<tr><td></td></tr>
</tbody></table>
<table><tbody><tr><td>Monte San Alberto</td><td>Ribeira (A Coruña)</td><td>V1</td><td>500.466</td><td>4.715.895</td></tr>
<tr><td></td></tr>
<tr><td></td><td></td><td>V2</td><td>500.530</td><td>4.715.943</td></tr>
<tr><td></td></tr>
<tr><td></td><td></td><td>V3</td><td>500.677</td><td>4.715.764</td></tr>
<tr><td></td></tr>
<tr><td></td><td></td><td>V4</td><td>500.819</td><td>4.715.761</td></tr>
<tr><td></td></tr>
<tr><td></td><td></td><td>V5</td><td>501.048</td><td>4.715.871</td></tr>
<tr><td></td></tr>
<tr><td></td><td></td><td>V6</td><td>501.132</td><td>4.715.824</td></tr>
<tr><td></td></tr>
<tr><td></td><td></td><td>V7</td><td>500.922</td><td>4.715.660</td></tr>
<tr><td></td></tr>
<tr><td></td><td></td><td>V8</td><td>500.924</td><td>4.715.477</td></tr>
<tr><td></td></tr>
<tr><td></td><td></td><td>V9</td><td>500.861</td><td>4.715.460</td></tr>
<tr><td></td></tr>
<tr><td></td><td></td><td>V10</td><td>500.641</td><td>4.715.489</td></tr>
<tr><td></td></tr>
<tr><td></td><td></td><td>V11</td><td>500.601</td><td>4.715.313</td></tr>
<tr><td></td></tr>
<tr><td></td><td></td><td>V12</td><td>500.519</td><td>4.714.972</td></tr>
<tr><td></td></tr>
<tr><td></td><td></td><td>V13</td><td>500.511</td><td>4.714.749</td></tr>
<tr><td></td></tr>
<tr><td></td><td></td><td>V14</td><td>500.447</td><td>4.714.683</td></tr>
<tr><td></td></tr>
<tr><td></td><td></td><td>V15</td><td>500.398</td><td>4.714.395</td></tr>
<tr><td></td></tr>
<tr><td></td><td></td><td>V16</td><td>500.275</td><td>4.714.087</td></tr>
<tr><td></td></tr>
<tr><td></td><td></td><td>V17</td><td>500.140</td><td>4.714.063</td></tr>
<tr><td></td></tr>
<tr><td></td><td></td><td>V18</td><td>500.130</td><td>4.714.176</td></tr>
<tr><td></td></tr>
<tr><td></td><td></td><td>V19</td><td>500.185</td><td>4.714.400</td></tr>
<tr><td></td></tr>
<tr><td></td><td></td><td>V20</td><td>500.204</td><td>4.714.545</td></tr>
<tr><td></td></tr>
<tr><td></td><td></td><td>V21</td><td>500.294</td><td>4.714.701</td></tr>
<tr><td></td></tr>
<tr><td></td><td></td><td>V22</td><td>500.312</td><td>4.714.894</td></tr>
<tr><td></td></tr>
<tr><td></td><td></td><td>V23</td><td>500.323</td><td>4.715.112</td></tr>
<tr><td></td></tr>
<tr><td></td><td></td><td>V24</td><td>500.445</td><td>4.715.329</td></tr>
<tr><td></td></tr>
<tr><td></td><td></td><td>V25</td><td>500.547</td><td>4.715.673</td></tr>
<tr><td></td></tr></tbody></table>
<p>Características técnicas:</p>
<p>Rede eléctrica subterránea de media tensión a 20 kV realizada en conductor RHZ1 12/20 kV 3x(1x300) mm Al para interconexión dos aeroxeradores e estes coa subestación transformadora.</p>
<p>Subestación transformadora intemperie equipada con transformador de 20 MVA e relación de transformación 66/20 kV, liña subterránea de interconexión entre o transformador e as celas de media tensión a 20 kV, transformador de servicios auxiliares de 100 kVA e relación 20/0,4 kV, aparellos de medida, protección e control.</p>
<p>Terceiro.-O proxecto someteuse a información pública para os efectos previstos no Decreto 2617/1966, a Lei 54/1997, do 27 de novembro, do sector eléctrico, o Decreto 327/1991, do 4 de outubro, de avaliación de efectos ambientais para Galicia, Decreto 442/1990, do 13 de setembro, de avaliación do impacto ambiental para Galicia e Decreto 205/1995, do 6 de xullo, mediante resolución da Delegación Provincial de Industria da Coruña do 15-2-2001, publicada no DOG do 1 de marzo, no diario de La Voz de Galicia do 19 de abril, no BOP da Coruña do 3 de marzo e no taboleiro de anuncios do Concello de Ribeira (A Coruña ).</p>
<p>Durante o período de información pública presentáronse as seguintes alegacións:</p>
<p>1. O grupo ecoloxista Adega-Barbanza alega que o citado parque eólico vai afectar negativamente ós xacigos arqueolóxicos da zona, producir impacto paisaxístico negativo, afección á avifauna da zona e ruído nunha zona próxima ó núcleo urbano. Acompañan informe sobre a afección ó conxunto megalítico de Santo Alberte.</p>
<p>2. O grupo Nacionalista do Concello de Ribeira alega que debido á proximidade á cidade increméntase a contaminación acústica e visual e que o estudio de impacto ambiental é incompleto. Solicitan a localización do parque.</p>
<p>3. A Asociación Cultural e Deportiva Pedra das Cabras alega que se produce un impacto irreversible no patrimonio, ademais do impacto acústico e visual e que o impacto socioeconómico é nulo.</p>
<p>4. Jaime García Leyra e outros 236 más alegan impacto visual e acústico e que o interese público da citada instalación é inexistente.</p>
<p>As alegacións ambientais foron remitidas ó órgano ambiental e consideradas na declaración de efectos ambientais do citado parque.</p>
<p>Cuarto.-O 10-4-2002 o promotor presenta solicitude de declaración de utilidade pública, en concreto, do parque eólico, achegando a documentación establecida para o efecto polo Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica e o Decreto 205/1995, do 6 de xullo, polo que se</p>
<p>regula o aproveitamento da enerxía eólica na Comunidade Autónoma de Galicia.</p>
<p>Quinto.-O expediente incluiuse de forma automática dentro do conxunto de solicitudes presentadas á primeira convocatoria anual do artigo 15 do Decreto 302/2001. Por Resolución do 19 de abril desta consellería acordouse que proseguise a tramitación administrativa de autorización deste parque eólico.</p>
<p>Sexto.-O 3-5-2002 o promotor presenta modificado de parcelario de propietarios afectados polo citado parque.</p>
<p>Sétimo.-O modificado do proxecto someteuse a información pública para os efectos previstos na Lei 54/1997, do sector eléctrico, Real decreto 1955/2000, Decreto 205/1995, xa mencionados, mediante resolución da Delegación Provincial de Industria da Coruña do 3 de maio de 2002, publicada no DOG do 27 de maio, no BOP da Coruña do 28 de maio e o diario La Voz de Galicia do 16 de maio de 2002, e no taboleiro de anuncios do Concello de Ribeira (A Coruña).</p>
<p>Durante o período de información pública presentáronse as seguintes alegacións:</p>
<p>1. Dolores Lema Pérez, comuneira da Comunidade de Monte Veciñal en Man Común San Martín de Oleiros e outros 84 comuneiros máis, así como Encarnación Rivas Sampedro e outros 53 afectados máis alegan:</p>
<p>Que existe indefensión por non ter acceso ó expediente; que o procedemento administrativo non se axusta á legalidade; que transcorreu o prazo para que o conselleiro de Industria e Comercio dicte resolución, enténdese que o silencio administrativo é denegatorio; que se vulnera a lexislación urbanística de aplicación e o planeamento municipal, que se producen danos á necrópole megalítica da zona e ó contorno turístico e patrimonial; que os Montes en Man Común teñen de por si utilidade pública e polo tanto existe concorrencia de utilidades públicas; que existen terreos de dominio público polos que pode instalarse a liña, que a lexislación actual recoñece a posibilidade de instalación de parques singulares, cun maior beneficio social para a zona; que non se produciu acordo con ningún dos afectados e que a instalación do parque eólico non redundará en ningún beneficio socioeconómico para a zona, incluso podería supo-la perda de postos de traballo ó pecharse a actual planta de coxeración.</p>
<p>Fan as seguintes observacións particulares relativas ás afeccións:</p>
<p>-Carlos Hernández López, en representación de María Laranga Bretal, indicando que ela é a propietaria do predio número 22.</p>
<p>-Carmen Millán González e Encarnación Millán González indicando que o predio é propiedade de 4 persoas máis que non foron notificadas.</p>
<p>-Cipriano Sampedro Ayaso, Ricardo Mariño Hermo e Eugenio Fernández Domínguez, indicando que existen unhas cualificacións erróneas do cultivo dos seus predios.</p>
<p>-Juan Sieira Crujeiras indicando que existe un erro no nome do propietario do predio nº 19, posto que aparece a nome de herdeiros de Juan Sampedro Rama.</p>
<p>2. Fins Eirexas Santamaría, en representación de Adega-Barbanza, presenta alegacións indicando que a instalación do parque vai afectar negativamente ó contorno megalítico da zona, producirá unha degradación visual da zona, provocará impactos negativos sobre a biodiversidade e sobre o ecosistema do complexo húmido de Corrubedo; que se incumpren as distancias mínimas fixadas pola modificación do Plan Sectorial Eólico de Galicia e das normas urbanísticas do Concello de Ribeira en canto a usos do chan; que a instalación do parque responde a un interese puramente especulativo, posto que Frinsa xa posúe unha planta de coxeración que produce máis enerxía da que precisa para o seu proceso productivo; que nos montes onde se pretende implanta-lo parque concorren outros intereses públicos e existen irregularidades no procedemento administrativo. Xunto coa alegación presenta un informe titulado Informe encol da afectación do conxunto megalítico de Santo Alberte polo proxecto (modificado) de </p>
<p>parque eólico de Frinsa Eólica, S.A.</p>
<p>3. José Luis Fernández Lema, en representación da A.V.V Dolmen de Axeitos, presenta alegacións indicando que coa instalación do parque eólico se deteriora a paisaxe do concello de Ribeira; que afectará á necrópole megalítica do monte de Santo Alberto; que na declaración de impacto ambiental non se valora a incidencia na fauna da zona; que existen aeroxeradores a unha distancia menor de 500 metros de núcleos urbanos minorando a calidade de vida dos veciños, que se antepoñen intereses dunha empresa privada ós intereses de entidades públicas como son o concello e comunidades de montes en man común, que o promotor non solicitou a declaración de utilidade pública simultaneamente coa autorización da instalacións de acordo ó Decreto 205/1995 e 302/2001; que o Monte en Man Común de Oleiros xa ten recoñecida a utilidade pública.</p>
<p>4. Xohán Xosé Fernández Callón, como responsable local do BNG en Ribeira, presenta alegacións indicando que o obxectivo do parque eólico é a producción de enerxía eléctrica para unha empresa particular, que non redundará en ningún beneficio social para o contorno, prexudicando notablemente a zona do Monte de San Alberto; que xa existe un aproveitamento masivo da enerxía eólica que engrosa a cantidade de enerxía non imprescindible para Galicia, polo que non se pode considerar xustificada a súa utilidade pública por razóns de interese xeral; que o monte de San Alberto xa cumpre unha función de utilidade pública (uso público) que se vería afectado pola construcción do parque; que neste monte existe a ermida de San Alberto que se vería afectada</p>
<p>pola construcción do parque e que a construcción do parque afectaría ó contorno natural de Corrubedo incluído na orde da Consellería de Medio Ambiente do 7 de xuño de 2001, como espacio natural en réxime de protección ambiental.</p>
<p>Oitavo.-O 18 de xuño de 2002, a Dirección Xeral de Calidade e Avaliación Ambiental resolveu aproba-la declaración de efectos ambientais do citado parque eólico.</p>
<p>Noveno.-O 15 de xullo de 2002 o promotor solicitou o recoñecemento da condición de instalación acollida ó réxime especial de producción de enerxía eléctrica do parque eólico denominado Monte San Alberto, achegando a documentación requirida polo Real decreto 2818/1998, do 23 de decembro, sobre producción de enerxía eléctrica por instalacións abastecidas por recursos ou fontes de enerxía renovables, residuos e coxeración e xustificante de ter aboadas as taxas.</p>
<p>Décimo.-O 9 de setembro de 2002, Frinsa Eólica, S.A. achegou copia do acordo alcanzado coas comunidades de montes en Man Común de Oleiros e de Artes.</p>
<p>Undécimo.-A Delegación Provincial da Consellería de Industria e Comercio da Coruña informou favorablemente a autorización administrativa do citado parque eólico.</p>
<p>Fundamentos de dereito:</p>
<p>Primeiro.-A Dirección Xeral de Industria, Enerxía e Minas é competente para resolver este expediente con fundamento no Estatuto de autonomía de Galicia, Real decreto 2563/1982, do 24 de xullo, o Decreto 132/1982, do 4 de novembro e o Decreto 15/2002, do 24 de xaneiro, polo que se establece a estructura orgánica da Consellería de Industria e Comercio, en relación co Real decreto 1955/2000, do 1 de decembro, Decreto 302/2001, do 25 de outubro, e o Real decreto 2818/1998, do 23 de decembro, xa citados.</p>
<p>Segundo.-Á vista das alegacións presentadas, da contestación dada a estas por parte da empresa promotora e do resto de documentación que consta no expediente, queda de manifesto que:</p>
<p>1. En canto ás alegacións relativas ós impactos paisaxísticos, ruídos, xacigos arqueolóxicos, socioeconómico e lugares de interese, cabe dicir que xa foron obxecto de avaliación na declaración de efectos ambientais.</p>
<p>2. Con respecto ás alegacións referidas a posibles erros na determinación de servidumes, así como na natureza dos terreos afectados, estas tomaranse en consideración cando se proceda ó levantamento de actas de ocupación, ó que serán oportunamente convocados, incluíndose na correspondente folla de aprecio, unha vez sexa declarada a utilidade pública.</p>
<p>3. Con respecto a posibles erros na titularidade dos predios afectados pola instalación do proxecto, cabe dicir que a empresa beneficiaria tomará razón</p>
<p>destas. Non obstante, será durante o levantamento de actas, ó que será oportunamente convocado, o momento no que pode demostra-la titularidade destas, achegando a documentación acreditativa necesaria, unha vez sexa declarada a utilidade pública.</p>
<p>4. En relación coas alegacións formuladas por Jaime García Leyra e outros:</p>
<p>-Segundo o artigo 52 da Lei 54/1997, do 27 de novembro, do sector eléctrico, decláranse de utilidade pública as instalacións eléctricas de xeración, transporte e distribución de enerxía eléctrica, para os efectos de expropiación forzosa dos bens e dereitos necesarios para o seu establecemento e da imposición e exercicio de servidumes de paso.</p>
<p>-En canto á concorrencia de utilidades públicas, non se pode analiza-la posibilidade de prevalencia dunha instalación sobre outra, ata que ambas dispoñan da declaración de utilidade pública.</p>
<p>-O proxecto estivo exposto ó público no concello de Ribeira segundo consta no certificado de exposición ó público de data 24-6-2002 e na Delegación Provincial de Industria da Coruña.</p>
<p>-En canto á alegación da liña, esta será tida en conta no seu correspondente expediente.</p>
<p>5. As alegacións de carácter urbanístico non son competencia desta consellería polo que o concello deberá telas en conta á hora de outorga-la licencia municipal.</p>
<p>6. Non podemos acepta-la alegación referida á distancia dos aeroxeradores ás vivendas, xa que segundo o estudio de impacto ambiental, o nivel de presión acústica recollido estará por debaixo dos límites legais permitidos.</p>
<p>7. En relación coa alegación formulada por Fins Eirexas Santamaría, en representación de Adega-Barbanza, relativa á distancia mínima fixada pola modificación do Plan Sectorial Eólico de Galicia, hai que manifestar que non se poden impoñer estes valores, xa que esta non foi aprobado ata a data.</p>
<p>8. Non podemos acepta-la alegación formulada por José Luis Fernández Lema en representación da A.A. Dolmen de Axeitos xa que tanto o Decreto 205/1995, como o 302/2001, permiten que se solicite conxuntamente a autorización administrativa e a declaración de utilidade pública pero non impoñen a obriga de facelo.</p>
<p>Terceiro.-No expediente instruído para o efecto cumpríronse os trámites regulamentarios. Así mesmo, a instalación e o seu proxecto de execución reúnen tódolos requisitos técnicos esixibles.</p>
<p>Esta dirección xeral, de acordo co que antecede e no exercicio das competencias que ten atribuídas,</p>
<p>RESOLVE:</p>
<p>-Autorizar a Frinsa Eólica, S.A. a instalación dos equipos electromecánicos do parque eólico denominado Monte San Alberto (proxecto modificado</p>
<p>nº 1), para unha potencia de 15,6 MW, que se situará no Concello de Ribeira (A Coruña).</p>
<p>-Aproba-lo proxecto de execución da dita instalación.</p>
<p>-Recoñecer a esa instalación, a condición de instalación acollida ó réxime especial do Real decreto 2818/1998, e incluíla no grupo b.2) do artigo 2 do dito real decreto.</p>
<p>Todo iso de acordo coas condicións seguintes:</p>
<p>Primeira.-Frinsa Eólica, S.A., para os efectos de garanti-lo cumprimento das súas obrigas, deberá constituír, no prazo dun mes contado desde o outorgamento desta autorización, unha fianza de 234.995,73 A, importe do 2% do orzamento que figura no expediente para garanti-lo cumprimento das súas obrigas, conforme o disposto no artigo 19 do citado Decreto 302/2001, do 25 de outubro.</p>
<p>A citada fianza constituirase na Caixa Xeral de Depósitos da Consellería de Economía e Facenda da Xunta de Galicia, en calquera das formas sinaladas no artigo 1.1º, epígrafe 39 do Decreto 1775/1967, do 22 de xullo, e será devolta unha vez se formalice a acta de posta en marcha das instalacións.</p>
<p>Segunda.-As instalacións que se autorizan terán que realizarse de acordo coas especificacións e planos que figuran no proxecto presentado pola empresa cun orzamento de 11.749.786,64 A.</p>
<p>Terceira.-Para introducir modificacións nas instalacións que afecten a datos básicos do proxecto será necesaria a previa autorización desta Dirección Xeral de Industria, Enerxía e Minas. Así mesmo, a Delegación Provincial de Industria e Comercio da Coruña poderá autoriza-las modificacións de detalle do proxecto que resulten procedentes, debendo comunicar a esta dirección xeral tódalas resolucións que dicte en aplicación da dita facultade.</p>
<p>Cuarta.-O prazo para a posta en marcha das instalacións que se autorizan será de dezaoito meses, contados a partir da data de ocupación dos terreos.</p>
<p>Quinta.-Como requisito necesario para a aplicación á citada instalación do réxime especial, o promotor deberá inscribir esta no Rexistro de Instalacións de Producción de Enerxía Eléctrica en Réxime Especial da Comunidade Autónoma de Galicia, creado pola orde da Consellería de Industria e Comercio do 5 de xuño de 1995 (DOG do 14 de xullo), para o que acreditará o cumprimento das condicións previstas no artigo 12 do Real decreto 2818/1998, presentando a documentación que figure nas instruccións que dicte esta dirección xeral en desenvolvemento da dita orde. O parque conectarase co sistema de captación e procesamento de datos de producción enerxética de Galicia regulado por Orde do 29 de xullo de 2002 (DOG do 13 de agosto).</p>
<p>Sexta.-Con carácter previo á posta en marcha das instalacións, o órgano competente verificará o cumprimento dos condicionados impostos nesta resolu</p>
<p>ción e na declaración de efectos ambientais do 18 de xuño de 2002, así como aquelas que no seu día se emitan conforme o disposto no artigo 3.2º do Decreto 327/1991, do 4 de outubro, de avaliación de efectos ambientais para Galicia.</p>
<p>Sétima.-A Administración resérvase o dereito de deixar sen efecto esta autorización por calquera das causas establecidas no artigo 34 do Decreto 1775/1967, do 22 de xullo, por incumprimento das condicións impostas ou por calquera outra causa excepcional que o xustifique.</p>
<p>Oitava.-Esta autorización outórgase sen prexuízo de terceiros e independentemente das autorizacións, licencias ou permisos de competencia municipal, provincial ou outros necesarios para a realización das obras das instalacións autorizadas.</p>
<p>Contra esta resolución, que non é definitiva en vía administrativa, cabe interpoñer recurso de alzada ante o conselleiro de Industria e Comercio, no prazo dun mes contado a partir do día seguinte ó da notificación desta resolución, sen prexuízo de que os interesados poidan interpoñer calquera outro recurso que estimen pertinente.</p>
<p>Santiago de Compostela, 25 de outubro de 2002.</p>
<p>Ramón Ordás Badía</p>
<p>Director xeral de Industria, Enerxía e Minas</p>

