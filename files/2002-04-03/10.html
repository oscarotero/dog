---
date: '2002-04-03'
id: 1B836
page: 4
number: 64
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 18 de decembro de 2001, da Delegación Provincial de Lugo, pola
  que se dispón a inscrición no rexistro e a publicación, no Diario Oficial de
  Galicia, do convenio colectivo de ámbito provincial para a empresa Disgobe,
  S.A.
range: Resolución
url: 'https://www.xunta.gal/dog/Publicados/2002/20020403/Anuncio1B836_gl.html'
---
<p>Visto o texto do convenio colectivo para a empresa Disgobe, S.A. (código 2700292), da provincia de Lugo, asinado o día 12 de decembro de 2001, pola representación da citada empresa e a dos seus traballadores, e de conformidade co disposto no artigo 90, números 2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo.</p>
<p>Esta delegación provincial,</p>
<p>ACORDA:</p>
<p>Primeiro.-Ordena-la inscrición do citado convenio colectivo no rexistro de convenios desta delegación, así como o seu depósito.</p>
<p>Segundo.-Remiti-lo texto do citado convenio colectivo á Dirección Xeral de Relacións Laborais da Xunta de Galicia.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Lugo, 18 de decembro de 2001.</p>
<p>Manuel Teijeiro Álvarez</p>
<p>Delegado provincial de Lugo</p>
<p>Convenio colectivo de Disgobe, S.A. para 2001-2002</p>
<p>Capítulo I</p>
<p>Disposicións xerais</p>
<p>Artigo 1º.-Ámbito de aplicación.</p>
<p>As disposicións incluídas neste convenio colectivo regularán, durante a súa vixencia, as relacións laborais que nel se establecen entre a empresa Disgobe, S.A. e o seu persoal, no centro de traballo de Céltigos-Sarria, en Lugo.</p>
<p>Artigo 2º.-Ámbito persoal.</p>
<p>Este convenio afecta a todo o persoal pertencente ó cadro da sociedade, así como ó que ingrese na compañía durante a súa vixencia, con excepción do persoal que exerza funcións de alta dirección, entendéndose por tal o director xeral, director financeiro e director administrativo.</p>
<p>Artigo 3º.-Vixencia, duración e denuncia.</p>
<p>O presente convenio entrará en vigor o día da súa publicación no BOP, aínda que os efectos económicos se retrotraerán ó 1 de xaneiro de 2001, e a súa duración será ata o 31 de decembro de 2002.</p>
<p>O convenio prorrogarase tacitamente de ano en ano se calquera das partes, mediante representantes, non o denuncia cunha antelación mínima dun mes á data do seu vencemento ou á de calquera das súas prórrogas. A esta denuncia deberáselle xuntar necesariamente o proxecto dos puntos concretos que se pretendan revisar.</p>
<p>Se non existisen delegados de persoal, para que a denuncia produza efecto, deberá ser apoiada e asinada polo 51% dos traballadores do cadro.</p>
<p>Artigo 4º.-Normas supletorias.</p>
<p>Para todo o non previsto neste convenio colectivo, aplicarase o disposto na lexislación vixente e normas específicas aplicables sobre o particular.</p>
<p>Capítulo II</p>
<p>Artigo 5º.-Conceptos retributivos.</p>
<p>Establécense como conceptos integrantes da retribución total os seguintes:</p>
<p>a) Salario base: vén representado pola cantidade que baixo este epígrafe se reflicte no anexo I deste convenio.</p>
<p>b) Antigüidade: establécese un complemento de antigüidade, para todo o persoal, desde a súa entrada na empresa, consistente en trienios ó catro por cento sobre o salario base pactado.</p>
<p>c) Complemento de asistencia: por este concepto aboarase a cantidade de 250 pesetas por cada día efectivo de traballo. Desde o 1 de xuño ata o 30 de setembro, o importe deste complemento, para o persoal de producción, será de 350 pesetas diarias.</p>
<p>Artigo 6º.-Xornada laboral.</p>
<p>A xornada laboral ordinaria será de 40 (corenta) horas semanais de traballo efectivo para tódalas quendas, traballadas de luns a venres.</p>
<p>Establécense tres quendas. A primeira realizarase durante todo o ano. A segunda e a terceira realizaranse, solicitándose voluntarios para o efecto ou contratando persoal para a realización das ditas quendas, cando a empresa o xulgue conveniente, logo de información ós representantes dos traballadores.</p>
<p>A empresa poderá establecer, cando as necesidades de organización do traballo así o aconsellen, quendas en sábados, domingos e festivos, contando para iso con voluntarios, computándose as horas como horas extras, ou contratando persoal específico para iso, mesmo de ETT.</p>
<p>A primeira quenda será de 7 a 15 horas; a segunda, de 15 a 23 horas, e a terceira de 23 a 7 horas.</p>
<p>En todo caso, existirá un descanso de trinta minutos para bocadillo, na metade da xornada laboral, computable como tempo de traballo.</p>
<p>As horas traballadas durante o período comprendido entre as 22 horas e as 6 horas, terán unha retribución específica incrementada nun trinta e cinco por cento sobre o salario base, salvo que o salario se establecese atendendo a que o traballo sexa nocturno pola súa propia natureza.</p>
<p>Os días 24 e 31 de decembro e o Martes de Entroido serán festivos non recuperables, trasladándose a outra data, de común acordo entre as partes, cando coincidan en día non laborable.</p>
<p>Artigo 7º.-Gratificacións extraordinarias.</p>
<p>Establécense tres pagas extraordinarias que serán aboadas unha en xullo, outra en decembro, e outra no primeiro trimestre do ano e por anos vencidos.</p>
<p>Os enfermos e accidentados do cadro de persoal terán dereito a percibi-lo cento por cento de tódalas gratificacións extraordinarias.</p>
<p>Estas pagas serán aboadas a razón dunha mensualidade do salario base de cada categoría máis a antigüidade completa que corresponda.</p>
<p>Artigo 8º.-Horas extraordinarias.</p>
<p>O prezo das horas extras, para o ano 2001, será conforme o establecido nas disposicións vixentes en cada momento; para o ano 2002, as realizadas de luns a venres aboaranse ó prezo de 1.250 pesetas/hora, as realizadas en sábados, domingos e festivos, ó prezo de 1.500 pesetas/hora, e a súa realización suxeitarase ás disposicións vixentes en cada momento.</p>
<p>Mensualmente, de se-lo caso, a dirección da empresa informará os delegados de persoal do número de horas habidas en cada sección especificando as circunstancias que as motivaron.</p>
<p>Non obstante o anterior, as horas extras poderán ser compensadas mediante descansos na equivalencia de oito horas de descanso por cada seis horas extraordinarias realizadas.</p>
<p>A opción, respecto da compensación en descansos ou en metálico, corresponderalle á empresa, calquera que sexa o signo da opción. Se a opción fose por compensación con descanso, a data do seu desfrute será fixada pola empresa durante os catro meses seguintes á súa realización. Con carácter xeral, acumularanse os descansos por xornadas completas.</p>
<p>Horas estructurais: en canto ás horas extraordinarias motivadas por causa de forza maior e as estructurais, quedan pactadas como tales as necesarias por períodos punta de producción, ausencias imprevistas, cambio de quenda, ou as de carácter estructural derivadas do traballo de que se trate, o mantemento.</p>
<p>As horas realizadas notificaránselle mensualmente á autoridade laboral conxuntamente pola empresa e os delegados de persoal. En todo isto aplicarase o disposto na lexislación aplicable ó caso.</p>
<p>As horas extras estructurais poderán, igualmente, ser compensadas con descansos nos mesmos termos previstos para as horas extraordinarias normais.</p>
<p>Artigo 9º.-Gastos de locomoción.</p>
<p>A empresa respectará as condicións individuais establecidas para os traballadores que veñan desfrutando de gastos de locomoción, con anterioridade á sinatura do convenio colectivo de 1990.</p>
<p>As modificacións de domicilio que se produzan a partir da data da sinatura do convenio deberán ser comunicadas, obrigatoria e inmediatamente, á empresa polos traballadores, a cal poderá detraer ó menor custo que do cambio de domicilio puidese derivarse, aínda que en ningún caso aumentará este custo por este concepto.</p>
<p>Artigo 10º.-Transporte de persoal.</p>
<p>O persoal que viña desfrutando do servicio de transporte que a empresa realiza e que se relaciona no anexo II, no traxecto Sarria-fábrica, continuará co seu desfrute mentres siga prestando os seus servicios á sociedade.</p>
<p>Capítulo III</p>
<p>Do persoal e organización do traballo</p>
<p>Artigo 11º.-Organización do traballo.</p>
<p>A organización do traballo corresponderalle á dirección da empresa Disgobe, S.A., respectando os dereitos laborais básicos dos traballadores, conforme o establecido no artigo 4, números 1º e 2º do Estatuto dos traballadores.</p>
<p>A modificación das condicións de traballo será regulada de acordo co preceptuado polo artigo 41 do Estatuto dos traballadores, respectando as competencias que lle son propias dos delegados de persoal, segundo o artigo 64 do citado estatuto.</p>
<p>Artigo 12º.-Clasificación de postos de traballo.</p>
<p>O persoal afectado por este convenio clasifícase en función das súas aptitudes profesionais, titulacións e contido xeral da prestación nos seguintes grupos:</p>
<p>Grupo I: nel intégranse os que exercen funcións tales como limpeza, vixilancia, peóns con antigüidade inferior a 6 meses.</p>
<p>Grupo II: nel encádranse os traballadores que desempeñan as funcións básicas da producción da factoría como por exemplo, a fabricación de envases, enchido, etiquetaxe, paletizado, conducción de carretas, etc., e son capaces de efectuar sinxelas operacións de mantemento e axuste da maquinaria ó seu cargo, igualmente se inclúen neste grupo os que efectúan labores de auxiliar na administración, o laboratorio ou o almacén.</p>
<p>Grupo III: comprende este grupo aqueles traballadores que desenvolven tarefas que requiren pericia nos procedementos industriais e administrativos, que poidan incluír habilidade no uso de equipo espe</p>
<p>cializado ou de certa complexidade, como poden ser tarefas mecánicas e eléctricas de mantemento.</p>
<p>Grupo IV: pertencen a este grupo os traballadores que desenvolven tarefas complexas que requiren habilidades especializadas e que teñen ó seu cargo unha liña de producción ou embotellado con persoal ó seu cargo.</p>
<p>Grupo V: son aqueles que realizan funcións de comercialización dos productos da empresa e aqueles que teñen baixo a súa responsabilidade a un grupo de traballadores.</p>
<p>Grupo VI: son os traballadores que teñen baixo a súa responsabilidade a organización e o funcionamento dunha sección da empresa.</p>
<p>Grupo VII: neste grupo inclúense os titulados de grao medio e os responsables de departamento.</p>
<p>Grupo VIII: adscríbense a este grupo os titulados superiores e directivos da empresa.</p>
<p>Artigo 13º.-Vacacións.</p>
<p>As vacacións consistirán no desfrute de 30 (trinta) días naturais retribuídos.</p>
<p>O calendario de vacacións establecerase entre os delegados de persoal e a dirección, en función das necesidades da empresa.</p>
<p>Desfrutaranse nos meses de xaneiro, febreiro, marzo, abril, maio, outubro, novembro e decembro.</p>
<p>Artigo 14º.-Permisos e licencias.</p>
<p>A empresa concederalle ó productor permiso retribuído, logo de aviso e xustificación nos casos e polo tempo que seguidamente se relacionan:</p>
<p>a) Matrimonio: quince días naturais.</p>
<p>b) Nacemento de fillo: dous días naturais, se non fai falta desprazamento. De necesitar desprazarse, catro días naturais.</p>
<p>c) Falecemento ou enfermidade grave do cónxuxe, ou parente en primeiro grao de consanguinidade ou afinidade, catro días naturais, ó abeiro do artigo 37.3º b) do Real decreto lexislativo 1/1995, do 24 de marzo.</p>
<p>d) Falecemento de parentes ata o segundo grao de consanguinidade ou afinidade. Dous días naturais, se non necesita desprazarse; en caso contrario, catro días naturais.</p>
<p>e) Por traslado de domicilio habitual: un día natural.</p>
<p>f) Por asistencia ó médico ou especialista: o tempo indispensable.</p>
<p>Artigo 15º.-Permisos non retribuídos.</p>
<p>Os traballadores afectados por este convenio poderán dispor de cinco días anuais non retribuídos,</p>
<p>debendo solicitalo cunha antelación mínima de vintecatro horas, quedando á discreción da empresa a súa concesión.</p>
<p>Artigo 16º.-Incapacidade temporal.</p>
<p>Durante o período de incapacidade temporal, a empresa completará ata o 100% do salario base máis antigüidade desde o primeiro día de baixa, en tódolos casos, excepto nas baixas por enfermidade común non hospitalaria, nos que o complemento se aboará a partir do día 21 desde a baixa.</p>
<p>A indemnización complementaria deixará de percibirse unha vez cese a situación de incapacidade temporal que a motiva.</p>
<p>Para percibi-la indemnización complementaria será preciso que se acredite a baixa co pertinente parte médico da Seguridade Social, o cal deberá ser entregado na empresa, dentro das vintecatro horas seguintes á súa expedición, salvo demora debidamente xustificada.</p>
<p>Esta compensación farase efectiva sempre que, logo do informe do servicio médico da empresa ou do profesional que esta designe, se considere xusto o seu aboamento. Para iso, a empresa poderá requiri-la presencia do traballador accidentado e/ou enfermo, nesa situación por un tempo superior a seis meses dentro do prazo dun ano, para someterse ás comprobacións e recoñecementos médicos que aquela coide oportunos, entendéndose que a non presentación, oposición a ser examinado e/ou non asistencia inxustificada implicará a perda do dereito ó complemento.</p>
<p>Capítulo IV</p>
<p>Outros acordos</p>
<p>Artigo 17º.-Xubilación.</p>
<p>A xubilación será obrigatoria ós 65 anos. No suposto de que, segundo a lexislación vixente, non se cubrise o período de cotización para causar dereito a petición de xubilación, a baixa por tal motivo operarase automaticamente no día que quede cumprido tal requisito.</p>
<p>Tódolos traballadores que se encontren fixos no cadro no momento da sinatura do convenio de 1990, e ó outorgárlle-la Seguridade Social, se é o caso, a prestación de vellez, (xubilación), e leven na empresa máis de 10 anos de servicios continuos, percibirán un premio de xubilación conforme a seguinte escala:</p>
<p>-De 10 a 15 anos de antigüidade: catro mensualidades de salario base máis antigüidade.</p>
<p>-De 15 a 20 anos de antigüidade: cinco mensualidades de salario base máis antigüidade.</p>
<p>-De 20 a 25 anos de antigüidade: seis mensualidades de salario base máis antigüidade.</p>
<p>-Máis de 25 anos de antigüidade: sete mensualidades de salario base máis antigüidade.</p>
<p>Estes premios aboaránselles igualmente ós que causen baixa por invalidez ou por xubilación anticipada.</p>
<p>O anterior non producirá efecto para os traballadores que entren, como fixos do cadro de persoal, a partir da data de sinatura do convenio de 1990.</p>
<p>Artigo 18º.-Póliza de seguros.</p>
<p>A empresa obrígase a manter un seguro para todo o persoal afectado por este convenio colectivo que cubra a morte ou invalidez permanente total ou absoluta derivadas de accidente de traballo ou enfermidade profesional, por importe de 5.000.000 de pesetas.</p>
<p>Os beneficiarios, en caso de falecemento do traballador, serán os designados por el e, no seu defecto, os que legalmente corresponda. A designación deberá constar na oportuna póliza.</p>
<p>A empresa, unha vez concertado o seguro e aboada a correspondente prima, quedará exonerada de todo tipo de responsabilidade dimanante de cantos litixios ou discrepancias de calquera clase puidesen xurdir entre o traballador e/ou os seus habentes causa e a compañía de seguros.</p>
<p>Artigo 19º.-Matrimonio do persoal.</p>
<p>Todo o persoal con antigüidade mínima de dous anos na empresa terá dereito, ó contraer matrimonio, a:</p>
<p>-Unha mensualidade de salario base máis antigüidade se continuase na empresa.</p>
<p>-Dúas mensualidades de salario base máis antigüidade no caso de causar baixa voluntaria nela.</p>
<p>-Solicita-la excedencia por tres ou cinco anos, podendo reintegrarse á empresa á finalización do período solicitado, nos termos previstos na lexislación vixente.</p>
<p>Artigo 20º.-Roupa de traballo.</p>
<p>A empresa entregaralle a cada traballador anualmente dúas fundas ou mandís.</p>
<p>Cando polo natural desgaste e uso, o traballador presente deteriorada algunha peza de roupa precisa para o correcto desempeño da súa actividade (fundas, luvas, botas, etc.), a empresa entregaralle unha nova contra reintegro da deteriorada.</p>
<p>No caso de que esa deterioración ou perda se produza por neglixencia manifesta do traballador, este deberá procurarse ás súas expensas cantas pezas de roupa traballo necesite para o desenvolvemento do seu labor na factoría.</p>
<p>Capítulo V</p>
<p>Disposicións complementarias</p>
<p>Artigo 21º.-Absorción e compensación.</p>
<p>As retribucións establecidas neste convenio colectivo compensarán e absorberán tódalas existentes</p>
<p>no momento de entrada en vigor das que poidan producirse no futuro, calquera que sexa a natureza ou orixe destas. Non obstante, as partes remítense ó establecido para o efecto no artigo 26, número 5º do Estatuto dos traballadores.</p>
<p>Artigo 22º.-Indivisibilidade.</p>
<p>As condicións deste convenio forman un todo orgánico e indivisible, de tal forma que as materias obxecto deste deben ser reguladas na súa totalidade, debendo ser reconsideradas no seu contido por ámbalas partes.</p>
<p>Artigo 23º.-Comisión paritaria.</p>
<p>Créase unha comisión mixta paritaria coas atribucións e funcións que lle confire a lexislación vixente, entre as partes asinantes deste convenio.</p>
<p>O citado órgano comporase de dous representantes da empresa e outros dous dos delegados de persoal. Desenvolverá a función de cumprimento, seguimento e aplicación do aquí pactado.</p>
<p>Artigo 24º.-Revisión salarial.</p>
<p>En caso de que o índice de prezos ó consumo (IPC) establecido polo Instituto Nacional de Estatística (INE), rexistrase o 31 de decembro de 2001, un incremento superior ó 3 por cento, respecto da cifra do dito IPC o 31 de decembro de 2000, e dun 2 por cento para o período 31 de decembro de 2002, respecto igualmente ó IPC rexistrado o 31 de decembro de 2001, efectuarase unha revisión salarial, tan pronto se constaten oficialmente esas circunstancias, no exceso sobre as indicadas cifras.</p>
<p>ANEXO I</p>
<p>Incremento 3%</p>
<table><tbody><tr><td></td></tr>
<tr><td>Grupo</td><td>Salario base</td><td>Valor trienio</td><td>Salario anual 2001</td></tr>
<tr><td></td></tr>
</tbody></table>
<table><tbody><tr><td>I</td><td>90.853</td><td>3.634</td><td>1.362.798</td></tr>
<tr><td>II</td><td>96.876</td><td>3.875</td><td>1.453.134</td></tr>
<tr><td>III</td><td>100.466</td><td>4.019</td><td>1.506.993</td></tr>
<tr><td>IV</td><td>104.751</td><td>4.190</td><td>1.571.265</td></tr>
<tr><td>V</td><td>107.066</td><td>4.283</td><td>1.605.997</td></tr>
<tr><td>VI</td><td>112.278</td><td>4.491</td><td>1.684.174</td></tr>
<tr><td>VII</td><td>129.071</td><td>5.163</td><td>1.936.070</td></tr>
<tr><td>VIII</td><td>141.809</td><td>5.672</td><td>2.127.141</td></tr>
</tbody></table>
<p>Incremento 2%</p>
<table><tbody><tr><td></td></tr>
<tr><td>Grupo</td><td>Salario base</td><td>Valor trienio</td><td>Salario anual 2002</td></tr>
<tr><td></td></tr>
</tbody></table>
<table><tbody><tr><td>I</td><td>92.670</td><td>3.707</td><td>1.390.054</td></tr>
<tr><td>II</td><td>98.813</td><td>3.953</td><td>1.482.197</td></tr>
<tr><td>III</td><td>102.476</td><td>4.099</td><td>1.537.133</td></tr>
<tr><td>IV</td><td>106.846</td><td>4.274</td><td>1.602.690</td></tr>
<tr><td>V</td><td>109.208</td><td>4.368</td><td>1.638.117</td></tr>
<tr><td>VI</td><td>114.524</td><td>4.581</td><td>1.717.857</td></tr>
<tr><td>VII</td><td>131.653</td><td>5.266</td><td>1.974.792</td></tr>
<tr><td>VIII</td><td>144.646</td><td>5.786</td><td>2.169.683</td></tr>
</tbody></table>
<p>ANEXO II</p>
<p>Como ampliación ó desenvolvemento do artigo 10 deste convenio, este quedará redactado da seguinte forma:</p>
<p>«O persoal que no momento da sinatura do convenio de 1990 viña desfrutando do servicio de transporte que a empresa realiza, traxecto Sarria-fábrica e viceversa, continuará co seu desfrute mentres siga prestando os seus servicios á sociedade, e que afecta, única e exclusivamente, ós traballadores que a seguir se relacionan:</p>
<p>* Avelino Rodríguez Nieto.</p>
<p>* Santiago Díaz Rivas.</p>
<p>* Julio López Gómez.</p>
<p>* Miguel-A. Moscoso Mao.</p>
<p>* David-M. López Fernández.</p>
<p>* Higinio López Melle.</p>
<p>* Carlos López Arias».</p>

