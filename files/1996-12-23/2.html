---
date: '1996-12-23'
id: CB0E
page: 11
number: 249
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 12 de novembro de 1996 pola que se convocan cursos de iniciación e de
  perfeccionamento de lingua galega para mestres e profesores de secundaria, de
  ensinanzas especiais e de formación profesional, dos centros públicos,
  privados e privados concertados da Comunidade Autónoma de Galicia.
range: Orde
url: 'https://www.xunta.gal/dog/Publicados/1996/19961223/AnuncioCB0E_gl.html'
---
<p>Tanto a Lei 3/1983, de normalización lingüística, coma o Decreto 247/1995, que a desenvolve no tocante ó ensino non universitario buscan, por unha parte, que os alumnos vaian acabando cada unha das etapas do ensino cun dominio semellante do galego e do castelán, e, por outra, que o galego sexa a lingua de uso habitual non só da Administración educativa, senón tamén das actividades relacionais, organizativas e culturais dos centros educativos.</p>
<p>Para axudar a isto cómpre contar cun profesorado que coñeza e domine o galego dun xeito suficiente non só para imparti-las clases no idioma propio de Galicia, senón tamén para facelo coa calidade que axude a mellora-lo dominio que desa lingua teñen os alumnos.</p>
<p>A promoción e o ensino da lingua galega correspóndenlle á Consellería de Educación e Ordenación Unversitaria, tal e como o determinan os decretos 346/1996, polo que se establece a estructura orgánica da propia consellería, e 247/1995, antes citado. Consecuentemente, é labor desa consellería a organización dos cursos e das actividades formativas precisas para que o persoal ó seu servicio acade o necesario dominio oral e escrito do idioma galego.</p>
<p>Por todo isto, e facendo constar (de acordo co que establece a Orde do 2 de xuño de 1986, de tramitación anticipada de expedientes de gasto, modificada pola Orde do 18 de outubro de 1991) que o gasto que se proxecta coa presente orde está condicionado á existencia de crédito adecuado e suficiente no orzamento da Comunidade Autónoma de Galicia para 1997, neste momento en trámite parlamentario, a Consellería de Educación e Ordenación Universitaria,</p>
<p>DISPÓN:</p>
<p>Artigo 1º</p>
<p>1. Convócanse cursos de iniciación e de perfeccionamento de lingua galega para mestres e profesores de secundaria, de ensinanzas especiais e de formación profesional, dos centros públicos, privados e privados concertados da Comunidade Autónoma de Galicia, que se celebrarán naquelas localidades que determine a Consellería de Educación e Ordenación Universitaria, a través da Dirección Xeral de Política Lingüística, segundo as solicitudes e a súa distribución xeográfica. Estes cursos celebraranse ó longo do ano 1997.</p>
<p>2. A data do comezo dos cursos, o lugar de celebración e o horario destes determinaraos a Consellería de Educación e Ordenación Universitaria, a través da Dirección Xeral de Política Lingüística.</p>
<p>Artigo 2º</p>
<p>As solicitudes presentaranse, utilizando o modelo de formulario que figura como anexo a esta orde, no rexistro das respectivas delegacións provinciais da Consellería de Educación e Ordenación Universitaria, ou ben por calquera dos medios que recolle o artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación remata o 30 de xaneiro de 1997.</p>
<p>Artigo 3º</p>
<p>O número de asistentes a cada curso será de 30 como máximo e de 15 como mínimo.</p>
<p>Artigo 4º</p>
<p>1. Admitiranse tódolos mestres e profesores solicitantes, segundo os datos debidamente acreditados que fagan constar na súa solicitude, asignándolles praza nunha localidade determinada en función das necesidades organizativas.</p>
<p>2. Para acceder ó curso de perfeccionamento será requisito indispensable ter aprobado o curso de iniciación (ou telo validado segundo o establecen as respectivas ordes da Consellería de Educación e Ordenación Universitaria). Ó formulario de solicitude unirase unha copia compulsada da correspondente certificación ou validación.</p>
<p>Artigo 5º</p>
<p>1. Os cursos terán unha duración de 75 horas e responderán ós contidos sinalados na Orde do 1 de marzo de 1989, pola que se regulan os cursos de iniciación e de perfeccionamento.</p>
<p>2. A asistencia ás clases é obrigatoria. A ausencia de cada un dos asistentes non poderá ser superior ó 10% da duración total do curso.</p>
<p>3. A avaliación que se realice nestes cursos deberá responder ós principios de formativa e continua e terá en conta o dominio oral e escrito do idioma, efectuándose as probas necesarias. Ó remate de cada curso, ós profesores asistentes que teñan superadas as distintas fases da avaliación outorgaráselles un certificado coa calificación de «apto».</p>
<p>Artigo 6º</p>
<p>En tódolos cursos poderanse aboar bolsas de asistencia destinadas ós profesores alumnos en activo, para o desprazamento desde o seu centro de destino ó centro onde se celebre o curso, sempre que este último estea situado nun concello distinto.</p>
<p>Artigo 7º</p>
<p>Tódalas actividades que se realicen nos cursos faranse segundo o establecido na Lei 3/1983, do 15 de</p>
<p>xuño, de normalización lingüística (disposición adicional) e no Decreto 173/1982, do 17 de novembro, sobre a normativización da lingua galega.</p>
<p>Disposición derradeira</p>
<p>Primeiro.-Autorízase o director xeral de Política Lingüística para dictar, no ámbito das súas competencias,</p>
<p>as resolucións que sexan necesarias para o desenvolvemento desta orde.</p>
<p>Segundo.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 12 de novembro de 1996.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>9370</p>

