---
date: '2009-12-31'
page: 19
number: 254
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 442/2009, do 11 de decembro, polo que se modifica o Decreto 127/2006,
  do 27 de xullo, polo que se crea o Consello Galego da Inmigración.
range: Decreto
---
<p>Mediante o Decreto 127/2006, do 27 de xullo, creouse o Consello Galego da Inmigración, integrado na Administración da Comunidade Autónoma de Galicia a través da Secretaría Xeral de Emigración, como órgano colexiado de consulta, asesoramento e colaboración.</p>
<p>Na letra a) do número 1 do artigo 8º establécese que a Administración pública autonómica estará representada no devandito consello por once representantes de diferentes departamentos e centros directivos da Xunta de Galicia, e enuméranse estes segundo o sinalado no Decreto 211/2005, do 3 de agosto, polo que se establece a estrutura orgánica da Xunta de Galicia, e no Decreto 231/2005, do 11 de agosto, polo que se establecen os centros directivos dependentes da Presidencia da Xunta de Galicia.</p>
<p>Os ditos decretos foron derrogados polo Decreto 79/2009, do 19 de abril, polo que se establece a estrutura orgánica da Xunta de Galicia, e polo Decreto 82/2009, do 21 de abril, polo que se establecen os centros directivos dependentes da Presidencia da Xunta de Galicia, respectivamente, sendo necesario, polo tanto, modificar a redacción da letra a) do número 1 do artigo 8º do Decreto 127/2006, do 27 de xullo.</p>
<p>Co obxecto de gañar en eficacia e operatividade, considérase conveniente establecer os representantes de cada departamento aludindo ás competencias de cada un, con independencia da estrutura orgánica que poida ter a Xunta de Galicia en cada momento.</p>
<p>Por todo iso, por proposta do conselleiro de Presidencia, Administracións Públicas e Xustiza e logo da deliberación do Consello da Xunta de Galicia, na súa reunión do día once de decembro de dous mil nove,</p>
<p>DISPOÑO:</p>
<p>Artigo único.-Modifícase o Decreto 127/2006, do 27 de xullo, polo que se crea o Consello Galego da Inmigración, de conformidade co disposto no seguinte punto:</p>
<p>A letra a) do número 1 do artigo 8º queda redactada da seguinte forma:</p>
<p>«a) Once representantes da Administración autonómica con rango de director/a xeral ou secretario/a xeral polas áreas competenciais establecidas, propostos polo/a titular do departamento competente:</p>
<p>-Un/unha do departamento con competencias en materia de igualdade.</p>
<p>-Un/unha do departamento con competencias en materia de inclusión social.</p>
<p>-Un/unha do departamento con competencias en materia de xustiza.</p>
<p>-Un/unha do departamento con competencias en materia de economía.</p>
<p>-Un/unha do departamento con competencias en materia de educación.</p>
<p>-Un/unha do departamento con competencias en materia de cultura.</p>
<p>-Un/unha do departamento con competencias en materia de sanidade.</p>
<p>-Un/unha do departamento con competencias en materia de traballo.</p>
<p>-Un/unha do departamento con competencias en materia de vivenda.</p>
<p>-Un/unha do departamento con competencias en materia de cooperación ao desenvolvemento.</p>
<p>-Un/unha representante dos órganos superiores dependentes da Presidencia da Xunta de Galicia».</p>
<p>Engádese un novo parágrafo ao artigo 8º:</p>
<p>«3. A representación da Xunta de Galicia proporase unha vez coñecida a representación das outras entidades integrantes do consello, para os efectos de tender a unha composición equilibrada das mulleres e dos homes na toma de decisións».</p>
<p>Disposicións derradeiras</p>
<p>Primeira.-Facúltase o secretario xeral da Emigración para ditar cantas disposicións sexan necesarias para o desenvolvemento e execución deste decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, once de decembro de dous mil nove.</p>
<p>Alberto Núñez Feijóo</p>
<p>Presidente</p>
<p>Alfonso Rueda Valenzuela</p>
<p>Conselleiro de Presidencia, Administracións Públicas e Xustiza</p>

