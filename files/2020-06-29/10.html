---
date: '2020-06-29'
id: G0003-190620-0002
page: 25554
number: 127
agency: Servizo Galego de Saúde
section: III. Outras disposicións.
title: >-
  RESOLUCIÓN do 17 de xuño de 2020 pola que se publica o encargo á Axencia
  Galega para a Xestión do Coñecemento en Saúde (Acis) da xestión da formación
  derivada do Programa de formación de pacientes e cidadanía.
range: Resolución
url: >-
  https://www.xunta.gal/dog/Publicados/2020/20200629/AnuncioG0003-190620-0002_gl.html
---
<p>Coa finalidade de dar cumprimento ao disposto no artigo 8.4 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, procédese a publicar no <em>Diario Oficial de Galicia</em> o encargo á Axencia Galega para a Xestión do Coñecemento en Saúde (Acis) da xestión da formación derivada do Programa de formación de pacientes e cidadanía.</p>
    <p>Para xeral coñecemento, disponse a súa publicación como anexo a esta resolución.</p>
    <h2>ANEXO</h2>
    <p>Resolución pola que se encarga á Axencia Galega para a Xestión do Coñecemento en Saúde (Acis) a xestión da formación derivada do Programa de Formación de Pacientes e Cidadanía.</p>
    <p>Primeiro. Por resolución do conselleiro de Sanidade, do 16 de xuño de 2020 acordouse encargar á Axencia Galega para a Xestión do Coñecemento en Saúde (Acis), como medio propio personificado, a xestión dun total de 80 obradoiros de formación, 2 edicións de Paciente Competente en Enfermidade Renal e 10 cursos sobre violencia de xénero, así como o desenvolvemento e implementación de actividades de formación e información <em>on-line </em>dirixidas á cidadanía, dentro das actividades de formación do Programa de formación de pacientes e cidadanía, e establecéronse as condicións para a realización das actividades encomendadas.</p>
    <p>O artigo 5 dos estatutos da Acis, aprobados polo Decreto 112/2015, do 31 de xullo, determina que, para os efectos previstos na normativa de contratos do sector público, a Axencia Galega para a Xestión do Coñecemento en Saúde ten a condición de medio propio e servizo técnico da Administración xeral da Comunidade Autónoma de Galicia e dos poderes adxudicadores dela dependentes, polo que está obrigada a realizar os traballos que aquela ou estes lle encomenden, dando especial prioridade aos que sexan urxentes ou que se lle ordenen como consecuencia das situacións de urxencia que se declaren.</p>
    <p>As relacións da Axencia cos poderes adxudicadores dos cales é medio propio e servizo técnico teñen natureza instrumental e non contractual, e articúlanse a través de encomendas de xestión das previstas na normativa de contratos do sector público, polo que, para todos os efectos, son de carácter interno, dependente e subordinado.</p>
    <p>De conformidade co anterior, resulta de aplicación o artigo 32 da Lei 9/2017, do 8 de novembro, de contratos do sector público, por canto regula os encargos dos poderes adxudicadores a medios propios personificados, establecendo que os poderes adxudicadores poderán organizarse executando de maneira directa prestacións propias dos contratos de obras, subministracións, servizos, concesión de obras e concesión de servizos, a cambio dunha compensación tarifaria, valéndose doutra persoa xurídica distinta a eles, ben sexa de dereito público ou de dereito privado, logo de encargo a esta, con suxeición ao disposto neste artigo, sempre e cando a persoa xurídica que utilicen mereza a cualificación xurídica de medio propio personificado respecto deles de conformidade co disposto nos tres puntos seguintes, e sen prexuízo dos requisitos establecidos para os medios propios do ámbito estatal na Lei 40/2015, de 1 de outubro, de réxime xurídico do sector público.</p>
    <p>O encargo que cumpra os ditos requisitos non terá a consideración de contrato.</p>
    <p>Segundo. <em>Actividades a que se refire</em></p>
    <p>O obxecto do encargo é a realización pola Acis, entre outros, dun total de 80 obradoiros de formación, 2 edicións de Paciente Competente en Enfermidade Renal e 10 cursos sobre violencia de xénero, así como o desenvolvemento e implementación de actividades de formación e información <em>on-line</em> dirixidas á cidadanía. </p>
    <p>Terceiro. <em>Alcance da xestión</em></p>
    <p>A Axencia encargarase de realizar as seguintes tarefas:</p>
    <p>a) A xestión do acceso do alumnado proposto para cada actividade. </p>
    <p>b) A programación, planificación e xestión das actividades formativas propostas polo Servizo Galego de Saude, dentro dos límites orzamentarios establecidos.</p>
    <p>c) A resolución das incidencias que poidan xurdir nos accesos á plataforma de contidos e recursos técnicos.</p>
    <p>A xestión das actividades formativas por parte da Acis incluirá a xestión das inscricións dos destinatarios, a planificación, programación, disposición e/ou contratación dos recursos formativos, humanos e materiais para a realización das actividades, a supervisión da execución dos cursos, a avaliación da satisfacción dos asistentes e da calidade da formación, a obtención de certificados de asistencia e de avaliación, a xestión económica das actividades formativas e a información sobre as actividades encomendadas para o seu control e verificación.</p>
    <p>A Acis, no desenvolvemento da actividade encomendada, seguirá as directrices e instrucións da Consellería de Sanidade-Sergas, á cal lle corresponden os poderes de verificación e control da encomenda. </p>
    <p>A Subdirección Xeral de Humanización e Atención á Cidadanía do Servizo Galego de Saúde, como promotora e responsable da iniciativa, verificará e controlará esta encomenda.</p>
    <p>Cuarto. <em>Prazo de vixencia</em></p>
    <p>O presente encargo terá vixencia ata o 31 de decembro de 2020</p>
    <p>Santiago de Compostela, 17 de xuño de 2020</p>
    <footer><p>Antonio Fernandez-Campa García-Bernardo<br>Xerente do Servizo Galego de Saúde</p></footer>

