---
date: '2000-04-05'
id: 792A
page: 4
number: 67
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 30 de marzo de 2000 pola que se dictan normas para garanti-lo
  mantemento dos servicios esenciais nos Servicios de Defensa contra Incendios
  Forestais, Medio Ambiente Natural e Montes e Industrias Forestais da
  Consellería de Medio Ambiente, durante a folga convocada para os días 6 de
  abril, 4 de maio e 1 de xuño de 2000.
range: Orde
url: 'https://www.xunta.gal/dog/Publicados/2000/20000405/Anuncio792A_gl.html'
---
<p>O exercicio do dereito de folga na Administración da Comunidade Autónoma de Galicia está condicionado ó mantemento dos servicios esenciais, de acordo co Decreto 155/1988, do 9 de xuño, o que significa, tal como declarou o Tribunal Constitucional, que o dereito da comunidade a estas prestacións vitais é prioritario respecto do dereito á folga, se ben esta prioridade necesita ser contrastada en cada situación de folga e sometida ó principio de proporcionalidade dos sacrificios impostos ós folguistas e ós beneficiados polo servicio, no que atinxe ós dereitos fundamentais, as liberdades públicas e os bens constitucionais protexidos.</p>
<p>A central sindical Converxencia Intersindical Galega (CIG), mediante escrito de data 8 de marzo de 2000, comunica a convocatoria de folga nos Servicios de Defensa contra Incendios Forestais, Medio Ambiente Natural e Montes e Industrias Forestais da Consellería de Medio Ambiente, no ámbito de toda a Comunidade Autónoma, precisando que afectará a tódolos traballadores dos ditos servicios e que se levará a cabo entre as 00 e e as 24 horas dos días sinalados.</p>
<p>O mencionado Decreto 155/1988, do 9 de xuño, polo que se dictan normas para garanti-la prestación dos servicios esenciais no ámbito da Comunidade Autónoma, por unha parte establece que terán a consideración de servicios esenciais, entre outros polo que respecta ós prestados por esta consellería en</p>
<p>relación coa sinalada convocatoria de folga, os de vixilancia e extinción de incendios; mantemento de edificios, bens e instalacións públicas (artigo 2º); e por outra, faculta o conselleiro competente por razón dos ditos servicios esenciais afectados para que, mediante orde, determine, oído o comité de folga, o mínimo de actividade necesaria para asegura-lo mantemento de tales servicios, así como para a fixación do persoal preciso para a súa prestación (artigo 3º).</p>
<p>A motivación da concreta determinación do mínimo de actividade e da fixación do persoal preciso para asegura-lo mantemento dos servicios esenciais prestados por esta consellería afectados pola presente convocatoria de folga, e que se contén nesta orde, é, respecto a cada un de eles, atendendo ás funcións que establece o Decreto 293/1997, do 1 de outubro, polo que se aproba o Regulamento da escala de axentes forestais, é a seguinte:</p>
<p>-Nos distritos forestais, nos que se reflicten, entre outras, as competencias encomendadas ós Servicios de Defensa contra Incendios Forestais, a imprevisibilidade do feito causante da prestación do servicio esencial de defensa contra incendios e a indeterminabilidade das súas consecuencias en canto a vidas e facendas, ante o que sería de aplicación plenamente e sen posibilidade de restricción ningunha o principio de que salus populi maxima lex esto se sucedera que fora mester, obviamente a xuízo dos responsables do servicio, a utilización do total dos efectivos de que se dispón.</p>
<p>-Nos Servicios de Montes e Industrias Forestais, a realización de funcións de vixilancia de bens e instalacións públicas dependentes dos ditos Servicios.</p>
<p>-Nos Servicios de Medio Ambiente Natural, a realización de funcións de vixilancia e mantemento de edificios, bens e instalacións públicas, entre os que deben considerarse incluídos aqueles bens de dominio público ós que a Lei 7/1992, de pesca fluvial de Galicia, define como augas continentais da Comunidade Autónoma de Galicia.</p>
<p>Por todo iso, de conformidade e en uso das atribucións que me confire o Decreto 155/1988, de 9 de xuño, e oído o comité de folga,</p>
<p>DISPOÑO:</p>
<p>Artigo 1º</p>
<p>O mínimo de actividade e o persoal preciso para asegura-lo mantemento dos servicios esenciais prestados por esta consellería afectados pola folga convocada para os días 6 de abril, 4 de maio e 1 de xuño de 2000 é o seguinte:</p>
<p>Distritos forestais.</p>
<p>-Na cabeceira de cada un dos distritos:</p>
<p>Un axente forestal con funcións no ámbito da defensa contra incendios forestais.</p>
<p>-En cada unha das comarcas forestais:</p>
<p>Un axente forestal con funcións no ámbito da defensa contra incendios forestais.</p>
<p>No caso de que durante os días de folga se producisen incendios que, a xuízo dos responsables do servicio, obrigasen a adoptar medidas complementarias ás adoptadas co persoal previsto como mínimo, este poderá elevarse ata o cen por cento.</p>
<p>Servicios de montes e industrias forestais.</p>
<p>-Viveiros forestais e instalacións afíns:</p>
<p>Un axente forestal responsable de cada instalación, de se-lo caso.</p>
<p>Distritos dos servicios de medio ambiente natural.</p>
<p>-En cada unha das súas comarcas:</p>
<p>Un axente forestal con funcións no ámbito da vixilancia das augas continentais da Comunidade Autónoma e do seu uso sociorecreativo, espacios naturais protexidos e instalacións.</p>
<p>Artigo 2º</p>
<p>A designación nominal, con carácter rotatorio se é o caso, do persoal que deberá cubri-los distintos servicios será feita polos respectivos delegados provinciais da Consellería de Medio Ambiente e publicada nos taboleiros de anuncios de cada centro de traballo.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 30 de marzo de 2000.</p>
<p>José Carlos del Álamo Jiménez</p>
<p>Conselleiro de Medio Ambiente</p>

