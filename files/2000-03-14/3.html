---
date: '2000-03-14'
id: 655A
page: 3
number: 51
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 3 de marzo de 2000 pola que se desenvolven programas de animación e
  apoio a medidas de estratexia para potenciar accións de emprego no sector
  agrario.
range: Orde
url: 'https://www.xunta.gal/dog/Publicados/2000/20000314/Anuncio655A_gl.html'
---
<p>Dentro da Política Agraria Común, a Unión Europea propón, entre outros, a activación das zonas rurais instrumentando medidas agroambientais que fomenten o desenvolvemento do sector agrario, respondendo así á crecente demanda, por parte da sociedade, de productos de calidade con garantía de salubridade referenciada.</p>
<p>Por outra banda e de acordo co Tratado da Unión Europea: «A Unión Europea ten a misión de promover un progreso económico e social equilibrado e sostido, un alto nivel de emprego e de protección social, a elevación de nivel e calidade de vida, a cohesión económica e social e a solidariedade entre los Estados membros».</p>
<p>O tratado tamén fai referencia no seu artigo 130.A: «A Comunidade proporase, en particular, reduci-las diferencias entre os niveis de desenvolvemento das diversas rexións e o atraso das rexións menos favorecidas, incluído as zonas rurais».</p>
<p>Ata xullo de 1997, cando o novo Tratado de Amsterdam incorpora un novo capítulo en materia de emprego, este era competencia exclusiva dos Estados membros. A partir da anterior data e tendo como base o denominado «Pacto territorial a favor do emprego» ábrese un novo documento de traballo, que deberá estar consensuado entre autoridades rexionais e locais, ou ambas, e representantes dos sectores económicos e sindicais, que recollerá unha serie de compromisos concretos, asumidos por cada participante e unha serie de propostas prácticas de activación.</p>
<p>Neste sentido, dentro do procedemento do dito pacto, a Xunta de Galicia, e dentro desta, na súa parte correspondente, a Consellería de Agricultura, Gandería e Política Agroalimentaria, presentou entre outros un plan de emprego, dentro do complexo agrogandeiro, que recolle un conxunto de propostas prácticas de activación denominado: «Plan integral de expansión de produccións agrarias alternativas ou complementarias».</p>
<p>Co dito plan preténdese buscar produccións agrarias alternativas ou complementarias interesantes baseadas nunha imaxe de producto de calidade organoléptica e sanitaria diferenciada e tipificada a través de técnicas normativizadas da súa producción e transformación, as ditas técnicas serán identificadas baixo a denominación «Producción Integrada» (PI).</p>
<p>Por outra banda, preténdese potencia-los ciclos integrais propios dos cultivos, mellorando a estabilidade e as rendas; a creación de liñas de potenciación de servicios, técnicas cualificadas de xestión das actividades máis especializadas dos cultivos, e a promoción e potenciación dos ciclos integrais (producción-transformación-comercialización) das produccións agrarias altenativas ou complementarias.</p>
<p>Estas accións levarán consigo adquisición dun valor subsidiario de incremento das rendas das explotacións agrarias favorecendo así un aumento da economía e consecuentemente unha estabilización ou aumento do emprego no sector rural.</p>
<p>Esta convocatoria axústase ó disposto no artigo 78 da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, e, en concreto, no relativo ós principios de obxectividade, concorrencia e publicidade na concesión das axudas e subvencións e ó establecido na Lei 7/1999, do 29 de decembro, de orzamentos xerais da Comunidade Autónoma para 2000</p>
<p>DISPOÑO:</p>
<p>Artigo 1º.-Beneficiarios.</p>
<p>Entidades agrarias, calquera que sexa a súa forma xurídica, sempre e cando estea vinculada ó sector agrario galego e xustifique dentro dos seus cometidos algún ou tódolos obxectivos e finalidades establecidos no artigo 2º desta orde.</p>
<p>Artigo 2º.-Obxecto e finalidade.</p>
<p>Esta orde ten por obxecto establece-las bases das axudas dirixidas ás entidades agrarias co obxecto de promover Iniciativas de Animación e Desenvolvemento (IAD) fomentando a cultura emprendedora de creacción de emprego a través de actividades privadas dinamizadoras do sector agrario, sempre e cando teñan como cometido algún dos seguintes fins:</p>
<p>a) Creación e afianzamento do emprego.</p>
<p>b) Busca de actividades complementarias das rendas das explotacións baseadas en produccións con comercialización garantida.</p>
<p>c) Creación de sistemas productivos de réxime asociativo que persigan a reducción de custos e/ou a mellora da calidade das materias primas e importes en xeral, así como o acondicionamento e primeira transformación das produccións en procura dun valor engadido.</p>
<p>d) Asenta-las bases estructurais para o establecemento de sistemas de producción respectuosos co medio ambiente e a saúde de consumidores e concretamente para a Producción Integrada.</p>
<p>e) A dotación tecnolóxica e de asistencia técnica para levar a cabo os programas e actividades encamiñadas a incrementa-lo nivel de formación dos asociados e traballadores.</p>
<p>Artigo 3º.-Ámbito de acción.</p>
<p>La IAD levarase a cabo dentro de programas de distinto ámbito:</p>
<p>-Programa de aspectos de deseño e estratexia:</p>
<p>Apoio a entidades agrarias locais implantadas ou de nova implantación que promovan a fixación de poboación rural en base a produccións integrais dos productos agrarios.</p>
<p>-Programa de aspecto específico:</p>
<p>Apoio a entidades agrarias de ámbito comarcal, implantadas ou de nova implantación dirixidas á posta en marcha de tecnoloxías que leven consigo a potenciación dos ciclos integrais dentro da PI.</p>
<p>-Programa de aspecto temático:</p>
<p>Apoio a entidades agrarias de ámbito autonómico implantadas ou de nova implantación dirixidas a accións de aproveitamento de metodoloxías innovadoras dentro do marco do respecto ó medio ambiente e aplicables no sector agrario.</p>
<p>Artigo 4º.-Clase e contía das axudas.</p>
<p>1. Asistencia técnica.</p>
<p>Para a realización dos distintos programas productivos obxecto da actividade da entidade agraria de que se trate, e en especial novos programas de desenvolvemento sostible ou producción integrada, fomentarase a asistencia técnica por vías distintas:</p>
<p>a) Contratación de persoal técnico con carácter exclusivo e por un período mínimo de tres anos.</p>
<p>A contía da subvención, que poderá defender ata o 70% do custo do contrato, modularase en función da importancia do programa que se vai desenvolver.</p>
<p>b) Contratación de persoal técnico e auxiliar por un período de tempo inferior a 3 años ou ben con carácter eventual ou de tempada. Nese caso a subvención poderá chegar ata o 50% do custo do contrato.</p>
<p>c) Sinatura de contratos homologados con empresas de servicios de garantía suficiente para responsabilizarse do seguimento e asistencia en programas agrarios e concretamente a PI.</p>
<p>A subvención modularase en función do volume de explotacións en programa, chegando como máximo ó 50% do custo do contrato.</p>
<p>d) Creación e mellora das empresas de servicios agrarios.</p>
<p>Poderá subvencionarse a contratación de persoal técnico nos mesmos termos que nas letras a) e b) anteriores.</p>
<p>Ademais será posible atender aqueles investimentos necesarios para o establecemento da empresa e, sobre todo, para a dotación tecnolóxica necesaria para atender aqueles programas agrarios promovidos pola Consellería de Agricultura, Gandería e Política Agroalimentaria. A porcentaxe máxima de subvención será do 50%.</p>
<p>2. Adquisición de bens e servicios necesarios.</p>
<p>Para a correcta execución do programa presentado pola agrupación, asociación ou institución encamiñado a algún dos fins do artigo 1º.</p>
<p>A contía da subvención terá un máximo do 75% en función da prioridade do programa segundo o artigo 3º desta orde e outras características como innovación, repercusión e risco asumido pola entidade agraria.</p>
<p>3. Estudios de viabilidade.</p>
<p>Para o desenvolvemento de ciclos integrais e dentro do marco de PI ata o 100% do custo da súa elaboración cun máximo de 1.000.000 de ptas. de subvención.</p>
<p>4. Accións de I+D.</p>
<p>Promoverase a realización de actuacións encamiñadas á investigación e desenvolvemento que faciliten un mellor posicionamento das produccións no mercado, que persigan un desenvolvemento sostido, que pretendan a recuperación de variedades autóctonas, o establecemento de cultivos alternativos, ou calquera outra relacionada coa consecución dos programas agrarios que se presenten .</p>
<p>Neste sentido poderán incentivarse distintas vías:</p>
<p>a) A realización de ensaios, proxectos de demostración e calquera outro tipo de estudio de campo ou de laboratorio dirixido á mellora do sistema productivo ou da comercialización das produccións. Ata o 75% do custo da súa realización. A realización destes traballos poderá facerse en colaboración con entidades públicas ou privadas e neste caso a subvención poderá chegar ata o 50% do custo esixíndose a formalización dos correspondentes contratos ou acordos de colaboración.</p>
<p>b) Os investimentos ou instalacións e bens necesarios para levar a cabo os programas de I+D pola propia entidade subvencionaranse ata un máximo do 50%.</p>
<p>5. Tamén poderá subvencionarse ata o 100% a realización de congresos, cursos, viaxes ou conferencias destinados a incrementa-lo nivel de formación do persoal técnico ou dos productores e que se enmarquen dentro dun programa agrario que se considere de interese para o sector.</p>
<p>Os datos terán que ser cubertos polo interesado de acordo co modelo do anexo IV desta orde.</p>
<p>Artigo 5º.-Accións prioritarias.</p>
<p>Tendo en conta que as axudas reguladas nesta orde se outorgan con cargo a un orzamento limitado, segundo o disposto no seu artigo baixo o principio de concorrencia competitiva, establécense os seguintes criterios de méritos para a súa adxudicación, dos que os datos terán que ser cubertos polo interesado de acordo co modelo do anexo III desta orde:</p>
<p>-Nº de empregos que se van xerar.</p>
<p>-Nº de empregos de mantemento.</p>
<p>-Tipo de programa.</p>
<p>-Modalidade do programa.</p>
<p>-Afección do programa ó desenvolvemento de ciclos integrais (producción-transformación-comercialización).</p>
<p>-Implicación dos programas na posta en funcionamento de sistemas de producción integrada.</p>
<p>-Grao de garantía de comercialización das produccións que se establecen como alternativas ou complementarias.</p>
<p>-Entidades agrarias con explotacións situadas maioritariamente en zonas desfavorecidas ou de montaña.</p>
<p>-Entidades agrarias con explotacións maioritariamente consideradas prioritarias segundo a Lei 19/1995, do 4 de xullo, e Orde do 16 de xuño de 1998 (DOG nº 121 do 25 de xuño).</p>
<p>Artigo 6º.-Solicitudes.</p>
<p>Tódalas solicitudes presentaranse, preferentemente, nas delegacións provinciais da Consellería de Agricultura, Gandería e Política Agroalimentaria ou na forma prevista no artigo 38 da Lei de réxime xurídico das administracións públicas e do procedemento administrativo común dentro dos 30 días naturais contados a partir do seguinte ó da publicación desta orde no Diario Oficial de Galicia de acordo co modelo do anexo I e anexo II.</p>
<p>Ás solicitudes xuntaráselles a seguinte documentación:</p>
<p>1. Acta de constitución da entidade.</p>
<p>2. Relación nominal dos socios titulares das explotacións que participen no programa.</p>
<p>3. Código de identificación fiscal e certificado orixinal da conta bancaria da entidade.</p>
<p>4. Programa de actuación que se pretende desenvolver, obxectivos e orzamento pormenorizado do programa e prazo de execución.</p>
<p>5. Relación dos técnicos responsables da súa execución, se é o caso, así como do persoal contratado pola entidade vinculada á existencia do programa.</p>
<p>6. Xustificación dos empregos que consolida e xera o programa que se pretende levar a cabo.</p>
<p>7. Factura pro-forma dos equipos que se van adquirir, se é o caso.</p>
<p>8. Declaración de conxunto de tódalas solicitudes efectuadas ou concedidas, para un mesmo proxecto, das distintas administracións públicas competentes.</p>
<p>A resolución do expediente correspóndelle ó conselleiro, por proposta do director xeral de Producción Agropecuaria, debendo ser notificada ós interesados nun prazo máximo de seis meses contados a partir da data na que a solicitude tivese entrada no rexistro do órgano competente para a súa tramitación. Transcorridos os seis meses sen que se notificase a resolución, esta entenderase desestimada.</p>
<p>Contra esta resolución, que pon fin á vía administrativa, poderá recorrerse potestativamente en reposición perante o mesmo órgano que a dictase nos prazos establecidos no artigo 117 da Lei 30/1992, segundo redacción dada pola Lei 4/1999, ou ben poderá ser impugnada directamente ante o órgano xurisdicional contencioso-administrativo no prazo establecido no artigo 46 da Lei reguladora da xuridicción contencioso-administrativa.</p>
<p>Artigo 7º.-Outras obrigas dos beneficiarios.</p>
<p>O beneficiario/s terá a obriga de facilitar toda a información que lles sexa requirida pola Intervención Xeral da Comunidade Autónoma, o Tibunal de Contas e o Consello de Contas, no exercicio das súas funcións de fiscalización e control do destino das axudas.</p>
<p>Toda alteración das condicións tidas en conta para a concesión da subvención, e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>As accións subvencionables deberán iniciarse, en todo caso, con posterioridade á entrada en vigor desta orde.</p>
<p>Artigo 8º.-Xustificacións.</p>
<p>1. As actuacións previstas nos programas aprobados finalizaranse antes do 15 de outubro de 2000.</p>
<p>A agrupación beneficiaria comunicaralle a finalización da execución do programa preferentemente á delegación provincial da Consellería de Agricultura, Gandería e Política Agroalimentaria, e xuntará os xustificantes do investimento e, en todo caso, unha memoria explicativa sobre a súa realización, antes da data indicada no parágrafo anterior, aclarando o grao de cumprimento do especificado no anexo III desta orde.</p>
<p>2. A contía total das axudas satisfarase de acordo co nivel de execución do programa subvencionado,</p>
<p>logo da comprobación por parte dos servicios correspondentes da Consellería de Agricultura, Gandería e Política Agroalimentaria.</p>
<p>3. O incumprimento dos programas propostos supoñerá a perda total ou parcial da axuda, así como a obriga de restituí-las cantidades percibidas, sen prexuízo doutras responsabilidades en que puidesen incorre-los beneficiarios.</p>
<p>4. Para poder percibi-la axuda, a entidade beneficiaria terá que acreditar que se encontra ó día da súas obrigas tributarias e coa Seguridade Social e de non ter pendente débeda ningunha, por ningún concepto, coa Administración pública da Comunidade Autónoma.</p>
<p>5. Declaración complementaria do conxunto das axudas solicitadas, tanto aprobadas ou concedidas como as pendentes de resolución para este mesmo proxecto, das distintas administracións públicas.</p>
<p>Artigo 9º.-Compatibilidade.</p>
<p>As agrupacións con programas de mellora da eficacia dos sistemas productivos das explotacións, presentados e aprobados no marco do establecido nesta orde e que esixan para a súa execución a contratación de persoal técnico especializado con dedicación exclusiva a eles, poderán acollerse ás axudas previstas no Real decreto 204/1996, sobre mellora da estructura das explotacións agrarias para as agrupacións de xestión de explotacións no relativo á contratación de persoal técnico. Neste caso a axuda concedida no marco do precitado real decreto poderá completarse coa prevista nesta orde sen superar entre ámbalas dúas a contía establecida no artigo 4º.</p>
<p>Artigo 10º.-Financiamento.</p>
<p>O pagamento das axudas efectuarase con cargo ós conceptos orzamentarios 09.03.711B.770.0 e 09.03.711B.780.0 dos orzamentos xerais da Comunidade Autónoma de Galicia para 2000, dotados con 128.571.357 ptas. e 75.000.000 de ptas. respectivamente, así como con cargo ós remanentes adicionais que puideran existir nos mesmos conceptos.</p>
<p>Poderán comprometerse subvencións con carácter plurianual, para o ano 2001 por contía máxima de 30.000.000 de ptas. ó ano na aplicación orzamentaria 09.03.711B.770.0 e por 25.000.000 ptas. ó ano na aplicación 09.03.711B.780.0.</p>
<p>Disposicións derradeiras</p>
<p>Primeira.-Facúltase o director xeral de Producción Agropecuaria para dicta-las disposicións que considere oportunas para o desenvolvemento desta orde.</p>
<p>Segunda.-Esta orde entrará en vigor o día da súa publicación no Diario Oficial de Galicia.</p>
<p>Santiago de Compostela, 3 de marzo de 2000.</p>
<p>Cástor Gago Alvarez</p>
<p>Conselleiro de Agricultura, Gandería e Política</p>
<p>Agroalimentaria</p>

