---
date: '2001-03-27'
id: 52A6
page: 3
number: 61
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 21 de marzo de 2001 pola que se modifica a do 17 de xullo de 2000, de
  regulación da prestación ortoprotésica na Comunidade Autónoma de Galicia.
range: Orde
url: 'https://www.xunta.gal/dog/Publicados/2001/20010327/Anuncio52A6_gl.html'
---
<p>O 1 de novembro de 2000 entrou en vigor a orde da Consellería de Sanidade e Servicios Sociais, do 17 de xullo de 2000, de regulación da prestación ortoprotésica na Comunidade Autónoma de Galicia, que ten por obxecto a aprobación do Catálogo Xeral de Material Ortoprotésico. O referido catálogo contén os productos sanitarios suxeitos a financiamento polo Servicio Galego de Saúde ás persoas con dereito a cobertura sanitaria dentro do Sistema Sanitario de Saúde.</p>
<p>Por outra banda, mediante a aprobación do dito catálogo procédese á fixación para cada producto das contías máximas financiadas polo Servicio Galego de Saúde.</p>
<p>A dita orde recollía na disposición transitoria cuarta: «Mentres non se regulen na Comunidade Autónoma de Galicia as condicións e requisitos dos centros ou establecementos sanitarios que dispensan audífonos e os seus moldes adaptadores, quedan facultados para a súa dispensación os establecementos de óptica, establecementos de ortopedia e centros audiolóxicos que conten cos medios técnicos e persoal adecuado para o efecto».</p>
<p>Ademais, no Catálogo Xeral de Material Ortoprotésico que se aprobaba, figuraba no anexo V «Próteses especiais» códigos 06303025 e 06303030 respectivamente «Próteses de restauración de globo ocular» e «Próteses de restauración de globos oculares»; importe total e achega Sergas 21.000 ptas. e 42.000 ptas.</p>
<p>A necesidade desta modificación xorde unha vez advertida a imposibilidade que para os usuarios da prestación ortoprotésica comporta a obtención das ditas próteses cos importes reflectidos.</p>
<p>E en uso das facultades que me confiren os artigos 34.6º e 38 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPOÑO:</p>
<p>Artigo primeiro.-Modifícase a disposición transitoria cuarta da Orde do 17 de xullo de 2000, de regulación da prestación ortoprotésica na Comunidade Autónoma de Galicia, que queda redactada do seguinte modo: «Mentres non se regulen na Comunidade Autónoma de Galicia as condicións e os requisitos dos centros ou establecementos sanitarios que dispensan próteses restauradoras de globo ocular, audífonos e os seus moldes adaptadores, quedan facultados para a súa dispensación os establecementos de óptica, establecementos de ortopedia e centros</p>
<p>audiolóxicos que conten cos medios técnicos e persoal adecuado para o efecto.</p>
<p>Artigo segundo.-Modifícase o Catálogo Xeral de Material Ortoprotésico aprobado mediante orde da Consellería de Sanidade e Servicios Sociais do 17 de xullo de 2000, no seu apartado anexo V «Próteses especiais» códigos 06303025 e 06303030, respectivamente, «Próteses reconstrucción de globo ocular» e «Próteses reconstrucción de globos oculares»; importe total e achega do Sergas 85.000 ptas. e 170.000 ptas.</p>
<p>Disposición derradeira</p>
<p>Esta orde terá efectividade desde o 1 de novembro de 2000, data de entrada en vigor da Orde de 17 de xullo de 2000.</p>
<p>Santiago de Compostela, 21 de marzo de 2001.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>

