---
date: '2016-12-21'
id: G0424-301116-0002
page: 55346
number: 242
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 22 de novembro de 2016, da Xefatura Territorial da Coruña, pola
  que se concede a autorización administrativa previa e de construción dunha
  instalación de distribución eléctrica no concello de Monfero (expediente
  IN407A 2015/250-1).
range: Resolución
url: >-
  https://www.xunta.gal/dog/Publicados/2016/20161221/AnuncioG0424-301116-0002_gl.html
---
<p>Expediente: IN407A 2015/250-1</p>
    <p>Promotor: Unión Fenosa Distribución, S.A.</p>
    <p>Denominación da instalación: adecuación LMT EUM-708 e CT San Bartolomeu, concello de Monfero.</p>
    <p>Concello: Monfero.</p>
    <p>Feitos.</p>
    <p>1. O 25 de agosto de 2015 o promotor solicitou a autorización administrativa previa e a autorización administrativa de construción e a declaración de utilidade pública, en concreto, do proxecto de execución da instalación de distribución eléctrica indicada.</p>
    <p>No escrito recibido o 1 de agosto de 2016, Unión Fenosa Distribución, S.A. solicita a autorización administrativa previa e a de construción e desiste da petición de declaración de utilidade pública ao ter acordo amigable coa totalidade dos propietarios afectados.</p>
    <p>2. O proxecto someteuse ao trámite de información pública mediante a súa inserción no DOG do 23 de outubro de 2015, no BOP do 9 de outubro de 2015, no xornal <em>La Voz de Galicia</em> do 5 de marzo de 2016 e no taboleiro de anuncios do Concello de Monfero segundo dilixencia municipal do 5 de novembro de 2015.</p>
    <p>3. Solicitouse o preceptivo informe ás distintas administracións, organismos ou, se for o caso, empresas de servizo público ou de servizos de interese xeral afectados. O promotor manifestou a súa conformidade cos condicionados establecidos.</p>
    <p>4. Durante o período en que se someteu o proxecto ao trámite de información pública foron presentadas as seguintes alegacións:</p>
    <p>• A Asociación de Veciños de San Bartolomeu (predio número 2) manifestou o seguinte:</p>
    <p>– Nun escrito recibido o 15 de marzo de 2016 manifestan a súa desconformidade coa expropiación e fan referencia a un acordo previo.</p>
    <p>– Nun novo escrito con rexistro de entrada do 21 de marzo de 2016 manifestan a súa desconformidade coa localización do centro de transformación e coa expropiación.</p>
    <p>• Noemí Seijo Souto alega, en síntese, o seguinte:</p>
    <p>– Nun escrito recibido o 15 de marzo de 2016, que se opón á expropiación do terreo comunal pola proximidade do centro de transformación a vivendas.</p>
    <p>– Nun escrito con data de rexistro de entrada do 12 de xullo de 2016 declárase comuneira da parcela afectada polo proxecto na cal se ten previsto instalar o centro de transformación, pon en cuestión a capacidade de decisión da Asociación de Veciños de San Bartolomeu sen acordo de todos os comuneiros, e manifesta a súa oposición á colocación do centro de transformación.</p>
    <p>– Nun escrito recibido o 1 de setembro de 2016 reitérase no manifestado anteriormente, presenta un extracto dunha copia dun documento notarial e denuncia irregularidades no procedemento de toma de decisións dentro da Asociación de Veciños de San Bartolomeu.</p>
    <p>Destas alegacións deuse traslado ao promotor, que manifestou o seguinte:</p>
    <p>– Escrito recibido o 29 de xullo de 2016, no cal se valoran as alegacións presentadas pola Asociación de Veciños de San Bartolomeu (predio número 2), no cal, en síntese, manifesta que chegou a un acordo amigable co titular do predio.</p>
    <p>– Escrito con rexistro de entrada 3 de outubro de 2016, no cal se valoran as alegacións presentadas por Noemí Seijo Souto, no cal en síntese manifesta o seguinte:</p>
    <p>– Que teñen un acordo amigable para a instalación do centro de transformación coa Asociación de Veciños de San Bartolomeu, a cal manifesta ser propietaria do predio.</p>
    <p>– Noemí Seijo Souto non presenta ningún documento que demostre que este predio non é propiedade da Asociación de Veciños, por lo que Unión Fenosa Distribución, S.A. entende que por aplicación do artigo 3 da Lei de expropiación forzosa, e salvo decisión xudicial, é público e notorio que o propietario ou titular do predio en cuestión é esta asociación de veciños. Xuntan copia do título notarial acreditativo.</p>
    <p>5. Os servizos técnicos da xefatura territorial emitiron un informe favorable sobre a dita solicitude.</p>
    <p>Consideracións legais e técnicas.</p>
    <p>1. Lei 24/2013, do 26 de decembro, do sector eléctrico.</p>
    <p>2. Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>3. Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguranza en liñas eléctricas de alta tensión e as súas instrucións técnicas complementarias ITC-LAT 01 a 09.</p>
    <p>4. Real decreto 337/2014, do 9 de maio, polo que se aproban o Regulamento sobre condicións técnicas e garantías de seguranza en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>5. Real decreto 842/2002, do 2 de agosto, polo que se aproba o Regulamento electrotécnico para baixa tensión.</p>
    <p>6. As características técnicas da instalación son as seguintes:</p>
    <p>– Liña eléctrica de media tensión subterránea, a 15 kV, cunha lonxitude de 1,222 km, coa orixe no paso aéreo-subterráneo en apoio metálico nº 9 incluído no proxecto de adecuación do DC Eume 703 e 704, condutor tipo RHZ1-2 OL-12/20 kV 1×240 mm2 Al e final en cela de liña que se vai instalar no novo CT San Bartolomeu (proxectado).</p>
    <p>– Centro de transformación prefabricado San Bartolomeu, cunha potencia de 250 kVA e unha relación de transformación de 15000/400-230 V.</p>
    <p>– Desmontaxe da liña de media tensión aérea EUM-708 e do CT intemperie actual San Bartolomeu.</p>
    <p>O orzamento da instalación segundo o proxecto é de 149.531,85 €.</p>
    <p>7. En relación coas alegacións formuladas Noemí Seijo Souto e coas manifestacións do promotor ao respecto, infórmase do seguinte:</p>
    <p>– Procede declarar a Noemí Seijo Souto parte interesada no procedemento para os efectos oportunos.</p>
    <p>– As cuestións referentes á propiedade do predio e ao procedemento de toma de decisións no ámbito da Asociación de Veciños de San Bartolomeu deberán dilucidarse na xurisdicción civil.</p>
    <p>8. No expediente consta un informe favorable dos servizos técnicos desta xefatura territorial.</p>
    <p>De acordo con todo o indicado, resolvo:</p>
    <p>1. Conceder a autorización administrativa previa e a autorización administrativa de construción á instalación de distribución eléctrica indicada.</p>
    <p>2. A instalación executarase no prazo dun ano, contado a partir do día seguinte ao da publicación da presente resolución no <em>Diario Oficial de Galicia</em>.</p>
    <p>3. Para a posta en funcionamento da instalación autorizada, deberá presentar perante esta xefatura territorial unha solicitude que se acompañará da seguinte documentación:</p>
    <p>• As declaracións de conformidade relativas ao material ou equipamento e as certificacións ou homologacións, se procede.</p>
    <p>• Un certificado do director da montaxe no cal se garantirá o cumprimento das especificacións do proxecto e prescricións complementarias, se as houber, así como das regulamentacións e normas oportunas, na montaxe da instalación e posta a punto.</p>
    <p>4. Esta aprobación outórgase sen prexuízo doutras que sexan de aplicación segundo a lexislación vixente, en especial a relativa á ordenación do territorio e o ambiente.</p>
    <p>Contra esta resolución, que non é definitiva en vía administrativa, poderá interporse recurso de alzada ante o conselleiro de Economía, Emprego e Industria, no prazo dun mes, contado a partir do día seguinte ao da notificación ou publicación nos termos establecidos na Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), sen prexuízo de que os interesados poidan interpor calquera outro recurso que consideren pertinente.</p>
    <p>A Coruña, 22 de novembro de 2016</p>
    <footer><p>Isidoro Martínez Arca<br>Xefe territorial da Coruña</p></footer>

