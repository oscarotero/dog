---
date: '1998-09-09'
id: 32DE
page: 10
number: 175
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 7 de setembro de 1998 pola que se convocan seis bolsas de
  colaboración para a realización de tarefas de análise e investigación
  relacionadas co dereito autonómico galego.
range: Resolución
url: 'https://www.xunta.gal/dog/Publicados/1998/19980909/Anuncio32DE_gl.html'
---
<p>O artigo 3.1º g) da Lei 10/1989, do 10 de xullo, de modificación da Lei 4/1987, do 27 de maio, de creación da Escola Galega de Administración Pública, prevé entre os fins da escola a investigación, a documentación, o estudio e a realización de traballos de divulgación no eido da Administración pública, promovendo a súa máxima difusión.</p>
<p>De conformidade con esta disposición por Resolución do 23 de abril de 1998 convocáronse bolsas de colaboración para a realización de tarefas de análise e investigación relacionadas co dereito autonómico galego, actividades xa iniciadas polas persoas seleccionadas.</p>
<p>A importancia dos proxectos iniciados fai necesario para o seu adecuado desenvolvemento realizar unha nova convocatoria de bolsas, que se rexerá polas seguintes bases:</p>
<p>Primeira.-Obxecto.</p>
<p>A Escola Galega de Administración Pública convoca seis bolsas de colaboración en tarefas de análise e investigación, recompilación normativa e xurisprudencial, relacionadas co dereito autonómico galego.</p>
<p>Segunda.-Duración e dotación económica.</p>
<p>As bolsas rematarán o día 31 de decembro de 1998 e poderán prorrogarse no ano 1999, en función do aproveitamento do adxudicatario e das posibilidades orzamentarias da escola.</p>
<p>A dotación económica de cada bolsa será de 150.000 pesetas mensuais.</p>
<p>O importe citado aboarao a Escola Galega de Administración Pública con cargo á aplicación orzamentaria 04.50.122A.480.00 do vixente orzamento de gastos logo de certificación emitida polo director xeral xefe da Asesoría Xurídica Xeral da Xunta de Galicia acreditativa das tarefas executadas.</p>
<p>Terceira.-Natureza xurídica da relación.</p>
<p>A condición de bolseiro non xerará unha relación laboral ou administrativa coa Xunta de Galicia nin a súa inclusión na Seguridade Social.</p>
<p>Cuarta.-Requisitos dos participantes.</p>
<p>Poderán optar ás bolsas as persoas que reúnan os seguintes requisitos:</p>
<p>-Ser licenciado en dereito.</p>
<p>-Ter formación e/ou coñecementos en lingua galega.</p>
<p>Quinta.-Solicitudes.</p>
<p>As persoas interesadas presentarán no Rexistro da Escola Galega de Administración Pública, ata o 22 de setembro de 1998, a seguinte documentación:</p>
<p>a) Unha instancia de admisión para participar nas probas de selección, segundo o modelo anexo.</p>
<p>b) Currículum vitae e certificación académica na que se detallen as cualificacións obtidas.</p>
<p>c) Documentos que acrediten a formación e/ou coñecemento en lingua galega.</p>
<p>d) Memoria descritiva en cinco folios como mínimo e dez como máximo sobre compilación e actualización da normativa administrativa.</p>
<p>Estarán exentos de presenta-la documentación a que se refiren os parágrafos b), c) e d) aquelas persoas que xa tiveran participado na convocatoria efectuada por Resolución do 23 de abril de 1998.</p>
<p>Sexta.-Tribunal.</p>
<p>Presidente: o xefe do Gabinete de Asesoramento e Apoio a Actualización Normativa.</p>
<p>Vocais: o secretario da Escola Galega de Administración Pública.</p>
<p>-O xefe do Gabinete de Asuntos Constitucionais e Defensa Xurisdiccional.</p>
<p>Secretario: un funcionario dependente da Asesoría Xurídica Xeral.</p>
<p>Sétima.-Criterios para a selección dos bolseiros.</p>
<p>A selección levarase a cabo mediante a valoración dos méritos acreditados conforme o seguinte baremo:</p>
<p>a) Expediente académico: ata catro puntos.</p>
<p>b) Currículum vitae: ata dous puntos.</p>
<p>c) Coñecementos da lingua galega: ata dous puntos.</p>
<p>d) Memoria descritiva: ata cinco puntos.</p>
<p>O tribunal poderá levar a cabo unha entrevista cos aspirantes preseleccionados por teren acreditados máis de sete puntos no anterior baremo, que versará sobre os seus méritos curriculares e a memoria cunha duración máxima de quince minutos. En función do contido da entrevista, o tribunal poderá aumenta-la puntuación inicial asignada nun máximo do 25 por cento da que lles correspondese por aplicación do baremo.</p>
<p>Finalmente, o tribunal fará pública a relación de candidatos por orde de puntuación.</p>
<p>Oitava.-Réxime de colaboración.</p>
<p>Os aspirantes seleccionados incorporaranse, logo da aceptación da bolsa, no prazo de tres días naturais seguintes ó da notificación do outorgamento.</p>
<p>No caso de que un adxudicatario por calquera motivo non poida presta-la súa colaboración, será substituído polo candidato seguinte por orde de puntuación.</p>
<p>Os bolseiros prestarán a súa colaboración baixo as indicacións do xefe do Gabinete da Asesoría Xurídica Xeral a que se asignen en horario de mañá ou tarde de luns a venres no local que se estableza. Os traballos realizados quedarán en propiedade da Xunta de Galicia.</p>
<p>Os bolseiros presentarán, á finalización das bolsas, un informe sobre os traballos realizados.</p>
<p>Novena.-Cláusula xeral.</p>
<p>No caso de incumprimento das tarefas de colaboración, a escola poderá, por proposta do director xeral xefe da Asesoría Xurídica Xeral e logo de escoitar á persoa afectada, anula-la bolsa.</p>
<p>A solicitude das bolsas implica o coñecemento e aceptación das presentes bases.</p>
<p>Santiago de Compostela, 7 de setembro de 1998.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>
<p>8125</p>

