---
date: '2019-06-18'
id: G1570-070619-0001
page: 29231
number: 114
agency: Fundación Galicia Europa
section: VI. Anuncios. c) Outros anuncios.
title: >-
  ANUNCIO do 5 de xuño de 2019 polo que se convocan, en réxime de concorrencia
  competitiva, 20 prazas de formación en actividades formativas dentro do
  programa de especialización en financiamento comunitario TecEuropa-Semana
  Europea das Rexións e das Cidades.
range: Anuncio
url: >-
  https://www.xunta.gal/dog/Publicados/2019/20190618/AnuncioG1570-070619-0001_gl.html
---
<p>O día 28 de maio de 2019 publicouse no Diario Oficial de Galicia a Orde do 10 de maio de 2019 pola que se autoriza a Fundación Galicia Europa para realizar actividades formativas dentro do programa de especialización en financiamento comunitario TecEuropa e a aprobación das bases reguladoras polas que rexerán a concesión, en réxime de concorrencia competitiva, das prazas para participar no devandito programa.</p>
    <p>Segundo o establecido no artigo 15 dos estatutos da Fundación Galicia Europa (FGE), en ausencia do presidente da Fundación corresponde ao vicepresidente asinar as convocatorias públicas das axudas, subvencións e bolsas formativas da Fundación.</p>
    <p>Á vista do anteriormente exposto,</p>
    <h2>DISPOÑO:</h2>
    <p>Primeiro. Convocatoria </p>
    <p>Convocar 20 prazas para o desenvolvemento dunha edición de actividades formativas dentro do programa de especialización en financiamento comunitario TecEuropa, de conformidade coas bases reguladoras establecidas no anexo I da Orde do 10 de maio de 2019 pola que se autoriza a Fundación Galicia Europa para realizar actividades formativas dentro do programa de especialización en financiamento comunitario TecEuropa e se aproban as bases reguladoras para a súa convocatoria (en diante, bases reguladoras).</p>
    <p>Segundo. Duración e lugar de realización das actividades formativas</p>
    <p>A edición desenvolverase entre os días 7 e 11 de outubro en Bruxelas, coincidindo coa Semana Europea das Rexións e das Cidades. A Fundación Galicia Europa asesorará e prestará apoio as persoas participantes para a súa asistencia aos seminarios e obradoiros celebrados durante esa semana.</p>
    <p>Terceiro. Financiamento da actividade</p>
    <p>1. O importe destinado ao financiamento da actividade formativa ascende a un total de catorce mil euros (14.000,00 €). </p>
    <p>O financiamento desta actividade pola FGE enmárcase na epígrafe gastos por axudas e outros, axudas monetarias, con cargo á conta 65001 «Axudas monetarias individuais», do orzamento de gastos da FGE para o exercicio 2019 que ten crédito adecuado e suficiente para o seu financiamento.</p>
    <p>2. A FGE aboará un máximo de 700 € a cada persoa beneficiaria.</p>
    <p>Cuarto. Requisitos dos beneficiarios e presentación de solicitudes</p>
    <p>1. Para poder ser beneficiario da bolsa as persoas candidatas deberán pertencer a algunha das entidades do artigo 5.1 das bases reguladoras.</p>
    <p>2. As solicitudes presentaranse de acordo co establecido no artigo 6 das bases reguladoras </p>
    <p>3. As persoas solicitantes deberán achegar coa solicitude a documentación a que fai referencia o artigo 7 das bases reguladoras.</p>
    <p>4. O prazo de presentación de solicitudes e da documentación complementaria será o establecido no artigo 8 das bases reguladoras.</p>
    <p>Quinto. Información ás persoas interesadas</p>
    <p>1. Sobre este procedemento administrativo (PR816A) poderase obter información adicional a través dos seguintes medios:</p>
    <p>a) Na sede electrónica da Xunta de Galicia: https://sede.xunta.gal</p>
    <p>b) Na páxina web da Fundación Galicia Europa: http://www.fundaciongaliciaeuropa.eu/</p>
    <p>c) No enderezo electrónico:</p>
    <p>santiago@fundaciongaliciaeuropa.eu ou bruselas@fundaciongaliciaeuropa.eu</p>
    <p>d) Nos teléfonos: 981 54 10 12 ou +32 (0) 27 35 54 40.</p>
    <p>e) Persoalmente no enderezo da Fundación Galicia Europa:</p>
    <p>En Santiago de Compostela: rúa do Hórreo 61.</p>
    <p>En Bruxelas: Rue de la Loi/Wetstraat 38-2°, bte. 2</p>
    <p>2. Para dúbidas relacionadas con dificultades técnicas ou de carácter xeral, poderán facer as súas consultas no teléfono de información da Xunta de Galicia 012 ou ao correo electrónico 012@xunta.es.</p>
    <p>Sexto. Criterios de adxudicación</p>
    <p>1. De existiren máis persoas candidatas que prazas, aplicarase o seguinte sistema de adxudicación:</p>
    <p>a) En primeiro lugar, terán preferencia as persoas que traballen en entidades con experiencia na participación en proxectos europeos ou que estean a preparar algunha candidatura específica para un proxecto europeo. Estes criterios valoraranse a través da breve exposición do anexo III.</p>
    <p>b) En segundo lugar, terán preferencia as persoas candidatas que acrediten máis horas de formación en fondos estruturais, proxectos ou asuntos europeos.</p>
    <p>c) Finalmente, valorarase o nivel de coñecemento das linguas inglesa e/ou francesa.</p>
    <p>2. Co fin de asegurar unha representación equilibrada do persoal das distintas entidades, establécese unha reserva mínima de prazas para cada unha das categorías do artigo 5.1 das bases reguladoras: </p>
    <p>a) 7 prazas para persoal con relación laboral, estatutaria ou funcionarial nalgunha das entidades membros do padroado da FGE: Xunta de Galicia (Administración xeral da Comunidade Autónoma ou entidades instrumentais do sector público autonómico), Abanca, Consorcio Zona Franca de Vigo, Deputación da Coruña e Deputación de Lugo ou outras entidades que poidan formar parte do padroado no futuro.</p>
    <p>b) 6 prazas para persoal con relación laboral, estatutaria ou funcionarial nalgunha das entidades locais galegas (concellos e deputacións).</p>
    <p>c) 7 prazas para persoal con relación laboral, estatutaria ou funcionarial en entidades públicas e privadas sen ánimo de lucro que deben ter o seu domicilio social e realizar as súas actividades maioritariamente en Galicia.</p>
    <p>3. Co fin de asegurar unha representación equilibrada do persoal das distintas entidades, establecese unha limitación de 2 persoas beneficiarias dunha mesma entidade, salvo no caso de vacantes na categoría. As entidades do artigo 5.1.a) das bases reguladoras quedan exceptuadas do anterior.</p>
    <p>Sétimo. Xustificación e pagamento das bolsas</p>
    <p>Os beneficarios deberán presentar as xustificacións da bolsa de acordo co artigo 19 das bases reguladoras para ter dereito ao pagamento das axudas.</p>
    <p>Santiago de Compostela, 5 de xuño de 2019</p>
    <footer><p>Alfonso Rueda Valenzuela<br>Vicepresidente da Fundación Galicia Europa</p></footer>

