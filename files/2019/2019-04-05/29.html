---
date: '2019-04-05'
id: G0424-130319-0003
page: 17538
number: 67
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 1 de marzo de 2019, da Dirección Xeral de Enerxía e Minas, pola
  que se fai público o Acordo do Consello da Xunta de Galicia do 28 de febreiro
  de 2019 polo que se aproba definitivamente o proxecto da liña eléctrica
  denominada LAT Evacuación P.E. Montes de Abella, modificado como proxecto
  sectorial de incidencia supramunicipal, así como as disposicións normativas
  contidas no mencionado proxecto.
range: Resolución
url: >-
  https://www.xunta.gal/dog/Publicados/2019/20190405/AnuncioG0424-130319-0003_gl.html
---
<p>En cumprimento do disposto no artigo 13.5 do Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, esta dirección xeral dispón que se publique no <em>Diario Oficial de Galicia</em> o acordo adoptado polo Consello da Xunta de Galicia na súa reunión do 28 de febreiro de 2019, cuxa parte dispositiva é o seguinte texto literal:</p>
    <p>«1ª. Aprobar definitivamente o proxecto sectorial de incidencia supramunicipal denominado Proxecto sectorial LAT evacuación P.E. Montes de Abella. Xaneiro 2019, promovido por Inverólica de Abella, S.L.</p>
    <p>2ª. De conformidade co contido do Acordo do Consello da Xunta de Galicia do 1 de outubro de 1997 polo que se aproba o Plan eólico de Galicia como proxecto sectorial de incidencia supramunicipal, modificado mediante o Acordo do 5 de decembro de 2002, o planeamento nos concellos de Láncara e de Triacastela quedan vinculados ás determinacións contidas no proxecto sectorial que se aproba».</p>
    <p>De conformidade co artigo 4 da Lei 10/1995, do 23 de novembro, de ordenación do territorio de Galicia, publícanse como anexo a esta resolución as disposicións normativas do proxecto sectorial denominado infraestrutura eléctrica LAT evacuación P.E. Montes de Abella modificado.</p>
    <p>Santiago de Compostela, 1 de marzo de 2019</p>
    <footer><p>Ángel Bernardo Tahoces<br>Director xeral de Enerxía e Minas</p></footer>
    <h2>ANEXO</h2>
    <h2>Disposicións normativas do proxecto sectorial</h2>
    <p>1. Plan vixente.</p>
    <p>Os terreos onde se pretende implantar a LAT de evacuación do PE Montes de Abella están localizados nos concellos de Láncara e Triacastela na provincia de Lugo.</p>
    <p>O Concello de Triacastela carece de instrumento xeral de plan urbanístico, sendo de aplicación o Plan básico autonómico (PBA) aprobado polo Decreto 83/2018, do 26 de xullo, que entrou en vigor o 22.10.2018. O concello de Láncara dispón dun Plan xeral de ordenación municipal (PXOM) aprobado definitivamente o 22.2.2013, que clasifica os terreos afectados pola infraestrutura como solo rústico de protección forestal produtor (SRPF/PD).</p>
    <p>Debido a que se trata dun concello sen plan xeral e dun concello con plan non adaptado á Lei 2/2016, do 10 de febreiro, do solo de Galicia (LSG), aos terreos afectados pola liña aplicaráselles o réxime de solo rústico da devandita lei, segundo se recolle na súa disposición transitoria primeira (DT1):</p>
    <p>– No Concello de Triacastela, segundo o número 4 da DT1 da LSG, corresponde aplicar o réxime das categorías de solo rústico de protección ordinaria e de solo rústico de especial protección forestal (MVMC Triacastela), das augas (policía de varios arroios), de infraestruturas (proxectos sectoriais aprobados definitivamente).</p>
    <p>– No Concello de Láncara, manteranse as categorías do PXOM por ser un plan adaptado á Lei 9/2002, do 30 de decembro, de ordenación urbanística e protección do medio rural de Galicia (LOUG).</p>
    <p>De acordo cos artigos 36.5 da LSG e 51.5 do Decreto 143/2016, do 22 de setembro, polo que se aproba o regulamento da Lei 2/2016, do 10 de febreiro, do solo de Galicia (RLSG), en todas as categorías de solo rústico anteriores poderanse implantar os usos previstos nos instrumentos de ordenación do territorio, como é o caso deste proxecto sectorial, despois da obtención do título municipal habilitante e sen necesidade de autorización urbanística autonómica.</p>
    <p>No plano correspondente, anexo ao presente documento, móstranse as citadas clasificacións con respecto ao trazado da LAT proxectada.</p>
    <p>2. Proposta de modificación do plan urbanístico vixente.</p>
    <p>2.1. Adecuación do plan xeral.</p>
    <p>De acordo co artigo 11 do Decreto 80/2000 polo que se regulan os plans e proxectos sectoriais de incidencia supramunicipal, as determinacións contidas nos proxectos sectoriais de incidencia supramunicipal terán forza vinculante para as administracións públicas e para os particulares prevalecerán sobre as determinacións do plan urbanístico vixente.</p>
    <p>A área delimitada polo presente proxecto sectorial deberá ser cualificada como solo rústico de protección de infraestruturas no Plan xeral municipal, para que a súa clasificación sexa acorde co uso, segundo o artigo 34.2.e) da Lei 2/2016:</p>
    <p>e) Solo rústico de protección de infraestruturas, constituído polos terreos rústicos destinados ao emprazamento de infraestruturas e as súas zonas de afección, tales como as comunicacións e telecomunicacións, as instalacións para o abastecemento, saneamento e depuración da auga, as de xestión de residuos sólidos, as derivadas da política enerxética ou calquera outra que xustifique a necesidade de afectar unha parte do territorio, con arranxo á previsión dos instrumentos de plan urbanístico e de ordenación do territorio.</p>
    <p>Esta área represéntase no plano Plan municipal modificado.</p>
    <p>Por tanto, deberá incluírse nos plans xerais afectados, neste caso os de Láncara e Triacastela, a delimitación desta nova área de clasificación.</p>
    <p>De acordo co establecido no artigo 34.4 da Lei 2/2016, do 10 de febreiro, o ámbito en que se engadirá o novo réxime de solo rústico de especial protección de infraestruturas proposto superpoñerase complementariamente aos das outras categorías de solo rústico que concorran.</p>
    <p>O solo rústico protección de infraestruturas aquí indicado aterase ao definido pola Lei 2/2016 para este tipo de solo, xunto coas restricións que se describen a continuación:</p>
    <p>2.2. Solo rústico de protección de infraestruturas.</p>
    <p>1. Ámbito de aplicación.</p>
    <p>Comprende esta categoría de solo a zona delimitada nos planos destinada ás instalacións de distribución da enerxía eléctrica proveniente de diversos puntos de xeración, especialmente para a evacuación de enerxía renovable xerada en parques eólicos. </p>
    <p>De acordo co establecido no artigo 34.4 da Lei 2/2016, do 10 de febreiro, o ámbito en que se engadirá o novo réxime de solo rústico de especial protección de infraestruturas proposto superpoñerase complementariamente aos das outras categorías de solo rústico que concorran.</p>
    <p>2. Usos permitidos.</p>
    <p>O réxime xeral do solo rústico de protección de infraestruturas ten por obxecto preservar os terreos ocupados polas infraestruturas e as súas zonas de afección, así como os que sexan necesarios para a implantación doutras novas. Esta categoría de solo queda suxeito ao seguinte réxime:</p>
    <p>• Usos permitidos por licenza municipal:</p>
    <p>Os relacionados con actividades de lecer, científicas escolares e divulgativas. Instalacións necesarias para os servizos técnicos de telecomunicacións, a infraestrutura hidráulica e as redes de transporte e distribución de enerxía eléctrica, gas, abastecemento de auga e saneamento, sempre que non impliquen a urbanización ou transformación urbanística dos terreos polos que discorre.</p>
    <p>Peches ou valados de leiras nas condicións establecidas na normativa de aplicación.</p>
    <p>Permitiranse as instalacións necesarias para a execución e o funcionamento da devandita infraestrutura.</p>
    <p>• Usos permitidos pola Comunidade Autónoma:</p>
    <p>Accións sobre o solo ou subsolo que impliquen movementos de terra, tales como dragados, defensa de ríos e rectificación de canles, abancalamentos, desmontes, recheos e outras análogas.</p>
    <p>Instalacións vinculadas ao funcionamento das estradas e as infraestruturas e obras públicas en xeral.</p>
    <p>• Contorna da liña eléctrica:</p>
    <p>Tras a construción da liña eléctrica, esta contorna non poderá ser utilizada polos propietarios dos terreos para determinadas actividades que afecten negativamente a infraestrutura proxectada, por exemplo, edificar ou realizar plantacións de especies vexetais en altura.</p>
    <p>Para o cálculo da área afectada pola contorna da liña eléctrica considérase unha franxa de anchura 10 m a cada lado da LAT onde a única limitación en canto aos usos por parte dos propietarios dos terreos será a plantación de arboredo.</p>
    <p>3. Condicións de uso e licenzas.</p>
    <p>O uso citado destinado á instalación da LAT para poder implantarse nesta categoría de solo deberá contar coa correspondente avaliación ambiental de acordo co previsto na Lei 1/1995, do 2 de xaneiro, de protección ambiental de Galicia, e coa aprobación do proxecto sectorial, segundo o establecido na Lei 10/1995, de ordenación do territorio de Galicia.</p>
    <p>4. Condicións de edificación.</p>
    <p>Debido á particularidade do tipo de instalación que se proxecta non se prevé necesaria a instalación de ningún edificio pechado, polo que non se dispón unha superficie mínima de parcela para a edificación.</p>
    <p>A altura máxima permitida para os apoios metálicos será de 55 metros.</p>
    <p>5. Condicións de servizos.</p>
    <p>De acordo co previsto no artigo 39 a) da Lei 2/2016, do 10 de febreiro, do solo de Galicia, o promotor da infraestrutura enerxética deberá resolver pola súa conta os servizos de:</p>
    <p>– Acceso rodado.</p>
    <p>– Abastecemento de auga.</p>
    <p>– Saneamento e depuración.</p>
    <p>– Enerxía eléctrica.</p>
    <p>– Recollida, tratamento, eliminación e depuración de toda clase de residuos.</p>
    <p>– Dotación de aparcadoiros.</p>
    <p>6. Condicións estéticas.</p>
    <p>Cumpriranse as prescricións descritas na Lei 2/2016, do 10 de febreiro, do solo de Galicia.</p>
    <p>2.3. Eficacia.</p>
    <p>A Lei 10/1995, de ordenación do territorio, no seu artigo 24 establece que as determinacións contidas nos plans e proxectos sectoriais de incidencia supramunicipal vincularán o plan do ente ou entes locais en que se asenten devanditos plans ou proxectos, que haberán de adaptarse a elas dentro dos prazos que para ese efecto determinen.</p>
    <p>No mesmo sentido, o Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, no seu artigo 11.1 establece que as determinacións contidas nos proxectos sectoriais de incidencia supramunicipal terán forza vinculante para as administracións públicas e para os particulares e prevalecerán sobre as determinacións do plan urbanístico vixente. No artigo 11.2 establece que o municipio en que se asente a dotación obxecto do proxecto sectorial deberá adaptar o seu plan urbanístico ao contido do proxecto no prazo que se establece.</p>
    <p>Así mesmo, a Lei 2/2016 establece no seu artigo 36, número 5:</p>
    <p>Así mesmo, poderán implantarse en solo rústico aqueles usos previstos nos instrumentos de ordenación do territorio, logo da obtención do título municipal habilitante e sen necesidade de autorización urbanística autonómica.</p>
    <p>Cando se revise o plan municipal dos concellos afectados e se adapten á Lei 2/2016, do 10 de febreiro, do solo de Galicia, haberanse de incluír as delimitacións sinaladas nos planos deste documento, clasificándoas como solo rústico de protección de infraestruturas que se rexerá pola normativa desenvolvida no apartado anterior.</p>
    <p>2.4. Prazo.</p>
    <p>A adecuación dos plans xerais deberase realizar coa redacción e tramitación:</p>
    <p>– Da primeira modificación puntual que por calquera causa acorde o concello, que obviamente pode ser para esta adecuación.</p>
    <p>– Da revisión do Plan urbanístico municipal vixente.</p>
    <p>– Da adaptación, se é o caso, do plan á Lei 2/2016, do 10 de febreiro, do solo de Galicia, ou á normativa que a substitúa.</p>
    <p>3. Cualificación das obras e instalacións de marcado carácter territorial.</p>
    <p>As obras necesarias para a execución deste proxecto están cualificadas como de carácter territorial, de acordo co establecido no Plan sectorial eólico de Galicia, aprobado definitivamente polo Consello da Xunta o 1.10.1997, e de conformidade co establecido na disposición adicional primeira da Lei 10/1995, do 23 de novembro.</p>

