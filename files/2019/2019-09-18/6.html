---
date: '2019-09-18'
id: G0424-090919-0002
page: 40507
number: 177
agency: 'Consellería de Economía, Emprego e Industria'
section: III. Outras disposicións.
title: >-
  RESOLUCIÓN do 4 de setembro de 2019, da Secretaría Xeral de Emprego, pola que
  se dispón a inscrición no rexistro e a publicación, no Diario Oficial de
  Galicia, do acordo polo que se aproba o Plan de xubilación parcial anticipada
  para o persoal de administración e servizos laboral fixo da Universidade de
  Santiago de Compostela.
range: Resolución
url: >-
  https://www.xunta.gal/dog/Publicados/2019/20190918/AnuncioG0424-090919-0002_gl.html
---
<p>Visto o texto do acordo polo que se aproba o Plan de xubilación parcial anticipada para o persoal de administración e servizos laboral fixo da Universidade de Santiago de Compostela suscrito entre a representación da universidade e as organizacións sindicais CC.OO., CIG, UGT e CSIF, e de conformidade co disposto no artigo 90, puntos 2 e 3, do Real decreto lexislativo 2/2015, do 23 de outubro, polo que se aproba o texto refundido da Lei do Estatuto dos traballadores e no Real decreto 713/2010, do 28 de maio, sobre rexistro e depósito de convenios e acordos colectivos de traballo,</p>
    <p>A Secretaría Xeral de Emprego</p>
    <h2>RESOLVE: </h2>
    <p>Primeiro. Ordenar o seu rexistro e depósito no Rexistro de Convenios e Acordos Colectivos de Traballo da Comunidade Autónoma de Galicia (Rexcon), creado mediante Orde do 29 de outubro de 2010.</p>
    <p>Segundo. Dispoñer a súa publicación no Diario Oficial de Galicia.</p>
    <p>Santiago de Compostela, 4 de setembro de 2019</p>
    <footer><p>Covadonga Toca Carús<br>Secretaria xeral de Emprego</p></footer>
    <h2>Plan de xubilación parcial anticipada para o persoal de administración<br> e servizos laboral fixo da Universidade de Santiago de Compostela</h2>
    <p>O acordo de xubilación parcial anticipada para o persoal de administración e servizos laboral fixo da Universidade de Santiago de Compostela, asinado en marzo de 2013, expirou o 31 de decembro de 2018.</p>
    <p>As condicións para o acceso a esta modalidade de xubilación anticipada mudaron de conformidade coa Lei xeral de Seguridade Social de xeito que a redución de xornada aplicable e as cotizacións da administración pola persoa que accede á xubilación variaron con respecto ao acordo anterior. </p>
    <p>A Universidade de Santiago de Compostela, na súa aposta polo cambio xeracional do cadro de Persoal de Administración e Servizos, considera que esta debe ser unha medida a impulsar que, ao mesmo tempo, permite que as persoas coas que se celebre o contrato de substitución parcial accedan a un emprego. Así mesmo, a vontade de negociar este acordo responde a unha demanda formulada polo persoal a través dos seus representantes no Comité Intercentros.</p>
    <p>A Xerencia, no exercicio das competencias que ten atribuídas, e o Comité Intercentros negociaron e acordaron o seguinte acordo:</p>
    <p>1. Ámbito de aplicación.</p>
    <p>O presente Plan de xubilación parcial anticipada será de aplicación ao persoal laboral fixo da Universidade de Santiago de Compostela con xornada a tempo completo.</p>
    <p>A aplicación do acordo non suporá, en ningún caso, a redución de prazas de persoal estrutural, sen prexuízo das transformacións que se consideren necesarias para dar resposta ás necesidades organizativas.</p>
    <p>2. Requisitos da persoa traballadora:</p>
    <p>– Ter a idade mínima establecida pola lexislación aplicable, así como o período de cotización exixido no momento do feito causante:</p>
    <table>
     <tbody>
      <tr>
       <td>Ano</td>
       <td colspan="2">Idade exixida segundo os períodos cotizados</td>
       <td>Idade con 33* anos cotizados</td>
      </tr>
      <tr>
       <td>2019</td>
       <td>61 e 8 meses</td>
       <td>34 anos e 9 meses ou máis</td>
       <td>62 e 4 meses</td>
      </tr>
      <tr>
       <td>2020</td>
       <td>61 e 10 meses</td>
       <td>35 anos ou máis</td>
       <td>62 e 8 meses</td>
      </tr>
      <tr>
       <td>2021</td>
       <td>62 anos</td>
       <td>35 anos e 3 meses ou máis</td>
       <td>63 anos</td>
      </tr>
      <tr>
       <td>2022</td>
       <td>62 e 2 meses</td>
       <td>35 anos e 6 meses ou máis</td>
       <td>63 e 4 meses</td>
      </tr>
      <tr>
       <td>2023</td>
       <td>62 e 4 meses</td>
       <td>35 anos e 9 meses ou máis</td>
       <td>63 e 8 meses</td>
      </tr>
     </tbody>
    </table>
    <p>*25 anos no suposto de persoas con discapacidade nun grao igual ou superior ao 33 %.</p>
    <p>– Ter unha antigüidade na empresa de polo menos 6 anos inmediatamente anteriores á data da xubilación parcial.</p>
    <p>3. Redución da xornada.</p>
    <p>A xornada da persoa que se acolla á xubilación parcial anticipada reducirase nun 50 %, que deberá realizar de forma concentrada, dentro de cada ano natural, nun período continuo determinado que estará en función das necesidades da organización da unidade onde preste os seus servizos.</p>
    <p>No caso de que a persoa que solicita a xubilación parcial anticipada desexe acumular a totalidade do tempo restante de traballo ao inicio do período de xubilación, a Xerencia estudará, se é posible, en función do posto ocupado e do destino do contrato de remuda e, en caso de desestimar a acumulación, comunicarao motivadamente á persoa solicitante e daralle un prazo para que propoña o período en cada ano natural no que desenvolverá a súa xornada.</p>
    <p>4. Contrato de remuda e contrato a tempo parcial do persoal que se xubila parcialmente.</p>
    <p>A Universidade de Santiago de Compostela formalizará simultaneamente un contrato de remuda que terá, como mínimo, unha duración igual ao tempo que lle falte á persoa substituída para acadar a idade de xubilación que resulte aplicable.</p>
    <p>O contrato celebrarase cunha persoa en situación de desemprego ou que xa tivese concertado un contrato coa USC de duración determinada.</p>
    <p>O posto de traballo poderá ser o mesmo ou de similar grupo profesional ou categoría equivalente cunha correspondencia entre as bases de cotización da persoa remudista e da persoa xubilada parcial, de modo que a correspondente á persoa remudista non poderá ser inferior ao 65 % da base pola que viña cotizando a persoa que acceda á xubilación parcial.</p>
    <p>Así mesmo, formalizarase un contrato a tempo parcial coa persoa que se xubila parcialmente. As retribucións polos distintos conceptos serán a porcentaxe que se corresponde co 50 % do tempo que vai traballar.</p>
    <p>5. Premio extraordinario de xubilación.</p>
    <p>No caso de que cando o persoal xubilado parcialmente cumpra a idade de xubilación total se manteña o premio de xubilación para o persoal en activo, percibirá o importe íntegro de 3 mensualidades e unha máis por cada cinco anos ou fracción que exceda os quince de referencia e a súa contía estará referida á mensualidade que cobren nese momento os/as traballadores/as da súa categoría ou similar.</p>
    <p>6. Procedemento de solicitude e resolución.</p>
    <p>As solicitudes dirixiranse á Xerencia cun período mínimo de antelación de 4 meses antes da data na que se pretenda acceder á xubilación, manifestando a vontade de acceder a esta modalidade de xubilación.</p>
    <p>A universidade, tendo en conta razóns organizativas, económicas ou técnicas, así como calquera outra que poida xurdir ata a data de vixencia do acordo, valorará en cada caso a conveniencia de conceder a xubilación e motivará, de ser o caso, a desestimación da solicitude.</p>
    <p>No caso de que a solicitude sexa favorable, a persoa solicitante deberá acreditar dentro do período establecido na resolución o cumprimento dos requisitos exixidos na data concreta mediante documentación xustificativa expedida polo Instituto Nacional de Seguridade Social (INSS).</p>
    <p>7. Comisión de Seguimento do acordo.</p>
    <p>Constituirase unha Comisión de Seguimento do acordo para a xubilación parcial e o contrato de remuda integrada por un membro de cada organización sindical con representación no Comité Intercentros asinante deste acordo e pola Xerencia.</p>
    <p>Semestralmente informarase a comisión das solicitudes de xubilación parcial tramitadas en virtude do acordo, así como das incidencias que se poidan producir na súa tramitación.</p>
    <p>8. Vixencia.</p>
    <p>Este acordo estará vixente ata o 31 de decembro de 2023 e poderase prorrogar por anos sucesivos, por acordo expreso de ambas as partes, ata o 31 de decembro de 2027. </p>
    <p>Se durante o período de vixencia ou de prórroga se producisen modificacións da actual normativa en materia de xubilación parcial ou dos contratos de remuda as partes negociarán, se é o caso, as modificacións oportunas.</p>
    <p>E en mostra de conformidade asinan o presente acordo en Santiago de Compostela o 5 de xullo de 2019.</p>

