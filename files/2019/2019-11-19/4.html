---
date: '2019-11-19'
id: G0533-121119-0001
page: 49176
number: 220
agency: Consellería de Infraestruturas e Mobilidade
section: III. Outras disposicións.
title: >-
  RESOLUCIÓN do 7 de novembro de 2019, da Dirección Xeral de Mobilidade, pola
  que se convocan as probas de constatación da cualificación inicial para o
  exercicio da actividade de condutor/a profesional de determinados vehículos
  destinados ao transporte de mercadorías ou de viaxeiros/as por estrada que
  terán lugar na Comunidade Autónoma de Galicia no ano 2020, en desenvolvemento
  do Real decreto 1032/2007, do 20 de xullo (Boletín Oficial del Estado número
  184, do 2 de agosto), e da Orde do 19 de novembro de 2009, da Consellería de
  Medio Ambiente, Territorio e Infraestruturas (Diario Oficial de Galicia número
  233, do 27 de novembro) (código de procedemento IF310E).
range: Resolución
url: >-
  https://www.xunta.gal/dog/Publicados/2019/20191119/AnuncioG0533-121119-0001_gl.html
---
<p>A Directiva 2003/59/CE do Parlamento Europeo e do Consello, do 15 de xullo de 2003, relativa á cualificación inicial e á formación continua dos condutores de determinados vehículos destinados ao transporte de mercadorías ou de viaxeiros por estrada, pola que se modifican o Regulamento (CEE) núm. 3820/85 do Consello e a Directiva 91/439/CEE do Consello, establece unha nova formación obrigatoria para determinados condutores profesionais.</p>
    <p>En desenvolvemento destas previsións ditouse o Real decreto 1032/2007, do 20 de xullo, polo que se regula a cualificación inicial e a formación continua dos condutores de determinados vehículos destinados ao transporte por estrada, que no capítulo VI (artigos 14 a 17), e no anexo V, recolle a regulación dos exames para a obtención do certificado de aptitude profesional acreditativo da cualificación inicial.</p>
    <p>O artigo 15 do referido Real decreto 1032/2007, do 20 de xullo, establece que deberán convocarse exames polo menos seis veces ao ano, podendo o órgano competente publicar unha vez ao ano todas as convocatorias referidas a este, indicando os prazos de inscrición correspondentes a cada convocatoria. Igualmente, o artigo 14 da mesma norma establece que o exame deberá ser superado no prazo de 6 meses contados desde a finalización do curso de formación acreditativo da cualificación inicial para a obtención do certificado de aptitude profesional. Este curso deberá repetirse no suposto de ter transcorrido o referido prazo sen a superación da proba.</p>
    <p>A convocatoria destas probas correspóndelle á Xunta de Galicia con base na delegación de competencias efectuada pola Lei orgánica 5/1987, do 30 de xullo, de delegación de competencias do Estado nas comunidades autónomas en relación cos transportes por estrada e por cable.</p>
    <p>Con base nas ditas previsións ditouse a Orde do 19 de novembro de 2009, da Consellería de Medio Ambiente, Territorio e Infraestruturas, pola que se estableceron as bases e as regras de desenvolvemento das probas de constatación da cualificación inicial para o exercicio da actividade de condutor profesional de determinados vehículos destinados ao transporte de mercadorías ou de viaxeiros por estrada que terán lugar na Comunidade Autónoma de Galicia, e se estableceu unha habilitación á persoa titular da Dirección xeral de Mobilidade para levar a cabo as sucesivas convocatorias de exame.</p>
    <p>Na súa virtude, de conformidade coas previsións contidas na Lei orgánica 5/1987, do 30 de xullo, na Directiva 2003/59/CE do Parlamento Europeo e do Consello, do 15 de xullo de 2003, no Real decreto 1032/2007, do 20 de xullo, polo que se regula a cualificación inicial e a formación continua dos condutores de determinados vehículos destinados ao transporte por estrada, e na Orde do 19 de novembro de 2009,</p>
    <p>DISPOÑO:</p>
    <p>1. Convocatoria.</p>
    <p>Convócanse para o ano 2020 as probas de constatación da cualificación inicial para o exercicio da actividade de condutor/a profesional de determinados vehículos destinados ao transporte de mercadorías ou de viaxeiros/as por estrada que terán lugar na Comunidade Autónoma de Galicia de acordo co calendario e demais condicións previstas nesta resolución. Os procedementos asociados a esta norma son o de inscrición ás ditas probas (IF310D) e o de devolución de taxas en relación á dita inscrición (IF310E).</p>
    <p>2. Calendario.</p>
    <p>No ano 2020 realizaranse nove convocatorias, tanto para as categorías D1, D1+E, D e D+E, como para as categorías C1, C1+E, C e C+E, que se desenvolverán de acordo co seguinte calendario e prazos de inscrición:</p>
    <table>
     <thead>
      <tr>
       <td>Convocatoria</td>
       <td>Intervalo de realización</td>
       <td>Prazo de inscrición</td>
      </tr>
     </thead>
     <tbody>
      <tr>
       <td>1ª</td>
       <td>Do 15.1.2020 ao 5.2.2020</td>
       <td>Do 22.11.2019 ao 27.12.2019</td>
      </tr>
      <tr>
       <td>2ª</td>
       <td>Do 19.2.2020 ao 4.3.2020</td>
       <td>Do 28.12.2019 ao 5.2.2020</td>
      </tr>
      <tr>
       <td>3ª</td>
       <td>Do 1.4.2020 ao 22.4.2020</td>
       <td>Do 6.2.2020 ao 16.3.2020</td>
      </tr>
      <tr>
       <td>4ª</td>
       <td>Do 13.5.2020 ao 27.5.2020</td>
       <td>Do 17.3.2020 ao 27.4.2020</td>
      </tr>
      <tr>
       <td>5ª</td>
       <td>Do 17.6.2020 ao 1.7.2020</td>
       <td>Do 28.4.2020 ao 1.6.2020</td>
      </tr>
      <tr>
       <td>6ª</td>
       <td>Do 15.7.2020 ao 5.8.2020</td>
       <td>Do 2.6.2020 ao 6.7.2020</td>
      </tr>
      <tr>
       <td>7ª</td>
       <td>Do 9.9.2020 ao 23.9.2020</td>
       <td>Do 7.7.2020 ao 24.8.2020</td>
      </tr>
      <tr>
       <td>8ª</td>
       <td>Do 4.11.2020 ao 18.11.2020</td>
       <td>Do 25.8.2020 ao 13.10.2020</td>
      </tr>
      <tr>
       <td>9ª</td>
       <td>Do 9.12.2020 ao 23.12.2020</td>
       <td>Do 14.10.2020 ao 16.11.2020</td>
      </tr>
     </tbody>
    </table>
    <p>3. Órgano responsable da tramitación.</p>
    <p>O órgano responsable da tramitación dos procedementos regulados nesta resolución é a Dirección Xeral de Mobilidade da Xunta de Galicia.</p>
    <p>4. Inscrición.</p>
    <p>4.1. Solicitudes.</p>
    <p>a) As solicitudes deberán presentarse obrigatoriamente por vía electrónica na sede electrónica do Ministerio de Fomento. Con esta finalidade poderase acceder á sede electrónica da Xunta de Galicia, https://sede.xunta.gal, procedemento IF310D, onde se amosará o ligazón á sede electrónica do Ministerio de Fomento en que se deberá realizar a inscrición cubrindo os datos requiridos para tal efecto. </p>
    <p>b) As persoas aspirantes excluídas ou non admitidas á realización das probas poderán solicitar a devolución das taxas que aboasen, de ser o caso, a través do procedemento IF310E, presentando para o efecto unha solicitude axustada ao modelo normalizado que se inclúe como anexo I desta resolución.</p>
    <p>c) As solicitudes de devolución de taxas presentaranse obrigatoriamente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.gal. Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365). </p>
    <p>d) Ao abeiro do establecido no artigo 10.4 da Lei 4/2019, do 17 de xullo, de administración dixital de Galicia, nos procedementos regulados nesta resolución é obrigatoria a presentación electrónica, tanto das solicitudes como da documentación complementaria, dada a necesidade de inscrición na sede electrónica do Ministerio de Fomento para a comprobación de requisitos de acceso ás probas en todo o territorio estatal e tendo en conta tamén que está dirixido a un colectivo profesional de transportistas de mercadorías e de viaxeiros que, para o exercicio de traballos asociados coa dita profesión, deberán dispoñer de medios para a tramitación electrónica, especialmente nos casos de traballo por conta propia, nos cales xa resulta obrigatoria de acordo coa lexislación vixente.</p>
    <p>4.2. Documentación complementaria necesaria para a tramitación do procedemento.</p>
    <p>A documentación complementaria do procedemento de inscrición ás probas (IF310D) presentarase obrigatoriamente por vía electrónica, para o cal deberá achegarse na opción habilitada para tal efecto dentro da mesma aplicación do Ministerio de Fomento utilizada para a inscrición. As persoas interesadas responsabilizaranse da veracidade dos documentos que presenten. </p>
    <p>A documentación complementaria que se deberá presentar será o impreso de liquidación de taxas, que estará dispoñible na sede electrónica da Xunta de Galicia, https://sede.xunta.gal, ou pode recollerse na Dirección Xeral de Mobilidade, servizos de Mobilidade de cada provincia, ou nos departamentos territoriais da consellería polo importe que estableza para o efecto a Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia.</p>
    <p>Excepcionalmente, a Administración poderá requirir a exhibición do documento orixinal para o cotexo da copia electrónica presentada, segundo o disposto no artigo 28.5 da Lei 39/2015, do 1 de outubro.</p>
    <p>4.3. Trámites administrativos posteriores á presentación de solicitudes.</p>
    <p>4.3.1. Todos os trámites administrativos que as persoas interesadas deban realizar durante a tramitación do procedemento de inscrición para as probas (IF310D) deberán ser realizados electronicamente dirixíndose ao enderezo de correo electrónico formacion.transportes@xunta.gal.</p>
    <p>4.3.2. Todos os trámites administrativos que as persoas interesadas deban realizar durante a tramitación do procedemento de devolución de taxas (IF310E) deberán ser realizados electronicamente accedendo á Carpeta cidadá da Xunta de Galicia da persoa interesada dispoñible na sede electrónica da Xunta de Galicia.</p>
    <p>4.4. Exención da taxa de inscrición para as probas.</p>
    <p>De acordo co establecido na Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, terán dereito á exención da taxa do procedemento de inscrición (IF310D) as persoas que figuren como demandantes de emprego desde polo menos seis meses anteriores á data da convocatoria das probas nas cales soliciten a súa participación e non estean a percibir prestación ou subsidio por desemprego. O órgano responsable do procedemento comprobará de oficio os ditos requisitos agás que, excepcionalmente, sexa necesario o requirimento á persoa interesada da acreditación documental das ditas circunstancias, debido á imposibilidade de realizar a dita comprobación ou cando sexa necesario, a xuízo do órgano responsable, para acreditar de forma fidedigna o cumprimento dos ditos requisitos. </p>
    <p>5. Publicación e notificación de actos administrativos.</p>
    <p>5.1. Publicación de resolucións e actos administrativos no procedemento de inscrición (IF310D).</p>
    <p>As resolucións e os actos administrativos derivados do procedemento de inscrición para as probas (IF310D) serán obxecto de publicación de conformidade co establecido no artigo 45 da Lei 39/2015, do 1 de outubro, do procedemento administrativo común das administracións públicas. </p>
    <p>A publicación realizarase na páxina web da Dirección Xeral de Mobilidade:</p>
    <p>https://infraestruturasemobilidade.xunta.gal/mobilidade.</p>
    <p>5.2. Publicación de resolucións e actos administrativos no procedemento de devolución de taxas (IF310E).</p>
    <p>5.2.1. As notificacións de resolucións e actos administrativos no procedemento de devolución de taxas (IF310E) practicaranse só por medios electrónicos, nos termos previstos na normativa reguladora do procedemento administrativo común.</p>
    <p>5.2.2. As notificacións electrónicas realizaranse mediante o Sistema de notificación electrónica de Galicia-Notifica.gal, dispoñible a través da sede electrónica da Xunta de Galicia (https://sede.xunta.gal). Este sistema remitirá ás persoas interesadas avisos da posta á disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>5.2.3. Neste caso as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e do sector público autonómico. En todo caso, a Administración xeral poderá de oficio crear o indicado enderezo, para os efectos de asegurar o cumprimento polas persoas interesadas da súa obriga de relacionarse por medios electrónicos.</p>
    <p>5.2.4. As notificacións entenderanse practicadas no momento en que se produza o acceso ao seu contido, entendéndose rexeitada cando transcorresen dez días naturais desde a posta á disposición da notificación sen que se acceda ao seu contido.</p>
    <p>5.2.5. Se o envío da notificación electrónica non é posible por problemas técnicos, a Administración xeral e do sector público autonómico practicará a notificación polos medios previstos na normativa reguladora do procedemento administrativo común.</p>
    <p>6. Información básica sobre protección de datos persoais.</p>
    <p>Os datos persoais recadados neste procedemento serán tratados na súa condición de responsable pola Xunta de Galicia, Consellería de Infraestruturas e Mobilidade, coas finalidades de levar a cabo a tramitación administrativa que derive da xestión deste procedemento e a actualización da información e contidos da Carpeta cidadá.</p>
    <p>O tratamento dos datos baséase no cumprimento dunha misión de interese público ou no exercicio de poderes públicos, conforme a normativa recollida na ficha do procedemento incluída na Guía de procedementos e servizos, no propio formulario anexo e nas referencias recollidas en https://www.xunta.gal/informacion-xeral-proteccion-datos. Con todo, determinados tratamentos poderán fundamentarse no consentimento das persoas interesadas, reflectíndose esta circunstancia no devandito formulario.</p>
    <p>Os datos serán comunicados ás administracións públicas no exercicio das súas competencias, cando sexa necesario para a tramitación e resolución dos seus procedementos ou para que os/as cidadáns/ás poidan acceder de forma integral á información relativa a unha materia.</p>
    <p>Co fin de darlle a publicidade exixida ao procedemento, os datos identificativos das persoas interesadas serán publicados conforme o descrito na presente norma reguladora a través dos distintos medios de comunicación institucionais de que dispón a Xunta de Galicia como diarios oficiais, páxinas web ou taboleiros de anuncios.</p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou presencialmente nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/proteccion-datos-persoais.</p>
    <p>Santiago de Compostela, 7 de novembro de 2019</p>
    <footer><p>Ignacio Maestro Saavedra<br>Director xeral de Mobilidade</p></footer>

