---
date: '2019-12-04'
id: G0532-071119-0005
page: 51782
number: 231
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 30 de outubro de 2019, da Dirección Xeral de Calidade Ambiental e
  Cambio Climático, polo que se somete a información pública a documentación
  para a revisión da autorización ambiental integrada outorgada a
  Ferroatlántica, S.A. para a súa planta de ferroaliaxes situada no concello de
  Cee (expediente 2018-IPPC-M-22).
range: Anuncio
url: >-
  https://www.xunta.gal/dog/Publicados/2019/20191204/AnuncioG0532-071119-0005_gl.html
---
<p>O artigo 26 do Real decreto lexislativo 1/2016, do 16 de decembro, polo que se aproba o texto refundido da Lei de prevención e control integrados da contaminación (<em>Boletín Oficial del Estado </em>núm. 316, do 31 de diciembre), regula a revisión das autorizacións ambientais integradas. </p>
    <p>Os artigos 15 e 16 do Real decreto 815/2013, do 18 de outubro, polo que se aproba o Regulamento de emisións industriais e de desenvolvemento da Lei 16/2002, do 1 de xullo, de prevención e control integrados da contaminación (<em>Boletín Oficial del Estado</em> núm. 251, do 19 de outubro), regulan o procedemento de revisión das autorizacións ambientais integradas.</p>
    <p>Para os efectos previstos no artigo 15.5.a) do Real decreto 815/2013 sométese a información pública, durante un período de vinte (20) días hábiles contados a partir do día seguinte ao da publicación deste anuncio no<em> Diario Oficial de Galicia</em>, o documento titulado:</p>
    <p>– Documento técnico para renovación de autorización ambiental integrada. Fábrica de Cee. Febreiro 2019.</p>
    <p>Para que calquera interesado poida consultalo e, de ser o caso, presentar dentro do citado prazo as alegacións, suxestións ou observacións que considere convenientes. </p>
    <p>O documento estará á disposición dos administrados nas dependencias da Dirección Xeral de Calidade Ambiental e Cambio Climático, Servizo de Prevención e Control Integrados da Contaminación, en horario de atención ao público (rúa de San Lázaro, s/n, Santiago de Compostela). Ademais, tamén se poderá consultar na páxina web da Consellería de Medio Ambiente, Territorio e Vivenda (http://cmatv.xunta.gal/»medio ambiente e sostibilidade»prevención e control de actividades»autorización ambiental integrada»proxectos en información pública).</p>
    <p>Santiago de Compostela, 30 de outubro de 2019</p>
    <footer><p>María Cruz Ferreira Costa<br>Directora xeral de Calidade Ambiental e Cambio Climático</p></footer>
    <h2>ANEXO </h2>
    <p>Expediente: 2018-IPPC-M-22.</p>
    <p>Núm. da autorización ambiental integrada: 2006/0070_NAA/IPPC_036.</p>
    <p>Categoría principal da actividade: anexo I, grupo 2.5.a. </p>
    <p>Titular: Ferroatlántica, S.A.</p>
    <p>CIF: A-80420516.</p>
    <p>Dirección do titular: rúa Villanueva, 31, andar 1, porta esquerda, 28001 Madrid.</p>
    <p>Enderezo da instalación: estrada de Muros, s/n, 15270 Cee (A Coruña).</p>
    <p>Actividade principal: a planta dedícase á fabricación de ferrosilicio, ferromanganeso, silicomanganeso e microsílice. Como actividade auxiliar produce pasta de eléctrodos tipo Söderberg para consumo nos fornos de ferroaliaxes. </p>
    <p>Fabricación de ferrosilicio: obtense por redución carbotérmica nun forno eléctrico trifásico aberto de arco somerxido no cal se acadan temperaturas de aproximadamente 3.000 ºC. As materias primas necesarias para a fabricación do ferrosilicio son o cuarzo, redutores (hulla, coque de petróleo e madeira) e fornecedores de ferro.</p>
    <p>Fabricación de ferromanganeso: o proceso é semellante ao descrito para a obtención do ferrosilicio, aínda que o forno eléctrico de arco somerxido é cerrado e de cuba fixa. Neste caso, as principais materias primas son os minerais de manganeso, o coque metalúrxico e os fundentes.</p>
    <p>Fabricación de silicomanganeso: é semellante á do ferromanganeso. As principais materias primas empregadas son os minerais de manganeso, as escouras xeradas na fabricación do ferromanganeso, o coque metalúrxico e os fornecedores de silicio (cuarzo e picaduras de silicio).</p>
    <p>A microsílice: obtense a partir da depuración por vía seca dos fumes xerados no proceso de fabricación do ferrosilicio.</p>
    <p>Fabricación de pasta de eléctrodos tipo Söderberg: prodúcese mediante a mestura da antracita desgasificada, a brea e os finos de coque.</p>
    <p>Verteduras: a instalación conta con circuítos pechados para todas as augas residuais industriais (augas de refrixeración e augas xeradas no tratamento por vía húmida das emisións dos fornos H13 e H14). As augas residuais pluviais son recollidas e sometidas a un tratamento físico químico; unha parte destas son reutilizadas no circuíto de augas de lavado de fumes e a outra é vertida á ría de Corcubión. As augas residuais fecais vértense á rede de saneamento municipal, con destino na EDAR de Cee-Corcubión.</p>

