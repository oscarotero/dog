---
date: '2019-09-24'
id: G0533-130919-0001
page: 42194
number: 181
agency: Consellería de Infraestruturas e Mobilidade
section: III. Outras disposicións.
title: >-
  DECRETO 112/2019, do 5 de setembro, polo que se declara, en concreto, a
  utilidade pública e se dispón a urxente ocupación dos bens e dereitos
  afectados polo proxecto de construción fomento da mobilidade sustentable.
  Senda na PO-225, treito Alba-San Caetano, puntos quilométricos 0+000-1+080, de
  clave PO/16/264.06, no concello de Pontevedra.
range: Decreto
url: >-
  https://www.xunta.gal/dog/Publicados/2019/20190924/AnuncioG0533-130919-0001_gl.html
---
<p>Antecedentes:</p>
    <p>Primeiro. No <em>Diario Oficial de Galicia</em> núm. 214, do 9 de novembro de 2018, publicouse o Anuncio do 30 de outubro de 2018 polo que se somete ao trámite de información pública a separata para información pública do proxecto de construción fomento da mobilidade sustentable. Senda na PO-225, treito Alba-San Caetano, puntos quilométricos 0+000-1+080, de clave PO/16/264.06, así como a relación individual de bens, dereitos e propietarios afectados polo proxecto referenciado.</p>
    <p>Segundo. Tras a análise das alegacións, informes e certificados presentados, o 18 de xullo de 2019 apróbase o expediente de información pública e o proxecto de construción fomento da mobilidade sustentable. Senda na PO-225, treito Alba-San Caetano, puntos quilométricos 0+000-1+080, de clave PO/16/264.06.</p>
    <p>Este proxecto de construción ten por obxecto definir, xustificar e valorar as obras necesarias para a construción dun itinerario peonil e ciclista que permita a circulación de peóns e ciclistas non deportivos pola estrada autonómica PO-225, entre os puntos quilométricos 0+000 e 1+080.</p>
    <p>Trátase dunha actuación que enlaza os distintos núcleos colindantes ao treito de estrada obxecto de estudo, favorecendo a conexión dos principais focos de atracción como son os propios núcleos poboacionais de Alba e San Caetano, as empresas industriais situadas na zona e principalmente o Camiño Portugués, cuxo trazado é coincidente coa estrada autonómica PO-225, entre os puntos quilométricos 0+330-0+910.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Mobilidade e logo da deliberación do Consello da Xunta de Galicia, na súa reunión do día cinco de setembro de dous mil dezanove,</p>
    <h2>DISPOÑO:</h2>
    <p>Artigo único. Declarar, en concreto, a utilidade pública e a necesidade de urxente ocupación para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción fomento da mobilidade sustentable. Senda na PO-225, treito Alba-San Caetano, puntos quilométricos 0+000-1+080, de clave PO/16/264.06.</p>
    <p>Santiago de Compostela, cinco de setembro de dous mil dezanove</p>
    <footer><p>Alberto Núñez Feijóo<br>Presidente</p><p>Ethel Mª Vázquez Mourelle<br>Conselleira de Infraestruturas e Mobilidade</p></footer>

