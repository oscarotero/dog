---
date: '2019-02-07'
id: G0460-300119-0001
page: 7990
number: 27
agency: Axencia Galega para a Xestión do Coñecemento en Saúde
section: IV. Oposicións e concursos.
title: >-
  RESOLUCIÓN do 30 de xaneiro de 2019 pola que se convoca a provisión, polo
  procedemento de libre designación, do posto de xefe/a do Servizo de Innovación
  Formativa.
range: Resolución
url: >-
  https://www.xunta.gal/dog/Publicados/2019/20190207/AnuncioG0460-300119-0001_gl.html
---
<p>De conformidade co establecido no Decreto 206/2005, do 22 de xullo (DOG núm. 145, do 29 de xullo), de provisión de prazas de persoal estatutario do Servizo Galego de Saúde, así como no artigo 3 da Orde da Consellería de Sanidade do 24 de maio de 2006 (DOG núm. 106, do 5 de xuño), pola que se establecen as bases do procedemento para a provisión dos postos de xefatura e coordinación das institucións sanitarias do Servizo Galego de Saúde, en virtude das competencias atribuídas polo Decreto 43/2013, do 21 de febreiro (DOG núm. 47, do 7 de marzo) polo que se establece a estrutura orgánica do Servizo Galego de Saúde, e no Decreto 112/2015, do 31 de xullo, polo que se crea a Axencia Galega para a Xestión do Coñecemento en Saúde e se aproban os seus estatutos (DOG núm. 157, do 19 de agosto), </p>
    <h2>RESOLVO: </h2>
    <p>Convocar, para a súa cobertura polo procedemento de libre designación, a provisión do posto de xefe/a do Servizo de Innovación Formativa da Axencia Galega para a Xestión do Coñecemento en Saúde, de conformidade coas bases que se achegan como anexo I. </p>
    <p>As solicitudes de participación presentaranse no modelo que se achega como anexo II. </p>
    <p>Contra esta resolución, que non pon fin á vía administrativa, poderase interpoñer recurso de alzada ante a Presidencia da Axencia Galega para a Xestión do Coñecemento en Saúde nos termos previstos nos artigos 121 e 122 da Lei 39/2015, do 1 de outubro, do procedemento administrativo común das administracións públicas, no prazo dun mes contado desde o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 30 de xaneiro de 2019 </p>
    <footer><p>Beatriz Allegue Requeijo<br>Xerente da Axencia Galega para a Xestión do Coñecemento en Saúde</p></footer>
    <h2>ANEXO I </h2>
    <h2>Bases </h2>
    <h2>Xefe/a do Servizo de Innovación Formativa </h2>
    <p>Primeira. Obxecto, funcións e retribución do posto de traballo </p>
    <p>A presente convocatoria ten por obxecto a provisión do posto de xefe/a do Servizo de Innovación Formativa dependente da Área de Xestión do Coñecemento e Talento da Axencia Galega para a Xestión do Coñecemento en Saúde, polo procedemento de libre designación. </p>
    <p>As características e funcións do posto convocado, reflectidas no artigo 17.4 dos Estatutos da Axencia Galega para a Xestión do Coñecemento en Saúde, son as que se sinalan no anexo III. </p>
    <p>As retribucións serán as que correspondan en aplicación das ordes anuais da Consellería de Facenda polas que se diten as instrucións sobre a confección de nóminas do persoal ao servizo da Administración autonómica. </p>
    <p>Segunda. Sistema de selección </p>
    <p>A selección do/a aspirante ao posto convocado levarase a cabo, segundo o disposto no artigo 50 do Decreto 206/2005, do 22 de xullo, de provisión de prazas de persoal estatutario do Servizo Galego de Saúde, e da Orde do 24 de maio de 2006, pola que se establecen as bases do procedemento para a provisión dos postos de xefatura e coordinación das institucións sanitarias do Servizo Galego de Saúde, polo procedemento de libre designación. </p>
    <p>Terceira. Requisitos para participar na convocatoria </p>
    <p>Poderán participar na presente convocatoria os interesados que na data de finalización do prazo para a presentación de solicitudes posúan a condición de persoal estatutario de xestión e servizos con vínculo de fixeza e que se atopen en situación de servizo activo nalgunha das categorías correspondentes ao grupo de clasificación A (subgrupo A1 ou A2). </p>
    <p>Cuarta. Solicitudes e documentación </p>
    <p>Os interesados en participar na convocatoria deberán presentar solicitude dirixida á Xerencia da Axencia Galega para a Xestión do Coñecemento en Saúde, segundo o modelo de instancia que se xunta como anexo II, que estará á súa disposición na páxina web da Axencia Galega para a Xestión do Coñecemento en Saúde (www.acis.sergas.es). </p>
    <p>Xunto coa solicitude deberá achegarse a seguinte documentación acreditativa dos requisitos e méritos do interesado: </p>
    <p>1. Documento de identificación: fotocopia do DNI, pasaporte ou documento que acredite a identidade, debidamente compulsados. </p>
    <p>2. Copia compulsada do nomeamento como persoal estatutario fixo ou certificación acreditativa de tal condición expedida polo Servizo de Saúde correspondente. </p>
    <p>3. Certificación acreditativa expedida polo/s servizo/s de saúde correspondente/s, de encontrarse o solicitante en situación de servizo activo con vínculo de fixeza nalgunha das categorías dos grupos de clasificación A. </p>
    <p>4. Currículo profesional, cos méritos que se aleguen, que incluirá a documentación orixinal ou a súa copia compulsada (titulación académica, anos de antigüidade, servizos prestados nas distintas administracións públicas, estudos e cursos realizados e impartidos, e outros méritos ou circunstancias que consideren oportuno poñer de manifesto).</p>
    <p>Os documentos orixinais que achegasen os aspirantes para acreditaren os seus méritos seranlles devoltos ao remate do proceso selectivo. </p>
    <p>Toda a documentación indicada achegarase necesariamente xunto coa solicitude para participar na convocatoria e non será en ningún caso susceptible de emenda posteriormente.</p>
    <p>No caso de insuficiente acreditación dos requisitos de admisibilidade exixidos na convocatoria, poderá emendarse no prazo que estableza a lista provisoria de admitidos e excluídos, de conformidade co establecido na base sexta. </p>
    <p>Quinta. Prazo e lugar de presentación de solicitudes </p>
    <p>O prazo de presentación de solicitudes será de quince (15) días hábiles, contados a partir do día seguinte ao da publicación da presente resolución no <em>Diario Oficial de Galicia</em>. </p>
    <p>Será causa de inadmisión no citado procedemento de provisión a presentación extemporánea da solicitude polo interesado. </p>
    <p>As solicitudes presentaranse, xunto coa documentación achegada sinalada na base cuarta, preferentemente no Rexistro da Axencia Galega para a Xestión do Coñecemento en Saúde, sita na avenida Fernando e Casas Novoa, nº 37, 1º A, 15707 Santiago de Compostela, ou nos demais lugares previstos no artigo 16.4 da Lei 39/2015, do 1 de outubro, do procedemento administrativo común das administracións públicas.</p>
    <p>Sexta. Resolución </p>
    <p>A convocatoria, cos informes previos que se consideren precisos, será resolta pola Xerencia da Axencia Galega para a Xestión do Coñecemento en Saúde, que ditará para tal efecto a resolución correspondente, co nomeamento, de ser o caso, do aspirante seleccionado ou ben coa declaración como deserta da convocatoria, se non concorreren aspirantes idóneos para o desempeño do posto convocado. </p>
    <p>A resolución da convocatoria será publicada no <em>Diario Oficial de Galicia</em>. </p>
    <p>Sétima. Toma de posesión </p>
    <p>O/a aspirante seleccionado/a deberá cesar na praza que desempeñe dentro dos tres días hábiles seguintes a aquel en que se publique a resolución no <em>Diario Oficial de Galicia</em>. </p>
    <p>A toma de posesión do posto de traballo adxudicado deberá efectuarse dentro dos tres días hábiles seguintes ao do cesamento, se a praza desempeñada e o posto adxudicado son da mesma área de saúde, ou no prazo de quince días hábiles, se son de distinta área de saúde. Para estes efectos, entenderase por praza desempeñada a efectivamente ocupada, con independencia de que sexa en condición de destino definitivo, adscrición, destino provisional ou comisión de servizos. </p>
    <p>Se así o permiten as necesidades do servizo e por petición motivada do interesado/a, os prazos a que se refiren os parágrafos anteriores poderán ser prorrogados polo órgano convocante. </p>
    <p>O prazo de toma de posesión e a súa prórroga terán a consideración de servizo activo e percibiranse os correspondentes haberes de conformidade co que estableza a orde sobre a confección de nóminas do persoal ao servizo da Administración autonómica. </p>
    <p>Entenderase que solicita a excedencia voluntaria por interese particular e será declarado nesa situación polo órgano competente quen non se incorpore ao posto adxudicado no prazo establecido. </p>
    <p>Oitava. Avaliación do desempeño da xefatura </p>
    <p>O aspirante seleccionado obterá un nomeamento que será obxecto de avaliación cada catro anos para os efectos de apreciar o nivel de rendemento e, cando proceda, do cumprimento dos obxectivos fixados. </p>
    <p>O resultado da avaliación determinará a prórroga do nomeamento do profesional ou, de ser o caso, a súa remoción, sen prexuízo do disposto no artigo 56 do Decreto 206/2005, de provisión de postos de persoal estatutario do Servizo Galego de Saúde. </p>
    <p>Novena. Cesamento </p>
    <p>Os profesionais seleccionados para o desempeño dos postos convocados poderán ser destituídos pola Xerencia da Axencia Galega para a Xestión do Coñecemento en Saúde, de conformidade no artigo 56 do Decreto 206/2005, de provisión de postos de persoal estatutario do Servizo Galego de Saúde. </p>
    <p>Décima. Recursos </p>
    <p>Contra a resolución pola que se resolva a convocatoria poderase interpoñerse recurso de alzada ante a Presidencia da Axencia Galega para a Xestión do Coñecemento en Saúde nos termos previstos nos artigos 121 e 122 da Lei 39/2015, do 1 de outubro, do procedemento administrativo común das administracións públicas, no prazo dun mes contado desde o día seguinte ao da súa publicación no <em>Diario Oficial de Galicia</em>.</p>
    <p>Décimo primeira. Norma derradeira </p>
    <p>A publicación dos actos e da resolución que se diten na tramitación deste procedemento realizarase no taboleiro de anuncios da Axencia Galega para a Xestión do Coñecemento en Saúde, así como na súa páxina web (www.acis.sergas.es). </p>
    <p>No non previsto na presente convocatoria aplicaranse supletoriamente as disposicións contidas na Lei 39/2015, do 1 de outubro, do procedemento administrativo común das administracións públicas. </p>
    <h2>ANEXO II</h2>
    <h2>Solicitude de participación na convocatoria para o posto de xefe/a<br> do Servizo de Innovación Formativa da Axencia Galega<br> para a Xestión do Coñecemento en Saúde</h2>
    <table>
     <tbody>
      <tr>
       <td>Resolución da Axencia:</td>
       <td>Nº DOG:</td>
       <td>Data DOG:</td>
      </tr>
     </tbody>
    </table>
    <p>Datos personais:</p>
    <table>
     <tbody>
      <tr>
       <td>Apelidos e nome:</td>
       <td colspan="2">DNI/pasaporte:</td>
      </tr>
      <tr>
       <td colspan="2">Enderezo:</td>
       <td>Poboación:</td>
      </tr>
      <tr>
       <td colspan="2">Provincia:</td>
       <td>Teléfono:</td>
      </tr>
      <tr>
       <td>Correo electrónico:</td>
       <td colspan="2">Data nacemento:</td>
      </tr>
     </tbody>
    </table>
    <p>Publicada resolución pola que se convoca a provisión, polo procedemento de libre designación, do posto de xefe/a do Servizo de Innovación Formativa e reunindo os requisitos necesarios,</p>
    <p>SOLICITO:</p>
    <p>1º. Ser admitido/a para participar nesta convocatoria.</p>
    <p>2º. Para tal efecto presento a seguinte documentación:</p>
    <p>□ Copia compulsada do DNI, pasaporte ou documento que acredite a identidade do solicitante.</p>
    <p>□ Copia compulsada do nomeamento como persoal estatutario fixo ou certificación acreditativa expedida polo Servizo de Saúde correspondente, de tal condición.</p>
    <p>□ Certificación acreditativa de encontrarse en situación de servizo activo con vínculo de fixeza nalgunha das categorías dos grupos de clasificación A.</p>
    <p>□ Currículum vítae.</p>
    <p>En________________________, ___ de _________de 2019</p>
    <p>Sinatura___________________________________</p>
    <p>Xerencia da Axencia Galega para a Xestión do Coñecemento en Saúde</p>
    <p>Avda. Fernando de Casas Novoa nº 37, 1º A (Edificio CNL). San Lázaro</p>
    <p>15707 Santiago de Compostela (A Coruña)</p>
    <h2>ANEXO III</h2>
    <h2>Posto de xefe/a de Servizo de Innovación Formativa<br> da Axencia Galega para a Xestión do Coñecemento en Saúde</h2>
    <p>O posto convocado está adscrito á Área de Xestión do Coñecemento e Talento da Axencia Galega para a Xestión do Coñecemento en Saúde e, segundo establecen os Estatutos da Axencia, as súas funcións son as seguintes:</p>
    <p>a) Elaborar plans de formación e xestionar a provisión da formación continuada do persoal do sistema público de saúde de Galicia.</p>
    <p>b) Crear as condicións precisas para desenvolver un espazo de formación e mellora dos profesionais a través do intercambio de experiencias e boas prácticas e a circulación da información facilitando a transmisión desta entre os xeradores e os demandantes dela.</p>
    <p>c) Desenvolver as ferramentas metodolóxicas e técnicas necesarias para soportar o proceso continuo de actualización do coñecemento respondendo ás variacións nas demandas sociais e á evolución dos sistemas sanitarios.</p>
    <p>d) Formular novos itinerarios formativos, abertos a profesionais de dentro e de fóra do sistema público sanitario de Galicia baseados no uso das novas tecnoloxías.</p>
    <p>e) Propoñer e deseñar os mecanismos máis axeitados para a incorporación nos programas formativos do coñecemento relevante identificado nas distintas organizacións e unidades do sistema de saúde.</p>
    <p>f) Promover a detección e avaliación de necesidades e tendencias en relación a capacitación do persoal do sistema galego de saúde.</p>
    <p>g) Impulsar e fomentar a formación sanitaria a través da programación e o financiamento de actuacións, bolsas e axudas á formación.</p>
    <p>h) Desenvolver a avaliación continua dos resultados da formación levada a cabo.</p>
    <p>i) Apoiar as políticas que impulse a autoridade sanitaria galega no eido da formación.</p>
    <p>j) Realizar a interlocución con axentes externos, públicos e privados para a identificación e implantación de iniciativas de colaboración no ámbito formativo, así como para a participación en redes.</p>
    <p>k) En xeral, cantos asuntos lle sexan encomendados pola Xerencia da Axencia en razón do seu ámbito de actuación.</p>

