---
date: '2019-11-08'
id: G1097-301019-0002
page: 48027
number: 213
agency: Axencia Galega das Industrias Culturais
section: III. Outras disposicións.
title: >-
  RESOLUCIÓN do 30 de outubro de 2019 pola que se aproban as bases e a
  convocatoria, en réxime de concorrencia competitiva, de admisión de salas de
  música de titularidade privada á programación musical desta axencia (código de
  procedemento CT405A).
range: Resolución
url: >-
  https://www.xunta.gal/dog/Publicados/2019/20191108/AnuncioG1097-301019-0002_gl.html
---
<p>Primeira. Obxecto</p>
    <p>A presente convocatoria ten por obxecto a admisión de salas de música de titularidade privada situadas na Comunidade Autónoma de Galicia á programación musical da Axencia Galega das Industrias Culturais. Unha vez admitidas, as salas poderán acceder ás programacións da Axencia Galega das Industrias Culturais (código de procedemento CT405A).</p>
    <p>Ás salas admitidas permitiráselles o uso da marca Rede Galega de Música ao Vivo, marca rexistrada pola Xunta de Galicia, a través da Axencia Galega das Industrias Culturais, co número de rexistro 2.760.177 e vixencia ata o 12 de marzo de 2027.</p>
    <p>Segunda. Normativa aplicable</p>
    <p>A normativa aplicable a esta convocatoria axustarase ao disposto na resolución pola que se aproban as bases e a convocatoria, en réxime de concorrencia competitiva, de admisión de salas de música de titularidade privada á programación musical da Axencia Galega das Industrias Culturais, á Lei 9/2007, do 13 de xuño, de subvencións de Galicia, ao Decreto 11/2009, do 8 de xaneiro, polo que se aproba o Regulamento da Lei de subvencións, a Lei 1/2016, do 18 de xaneiro, de transparencia e bo goberno, e supletoriamente a Lei 38/2003, do 17 de novembro, xeral de subvencións, así como os preceptos básicos do Real decreto 887/2006, do 21 de xullo, polo que se aproba o Regulamento da Lei xeral de subvencións, a Lei 39/2015, do 1 de outubro, do procedemento administrativo común das administracións públicas, a Lei orgánica 3/2018, do 5 de decembro, de protección de datos persoais e garantía dos dereitos dixitais, a Lei 4/2019, do 17 de xullo, de administración dixital de Galicia, e demais normativa de xeral aplicación.</p>
    <p>Terceira. Requisitos de admisión de salas</p>
    <p>1. Poderán participar neste programa as persoas físicas (autónomas) ou entidades xestoras de salas de música de titularidade privada que cumpran os seguintes requisitos:</p>
    <p>– Estar dado de alta no imposto de actividades económicas (IAE) na epígrafe correspondente no vixente exercicio, na data de finalización das solicitudes.</p>
    <p>– Ter sede, domicilio social ou establecemento permanente na Comunidade Autónoma de Galicia.</p>
    <p>– Estar en posesión das licenzas, autorizacións e/ou requisitos legalmente exixidos para realizar espectáculos en directo.</p>
    <p>– Contar cunha programación estable de concertos durante os dous últimos anos, cun mínimo de 25 concertos en cada un dos anos anteriores.</p>
    <p>– Non se admitirán as salas cuxa titularidade pertenza a asociacións ou outras entidades sen ánimo de lucro.</p>
    <p>– Non poderán acceder os solicitantes que se encontren afectados por algunha das circunstancias previstas no artigo 10.2 e 10.3 da Lei 9/2007, do 13 de xuño, de subvencións de Galicia.</p>
    <p>2. Enténdese para efectos da presente resolución por sala de música aquela en que polo menos un 80 % da programación anual corresponda a concertos de música, que deberán sumar un mínimo de 25 concertos anuais, en cada un dos últimos tres anos.</p>
    <p>3. Os solicitantes que sexan adheridos á Rede galega de música ao vivo quedan sometidos ás actuacións de comprobación e control efectuadas polo órgano competente para resolver, así como ás de control financeiro desenvolvidas pola Intervención Xeral da Comunidade Autónoma, segundo o establecido no título III da Lei 9/2007, ou polo Consello de Contas ou Tribunal de Contas, segundo a súa normativa.</p>
    <p>Cuarta. Inicio do procedemento: presentación de solicitudes</p>
    <p>1. As solicitudes presentaranse obrigatoriamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.gal (anexo I).</p>
    <p>Se algunha das persoas interesadas presenta a súa solicitude de forma presencial, será requirida para que a emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda.</p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>2. Estas bases, así como a guía de procedementos e servizos, estarán dispoñibles no seguinte enderezo web https://sede.xunta.gal/guia-de-procedementos-e-servizos, nas dependencias desta axencia e na súa páxina web, e tamén quedarán expostas no taboleiro de anuncios da Agadic e debidamente publicadas no <em>Diario Oficial de Galicia</em> (DOG). </p>
    <p>3. Todos os trámites administrativos que as persoas interesadas deban realizar durante a tramitación deste procedemento deberán ser realizados de forma electrónica accedendo á carpeta cidadá da persoa interesada dispoñible na sede electrónica da Xunta de Galicia.</p>
    <p>Quinta. Prazo de presentación das solicitudes e emenda</p>
    <p>1. O prazo para a presentación das solicitudes será dun mes desde o día seguinte ao da publicación da correspondente convocatoria no <em>Diario Oficial de Galicia</em>. Se o último día do prazo for inhábil, entenderase prorrogado ao primeiro día hábil seguinte e, se no mes de vencemento non houber día equivalente ao inicial do cómputo, entenderase que o prazo expira o último día do mes.</p>
    <p>2. Se a solicitude non estiver debidamente cuberta, non se achegar a documentación exixida ou non se reuniren os requisitos sinalados na normativa da convocatoria ou os que, con carácter xeral, se indican na Lei 39/2015, do 1 de outubro, do procedemento administrativo común das administracións públicas, a persoa interesada será requirida para que no prazo de dez días hábiles, contados desde o día seguinte á notificación do requirimento, emende o defecto advertido, a falta detectada ou presente os documentos preceptivos, e indícase, ademais que, de non o facer, se considerará que desiste da súa petición, logo de resolución que declarará esta circunstancia e que deberá ser ditada nos termos previstos na lei.</p>
    <p>Sexta. Documentación requirida aos solicitantes</p>
    <p>1. Ademais da solicitude (anexo I), as persoas interesadas presentarán, con carácter xeral, a seguinte documentación:</p>
    <p>1.1. Estatutos rexistrados e escrituras de constitución inscritos no rexistro mercantil ou no que corresponda.</p>
    <p>1.2. Documentación que acredite suficientemente a representación de quen asina a solicitude.</p>
    <p>2. Ademais, as solicitudes deberán ir acompañadas da seguinte documentación complementaria:</p>
    <p>2.1. Documentación acreditativa ou declaración responsable de estar en posesión dos permisos, licenzas e/ou autorizacións necesarias para a celebración de concertos.</p>
    <p>2.2. Seguro de responsabilidade civil.</p>
    <p>2.3. Restante documentación legalmente obrigatoria en relación á sala propiamente dita, á celebración do concerto e ao público asistente.</p>
    <p>2.4. Documentación acreditativa da capacidade da sala.</p>
    <p>2.5. Documentación acreditativa da antigüidade da sala.</p>
    <p>2.6. Documentación acreditativa das actuacións programadas na sala nos últimos dous anos.</p>
    <p>2.7. Ficha técnica da sala onde apareza reflectido o material de luz e son, as medidas do escenario, o número de cameríns, e a dispoñibilidade de acceso para carga e descarga.</p>
    <p>Non será necesario achegar os documentos que xa fosen presentados anteriormente. Para estes efectos, a persoa interesada deberá indicar en que momento e ante que órgano administrativo presentou os citados documentos. Presumirase que esta consulta é autorizada polas persoas interesadas, salvo que conste no procedemento a súa oposición expresa.</p>
    <p>Nos supostos de imposibilidade material de obter o documento, o órgano competente poderá requirir á persoa interesada a súa presentación ou, na súa falta, a acreditación por outros medios dos requisitos a que se refire o documento, con anterioridade.</p>
    <p>3. A documentación deberá presentarse de forma electrónica. As persoas interesadas responsabilizaranse da veracidade dos documentos que presenten. Excepcionalmente, a Administración poderá requirir a exhibición do documento orixinal para o cotexo da copia electrónica presentada.</p>
    <p>Se algunha das persoas interesadas presenta a documentación de forma presencial, será requirida para que a emende a través da súa presentación electrónica.</p>
    <p>Para estes efectos, considerarase como data de presentación aquela en que fose realizada a emenda.</p>
    <p>4. Sempre que se realice a presentación de documentos separadamente da solicitude, deberase indicar o código e o órgano responsable do procedemento, o número de rexistro de entrada da solicitude e o número de expediente no caso de dispoñer del.</p>
    <p>No caso de que algún dos documentos que vaia presentar a persoa solicitante ou representante de forma electrónica supere os tamaños límite establecidos na sede electrónica, permitirase a presentación de forma presencial dentro dos prazos previstos e na forma indicada no parágrafo anterior. A información actualizada sobre o tamaño máximo e os formatos admitidos pode consultarse na sede electrónica da Xunta de Galicia.</p>
    <p>Sétima. Comprobación de datos</p>
    <p>1. Para a tramitación do procedemento destas axudas consultaranse automaticamente os datos incluídos nos seguintes documentos elaborados polas administracións públicas:</p>
    <p>– DNI ou NIE da persoa solicitante.</p>
    <p>– DNI ou NIE da persoa representante.</p>
    <p>– NIF da entidade solicitante.</p>
    <p>– Certificado de estar dado de alta no imposto de actividades económicas, na epígrafe/subepígrafe que corresponda, no exercicio actual.</p>
    <p>2. No caso de que as persoas interesadas se opoñan a esta consulta, deberán indicalo no recadro correspondente habilitado no formulario de inicio e achegar os documentos.</p>
    <p>3. Excepcionalmente, no caso de que algunha circunstancia imposibilite a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>Oitava. Comisión de Valoración</p>
    <p>1. A Comisión de Valoración será nomeada polo director da Agadic e estará integrada por un presidente e tres vogais entre persoas do ámbito musical, e será a encargada de avaliar todas as solicitudes e de elaborar unha listaxe das salas por orde de puntuación. Actuará como secretario un membro do cadro de persoal da Agadic, con voz e sen voto.</p>
    <p>2. O número máximo de salas que se admitirán na convocatoria será de trinta e corresponde á comisión realizar a proposta de resolución indicando as salas propostas para seren incluídas na programación da Rede Galega de Música ao Vivo, que será elevada á Dirección da Agadic. </p>
    <p>3. No suposto de empate, este resolverase a favor da sala con maior número de concertos programados nos últimos dous anos.</p>
    <p>Novena. Criterios de baremación</p>
    <p>As solicitudes teñen que ser valoradas de conformidade cos seguintes criterios:</p>
    <table>
     <tbody>
      <tr>
       <td colspan="3">Capacidade</td>
      </tr>
      <tr>
       <td>Menos de 50 persoas</td>
       <td>Entre 50 e 150 persoas</td>
       <td>Máis de 150 persoas</td>
      </tr>
      <tr>
       <td>5 puntos</td>
       <td>10 puntos</td>
       <td>15 puntos</td>
      </tr>
     </tbody>
    </table>
    <table>
     <tbody>
      <tr>
       <td>Antigüidade</td>
      </tr>
      <tr>
       <td>2 puntos por ano de antigüidade ata un máximo de 20 puntos</td>
      </tr>
     </tbody>
    </table>
    <table>
     <tbody>
      <tr>
       <td colspan="3">Concertos programados nos últimos 2 anos</td>
      </tr>
      <tr>
       <td>Entre 25 e 49</td>
       <td>Entre 50 e 74</td>
       <td>Máis de 74 concertos</td>
      </tr>
      <tr>
       <td>10 puntos</td>
       <td>20 puntos</td>
       <td>30 puntos</td>
      </tr>
     </tbody>
    </table>
    <table>
     <tbody>
      <tr>
       <td colspan="4">Son</td>
      </tr>
      <tr>
       <td>Equipamento de son</td>
       <td>Baixa calidade</td>
       <td>Calidade media</td>
       <td>Alta calidade</td>
      </tr>
      <tr>
       <td>P.A.</td>
       <td>5 puntos</td>
       <td>8 puntos</td>
       <td>10 puntos</td>
      </tr>
      <tr>
       <td>Monitores</td>
       <td>5 puntos</td>
       <td>8 puntos</td>
       <td>10 puntos</td>
      </tr>
      <tr>
       <td>Mesa</td>
       <td>5 puntos</td>
       <td>8 puntos</td>
       <td>10 puntos</td>
      </tr>
      <tr>
       <td>Microfonía e soportes</td>
       <td>5 puntos</td>
       <td>8 puntos</td>
       <td>10 puntos</td>
      </tr>
     </tbody>
    </table>
    <table>
     <tbody>
      <tr>
       <td colspan="4">Luz</td>
      </tr>
      <tr>
       <td>Equipamento de luz</td>
       <td>Baixa calidade</td>
       <td>Calidade media</td>
       <td>Alta calidade</td>
      </tr>
      <tr>
       <td>Focos</td>
       <td>2 puntos</td>
       <td>4 puntos</td>
       <td>6 puntos</td>
      </tr>
      <tr>
       <td>Robótica</td>
       <td>2 puntos</td>
       <td>4 puntos</td>
       <td>6 puntos</td>
      </tr>
      <tr>
       <td>Mesa de control</td>
       <td>2 puntos</td>
       <td>4 puntos</td>
       <td>6 puntos</td>
      </tr>
      <tr>
       <td>Dimmers</td>
       <td>2 puntos</td>
       <td>4 puntos</td>
       <td>6 puntos</td>
      </tr>
     </tbody>
    </table>
    <table>
     <tbody>
      <tr>
       <td colspan="4">Vídeo</td>
      </tr>
      <tr>
       <td>Proxector de vídeo</td>
       <td>Fóra do escenario</td>
       <td>Cerca do escenario</td>
       <td>Proxección no escenario</td>
      </tr>
      <tr>
       <td></td>
       <td>3 puntos</td>
       <td>5 puntos</td>
       <td>7 puntos</td>
      </tr>
     </tbody>
    </table>
    <table>
     <tbody>
      <tr>
       <td colspan="4">Accesos e carga/descarga</td>
      </tr>
      <tr>
       <td>Accesos</td>
       <td>Malo</td>
       <td>Regular</td>
       <td>Bo</td>
      </tr>
      <tr>
       <td></td>
       <td>3 puntos</td>
       <td>5 puntos</td>
       <td>7 puntos</td>
      </tr>
     </tbody>
    </table>
    <table>
     <tbody>
      <tr>
       <td colspan="4">Escenario</td>
      </tr>
      <tr>
       <td></td>
       <td>Malo</td>
       <td>Regular</td>
       <td>Bo</td>
      </tr>
      <tr>
       <td>Escenario</td>
       <td>10 puntos</td>
       <td>15 puntos</td>
       <td>20 puntos</td>
      </tr>
      <tr>
       <td>Cameríns</td>
       <td>4 puntos</td>
       <td>7 puntos</td>
       <td>10 puntos</td>
      </tr>
     </tbody>
    </table>
    <p>Décima. Resolución</p>
    <p>A Dirección da Agadic ditará a resolución indicando as salas que formarán parte de Rede Galega de Música ao Vivo e notificará a citada resolución aos solicitantes. A resolución deberanse ditar e notificar no prazo máximo de catro meses, contados desde o día seguinte ao da publicación desta convocatoria pública no <em>Diario Oficial de Galicia</em>, e será motivada. Se transcorrer o prazo máximo para resolver sen que se dite resolución expresa, os interesados poderán entender desestimadas as súas solicitudes por silencio administrativo.</p>
    <p>Décimo primeira. Notificacións</p>
    <p>1. As notificacións de resolucións e actos administrativos practicaranse só por medios electrónicos nos termos previstos na normativa reguladora do procedemento administrativo común.</p>
    <p>2. As notificacións electrónicas realizaranse mediante o Sistema de notificación electrónica de Galicia-Notifica.gal dispoñible a través da sede electrónica da Xunta de Galicia (https://sede.xunta.gal). Este sistema remitirá ás persoas interesadas avisos da posta á disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>3. Neste caso as persoas interesadas deberán crear e manter o seu enderezo electrónico habilitado único a través do Sistema de notificación electrónico de Galicia-Notifica.gal, para todos os procedementos administrativos tramitados pola Administración xeral e do sector público autonómico. En todo caso, a Administración xeral poderá de oficio crear o indicado enderezo, para os efectos de asegurar que as persoas interesadas cumpran a súa obriga de relacionarse por medios electrónicos.</p>
    <p>4. As notificacións entenderanse practicadas no momento en que se produza o acceso ao seu contido e entenderanse rexeitadas cando transcorresen dez días naturais desde a posta á disposición da notificación sen que se acceda ao seu contido.</p>
    <p>5. Se o envío da notificación electrónica non for posible por problemas técnicos, a Administración xeral e as entidades do sector público autonómico practicarán a notificación polos medios previstos na normativa reguladora do procedemento administrativo común.</p>
    <p>Décimo segunda. Recursos</p>
    <p>A presente convocatoria non porá fin á vía administrativa e contra ela poderase interpor o recurso de alzada ante a presidencia do Consello Reitor da Agadic no prazo dun mes contado a partir do día seguinte ao da notificación da resolución, se esta for expresa, sen prexuízo de que os interesados poidan exercer calquera outro que consideren procedente.</p>
    <p>Disposición adicional. Información básica sobre protección de datos persoais</p>
    <p>Os datos persoais recadados neste procedemento serán tratados na súa condición de responsable pola Xunta de Galicia –Axencia Galega das Industrias Culturais– coa finalidade de levar a cabo a tramitación administrativa que derive da xestión deste procedemento e a actualización da información e contidos da Carpeta cidadá. </p>
    <p>O tratamento dos datos baséase no cumprimento dunha misión de interese público ou no exercicio de poderes públicos, conforme a normativa recollida na ficha do procedemento incluída na Guía de procedementos e servizos, no propio formulario anexo e nas referencias recollidas en https://www.xunta.gal/informacion-xeral-proteccion-datos. Con todo, determinados tratamentos poderán fundamentarse no consentimento das persoas interesadas, circunstancia que se reflectirá no devandito formulario. </p>
    <p>Os datos serán comunicados ás administracións públicas no exercicio das súas competencias, cando sexa necesario para a tramitación e resolución dos seus procedementos ou para que os cidadáns poidan acceder de forma integral á información relativa a unha materia. </p>
    <p>A fin de dar a publicidade exixida ao procedemento, os datos identificativos das persoas interesadas serán publicados conforme o descrito na presente norma reguladora a través dos distintos medios de comunicación institucionais de que dispón a Xunta de Galicia, como diarios oficiais, páxinas web ou taboleiros de anuncios.</p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou presencialmente nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/protección-datos-persoais.</p>
    <p>Disposición derradeira. Entrada en vigor </p>
    <p>Esta resolución entrará en vigor o día seguinte ao da súa publicación.</p>
    <p>Santiago de Compostela, 30 de outubro de 2019</p>
    <footer><p>Jacobo Sutil Nesta<br>Director da Axencia Galega das Industrias Culturais</p></footer>

