---
date: '2019-06-07'
id: CA01-030619-0007
page: 27619
number: 107
agency: Consellería de Facenda
section: IV. Oposicións e concursos.
title: >-
  RESOLUCIÓN do 31 de maio de 2019, do tribunal designado para xulgar o proceso
  selectivo para o ingreso, pola quenda de promoción interna, no corpo auxiliar
  da Administración xeral da Comunidade Autónoma de Galicia, subgrupo C2,
  convocado pola Orde do 1 de marzo de 2018, pola que se dá publicidade de
  diversos acordos.
range: Resolución
url: >-
  https://www.xunta.gal/dog/Publicados/2019/20190607/AnuncioCA01-030619-0007_gl.html
---
<p>O Tribunal nomeado pola Orde do 1 de marzo de 2019 (DOG núm. 48, do 8 de marzo), para cualificar o proceso selectivo para o ingreso, pola quenda de promoción interna, no corpo auxiliar da Administración xeral da Comunidade Autónoma de Galicia, subgrupo C2, convocado pola Orde do 1 de marzo de 2018 (DOG núm. 48, do 8 de marzo),</p>
    <p class="dog-titulo">ACORDOU:</p>
    <p>Primeiro. De conformidade co disposto na base II.1.1 da convocatoria, superaron o primeiro exercicio do proceso selectivo as persoas aspirantes que obtiveron unha puntuación mínima de dez puntos (10 puntos), fixándose en 36 o número de respostas correctas para acadar a dita puntuación, unha vez feitas as deducións previstas na dita base da convocatoria, respecto das persoas aspirantes que accedan pola quenda xeral e en 33,6 respostas correctas unha vez feitas as deducións previstas na dita base da convocatoria, respecto das persoas aspirantes que accedan pola base I.1.1.</p>
    <p>Para estes efectos, tivéronse en conta os criterios de corrección, valoración e superación do primeiro exercicio aprobados polo tribunal o 2 de maio de 2019 en cumprimento da potestade de determinación do criterio de superación do exercicio, e publicados no portal web da Xunta de Galicia funcionpublica.xunta.gal, que establecen:</p>
    <p>– Que superarán o primeiro exercicio as persoas aspirantes presentadas que respondan correctamente ao 45 % de preguntas consideradas válidas, unha vez feitas as deducións por respostas incorrectas, que descontarán cada unha delas un terzo dunha pregunta correcta.</p>
    <p>– Para os aspirantes que accedan pola cota de persoas con discapacidade esta porcentaxe será do 42 % de preguntas consideradas válidas, unha vez feitas as deducións por respostas incorrectas, que descontarán cada unha delas un terzo dunha pregunta correcta.</p>
    <p>– Que se lles asignará unha valoración de 10 puntos no exercicio aos aspirantes que obtivesen unha nota equivalente á nota de corte fixada.</p>
    <p>– Que o resto das persoas declaradas aptas terán unha cualificación distribuída entre os 10 e os 20 puntos, proporcional ao número de respostas correctas.</p>
    <p>– Que se lles asignará, do mesmo xeito, a puntuación proporcional que corresponda aos aspirantes declarados non aptos.</p>
    <p>Segundo. Publicar as puntuacións obtidas polos aspirantes presentados ao primeiro exercicio do proceso selectivo para o ingreso, pola quenda de promoción interna, no corpo auxiliar da Administración xeral da Comunidade Autónoma de Galicia, subgrupo C2, no lugar onde se realizou a proba, e no portal web da Xunta de Galicia funcionpublica.xunta.gal .</p>
    <p>De acordo co disposto na base II.1.2.8 da convocatoria, os aspirantes poderán presentar as alegacións que consideren oportunas con relación ás puntuacións, no prazo de dez (10) días hábiles contados desde o seguinte ao de publicación desta resolución no <em>Diario Oficial de Galicia</em>.</p>
    <p>Terceiro. De conformidade co disposto na base II.1.1.3, as persoas aspirantes que superaron o primeiro exercicio e que non figuren na listaxe publicada pola Dirección Xeral da Función Pública no portal web corporativo funcionpublica.xunta.gal de persoas aspirantes que teñen acreditada a posesión do Celga requirido en calquera procedemento competencia da dita dirección xeral, disporán dun prazo de dez (10) días hábiles contados desde o seguinte ao da publicación no <em>Diario Oficial de Galicia</em> desta resolución, para presentar os documentos que xustifiquen a exención de realizar o terceiro exercicio do proceso selectivo.</p>
    <p>Cuarto. Segundo o disposto na base III.13 da orde de convocatoria, contra este acordo poderase interpoñer recurso de alzada ante o conselleiro de Facenda nos termos previstos nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 31 de maio de 2019</p>
    <footer><p>Dámaso Pérez Vale<br>Presidente do tribunal</p></footer>

