---
date: '2019-06-07'
id: G0425-270519-0001
page: 27595
number: 107
agency: Consellería de Política Social
section: III. Outras disposicións.
title: >-
  RESOLUCIÓN do 24 de maio de 2019, da Secretaría Xeral Técnica da Consellería
  de Política Social, pola que se declara de interese galego a Fundación Tutelar
  Chamorro e se ordena a súa inscrición no Rexistro de Fundacións de Interese
  Galego.
range: Resolución
url: >-
  https://www.xunta.gal/dog/Publicados/2019/20190607/AnuncioG0425-270519-0001_gl.html
---
<p>Examinado o expediente de declaración de interese galego e a inscrición no Rexistro de Fundacións de Interese Galego da Fundación Tutelar Chamorro, unha vez vista a proposta do subdirector xeral de Coordinación Administrativa, dítase esta resolución baseada nos feitos e fundamentos de dereito que se expoñen a seguir:</p>
    <p>Feitos:</p>
    <p>Primeiro. O 13 de novembro de 2018, José Luis Oñate Barjau, presidente do padroado da Fundación Tutelar Chamorro, formulou solicitude de clasificación, declaración de interese galego e inscrición no Rexistro de Fundacións de Interese Galego.</p>
    <p>Segundo. A Fundación Tutelar Chamorro foi constituída en escritura pública outorgada en Ferrol o 31 de outubro de 2018, ante o notario Pedro Luis García de los Huertos Vidal, co número 1.795 do seu protocolo, pola Asociación Nuestra Señora de Chamorro.</p>
    <p>Esta escritura pública emendouse por outra outorgada o 1 de marzo de 2019 na mesma localidade e ante o mesmo notario, co número 471 do seu protocolo.</p>
    <p>Terceiro. En virtude do disposto no artigo 6 dos seus estatutos, a Fundación ten por obxecto proporcionar protección e garantía efectiva dos dereitos das persoas con discapacidade intelectual e do desenvolvemento (PDID) con capacidade modificada, velando pola súa persoa e intereses, acompañándoa na súa vida tendo en conta os seus desexos, ilusións e aspiracións, desde o compromiso ético, para conseguir plena inclusión e unha óptima calidade de vida, favorecendo a pluralidade e o respecto pola diferenza. </p>
    <p>Cuarto. Na escritura de constitución constan os aspectos relativos á personalidade das persoas fundadoras e a súa capacidade e vontade de constituír a Fundación conforme os preceptos da Lei 12/2006, do 1 de decembro, de fundacións de interese galego (DOG núm. 242, do 19 de decembro).</p>
    <p>Quinto. Nos estatutos da Fundación consta a denominación e natureza, obxecto e actividades, o domicilio e ámbito de actuación, as regras para a aplicación dos recursos aos fins fundacionais e para a determinación dos beneficiarios, a composición do padroado, as regras para a designación e substitución dos seus membros, as causas de cesamento, as súas atribucións e a forma de deliberar e de adoptar acordos.</p>
    <p>Sexto. O padroado inicial da Fundación está formado por José Luis Oñate Barjau como presidente, Abilio Villena Pérez como vicepresidente, Begoña Echevarría Sanchón como secretaria, María Concepción Lage Menéndez como tesoureira e José Manuel Rilo González Valles, en representación de Rilo Gestión, S.L., como vogal.</p>
    <p>Sétimo. A Comisión integrada polos secretarios xerais técnicos de todas as consellerías, na reunión do día 8 de abril de 2019, elevoulle ao vicepresidente e conselleiro de Presidencia, Administracións Públicas e Xustiza proposta de clasificación como de interese asistencial da Fundación Tutelar Chamorro consonte as materias que constitúen o seu obxecto fundacional, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e de conformidade co establecido no artigo 47 da antedita lei, no artigo 51 do Decreto 14/2009, do 21 de xaneiro, polo que se aproba o Regulamento de fundacións de interese galego, e no artigo 7 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, o protectorado será exercido pola Consellería de Política Social.</p>
    <p>Oitavo. De conformidade coa dita proposta, mediante a Orde da Vicepresidencia e Consellería de Presidencia, Administracións Públicas e Xustiza, do 12 de abril de 2019, clasificouse como de interese asistencial a Fundación Tutelar Chamorro e adscribiuse á Consellería de Política Social para os efectos do exercicio das funcións de protectorado.</p>
    <p>Fundamentos de dereito:</p>
    <p>Primeiro. O artigo 34 da Constitución española recoñece o dereito da fundación para fins de interese xeral, e o artigo 27.26 do Estatuto de autonomía para Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Decreto 15/2009, do 21 de xaneiro, en relación co Decreto 176/2015, do 3 de decembro, polo que se establece a estrutura orgánica da Consellería de Política Social, correspóndelle a esta consellería a declaración de interese galego mediante resolución publicada no Diario Oficial de Galicia e a inscrición no Rexistro de Fundacións de Interese Galego da Fundación Tutelar Chamorro, así como o exercicio das funcións de protectorado e as demais que correspondan á Xunta de Galicia, de conformidade co indicado no dito regulamento.</p>
    <p>Terceiro. Á vista do disposto na Lei 12/2006, do 1 de decembro, e no Decreto 14/2009, do 21 de xaneiro, e no Decreto 15/2009, do 21 de xaneiro, e logo do informe de idoneidade dos fins e de adecuación e suficiencia da dotación, resultan cumpridos os requisitos establecidos pola normativa vixente para a declaración de interese galego e a inscrición no Rexistro de Fundacións de Interese Galego, sección da Consellería de Política Social, da Fundación Tutelar Chamorro, polo que</p>
    <h2>RESOLVO:</h2>
    <p>Primeiro. Declarar fundación de interese galego a Fundación Tutelar Chamorro.</p>
    <p>Segundo. Ordenar a inscrición da Fundación Tutelar Chamorro no Rexistro de Fundacións de Interese Galego, sección da Consellería de Política Social.</p>
    <p>Terceiro. Esta fundación queda sometida ao disposto na Lei 12/2006, do 1 de decembro, no Decreto 14/2009, do 21 de xaneiro, e no Decreto 15/2009, do 21 de xaneiro, así como na demais normativa que resulte de aplicación, onde se establecen especialmente as obrigas de dar publicidade suficiente do seu obxecto e actividades, ausencia de ánimo de lucro na prestación dos seus servizos, e presentar anualmente a documentación contable e o plan de actuación ante o protectorado, que será exercido pola Consellería de Política Social.</p>
    <p>Contra esta resolución, que non pon fin á vía administrativa, pódese interpoñer recurso de alzada, ante a conselleira de Política Social, no prazo dun mes contado desde o día seguinte ao da súa publicación, segundo o disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 24 de maio de 2019</p>
    <footer><p>María Francisca Gómez Santos<br>Secretaria xeral técnica da Consellería de Política Social</p></footer>

