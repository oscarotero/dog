---
date: '2019-05-08'
id: O150-020519-0002
page: 22085
number: 87
agency: Escola Galega de Administración Pública
section: III. Outras disposicións.
title: >-
  RESOLUCIÓN do 30 de abril de 2019 pola que se convoca o Curso de servidumes e
  limitacións sectoriais.
range: Resolución
url: >-
  https://www.xunta.gal/dog/Publicados/2019/20190508/AnuncioO150-020519-0002_gl.html
---
<p>Aprobado polo Consello Reitor o programa de actividades formativas da Escola Galega de Administración Pública (EGAP) para o ano 2019, de conformidade co artigo 6.2 da Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo,</p>
    <h2>RESOLVO:</h2>
    <p>Convocar, ao abeiro do convenio de colaboración subscrito entre a EGAP e o Colexio Oficial de Arquitectos de Galicia (COAG), o Curso de servidumes e limitacións sectoriais, de acordo coas bases que se indican a continuación:</p>
    <p>1. Obxectivos.</p>
    <p>O obxectivo deste curso é que o alumnado poida adquirir os coñecementos necesarios en relación coa normativa que regula as diferentes afeccións sectoriais e os seus procedementos de tramitación, as interaccións entre elas e a súa compatibilidade co planeamento. As exposicións teóricas complementaranse con diferentes exemplos prácticos de aplicación real dos aspectos estudados.</p>
    <p>2. Contidos.</p>
    <p>O curso está estruturado en dous bloques temáticos:</p>
    <p>Parte I. Contidos teóricos.</p>
    <p>Desenvolverase ao longo das tres primeiras xornadas do curso, nas cales se expoñerán os aspectos fundamentais relacionados coa normativa e exixencias derivadas das diferentes afeccións sectoriais.</p>
    <p>Os contidos teóricos expostos nas sesións presenciais do curso complementaranse co apoio dunha plataforma en liña onde se poñerá á disposición do alumnado a documentación correspondente ás devanditas sesións e outros materiais didácticos adicionais.</p>
    <p>Neste bloque trataranse os seguintes temas:</p>
    <p>• Dominio público e servidumes. As limitacións e afeccións en solo rústico. O Plan básico autonómico.</p>
    <p>• Normativa sectorial de agricultura, tratamento de residuos e servidumes no ámbito agrario.</p>
    <p>• Normativa sectorial de afección a portos.</p>
    <p>• Servidumes e limitacións derivadas da normativa de augas.</p>
    <p>• A protección e conservación do patrimonio cultural. A Lei 5/2016, do 4 de maio, do patrimonio cultural de Galicia.</p>
    <p>• O réxime de protección do Camiño de Santiago.</p>
    <p>• Dominio público e servidumes na lexislación de costas e a súa influencia nas construcións.</p>
    <p>• O Plan de ordenación do litoral.</p>
    <p>• Afeccións sectoriais de ambiente.</p>
    <p>• Espazos naturais e paisaxe.</p>
    <p>• O réxime xurídico e as servidumes de vías públicas: estradas, ferrocarrís.</p>
    <p>• Establecementos comerciais.</p>
    <p>• Réxime regulador de infraestruturas eléctricas. Servidumes e limitacións de dominio.</p>
    <p>• Policía mortuoria e sanidade.</p>
    <p>• Normativa reguladora de montes e incendios.</p>
    <p>• Réxime xurídico de vivendas en solo rústico.</p>
    <p>• Normativa sectorial de instalacións aeronáuticas.</p>
    <p>Parte II. Mesa redonda.</p>
    <p>Como complemento aos contidos teóricos impartidos, a última tarde do curso destinarase integramente á resolución de cuestións expostas polo alumnado, nun formato de mesa redonda onde o profesorado responderá as preguntas formuladas. Ademais das preguntas que queiran formular nesta sesión, ao longo do curso, os alumnos e alumnas poderán ir trasladando, a través da plataforma de formación do curso, calquera cuestión ou dúbida que lles interese incorporar á devandita sesión.</p>
    <p>3. Persoas destinatarias.</p>
    <p>O curso está dirixido aos seguintes grupos de persoas destinatarias:</p>
    <p>1. Persoal empregado público das administracións públicas galegas dos subgrupos A1 ou A2 e persoal laboral dos grupos I ou II.</p>
    <p>2. Arquitectos/as interesados/as en ampliar os seus coñecementos cunha formación especializada no campo do urbanismo ou profesionais en exercicio do ámbito urbanístico que necesitan actualizar os seus coñecementos en xestión urbanística.</p>
    <p>3. Profesionais que estean en posesión do título de técnico superior de urbanismo, que desexen especializarse no ámbito da disciplina urbanística e a intervención da Administración.</p>
    <p>Para os efectos do establecido na Resolución do INAP do 26 de outubro de 1994 (BOE núm. 267, do 8 de novembro, e corrección do BOE núm. 311, do 29 de decembro), pola que se establecen os criterios de recoñecemento e valoración dos cursos da Administración local en cumprimento do establecido na Orde do Ministerio para as Administracións Públicas do 10 de agosto de 1994, e no Decreto 49/2009, do 26 de febreiro (DOG núm. 52, do 16 de marzo), e corrección (DOG núm. 77, do 22 de abril) sobre o exercicio das competencias da Comunidade Autónoma de Galicia respecto dos/das funcionarios/as con habilitación de carácter estatal, a este curso outorgaráselle unha puntuación de 1 punto. </p>
    <p>4. Desenvolvemento.</p>
    <p>Desenvolveranse tres edicións deste curso, en Vigo, A Coruña e Santiago de Compostela.</p>
    <p>Edición Vigo:</p>
    <p>Lugar: Delegación de Vigo do Colexio Oficial de Arquitectos de Galicia. Doutor Cadaval, 5.</p>
    <p>Datas: 13, 24 e 27 de maio e 3 e 10 de xuño de 2019.</p>
    <p>Edición A Coruña:</p>
    <p>Lugar: Delegación da Coruña do Colexio Oficial de Arquitectos de Galicia. Federico Tapia, 64.</p>
    <p>Datas: 14, 21, 28 de maio e 4 e 11 de xuño de 2019.</p>
    <p>Edición Santiago de Compostela:</p>
    <p>Lugar: sede de Santiago de Compostela do Colexio Oficial de Arquitectos de Galicia, praza da Quintana, 1; aula de formación.</p>
    <p>Datas: 15, 16, 23 de maio; 6, 13 e 20 de xuño de 2019.</p>
    <p>Horario: O curso desenvolverase ordinariamente, en horario de mañá, das 10.00 ás 14.15 horas, e de tarde, das 15.45 ás 20.00 horas, nas datas indicadas para cada unha das edicións, fóra dos días 15 e 16 de maio na edición de Santiago, onde o horario será soamente de tarde.</p>
    <p>Duración: 40 horas lectivas presenciais.</p>
    <p>5. Número de prazas: 50 prazas en cada unha das edicións. Número total de prazas: 150.</p>
    <p>6. Inscrición e matrícula.</p>
    <p>6.1. As persoas interesadas deberán formalizar a súa inscrición cubrindo o formulario que para este efecto figurará na epígrafe de formación da páxina web do COAG (www.coag.es/formacion/), na sección deste curso, e acreditarán a documentación requirida e especificada no devandito sitio.</p>
    <p>6.2. Os importes da matrícula serán os seguintes:</p>
    <p>• Persoal empregado público e colexiados do COAG subscritos ao servizo de formación: 165 €.</p>
    <p>• Colexiados do COAG: 215 €.</p>
    <p>• Solicitantes que cursasen o Curso superior de técnico de urbanismo: 135 €.</p>
    <p>• Resto de solicitantes: 250 €.</p>
    <p>6.3. O importe da matrícula, que deberá aboarse ao COAG, deberá formalizarse de acordo coas instrucións e medios de pagamento que figuran na plataforma de matriculación do COAG (www.coag.es/formacion).</p>
    <p>6.4. O prazo da matrícula permanecerá aberto desde as 8.00 horas do día seguinte ao da publicación desta resolución no <em>Diario Oficial de Galicia</em> ata as 23.00 horas do día 10 de maio de 2019, ou ata esgotar as prazas dispoñibles.</p>
    <p>7. Criterios de admisión.</p>
    <p>A metade das prazas (25 en cada edición, un total de 75 prazas) estarán reservadas para o persoal empregado público das administracións públicas galegas dos subgrupos A1 ou A2 e persoal laboral dos grupos I ou II.</p>
    <p>As prazas reservadas ao persoal empregado público que non sexan cubertas unha vez pechado o prazo de presentación de solicitudes poderán ser ocupadas polo resto de persoas destinatarias.</p>
    <p>O número de orde establecerase de acordo coa data e hora de presentación das solicitudes.</p>
    <p>8. Publicación das listaxes de alumnado seleccionado.</p>
    <p>Dado que o criterio de admisión é por rigorosa orde de presentación das solicitudes, no momento de formalizar a matrícula, cada solicitante terá a confirmación da súa admisión no curso.</p>
    <p>Con todo, finalizado o prazo de inscrición, publicarase na sección deste curso da páxina web do COAG (www.coag.es/formacion/) a listaxe de persoas seleccionadas para participar neste curso, así como un número adecuado de reservas, no caso de que o número de solicitudes recibidas fose superior ao número de prazas, de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>Entenderase que as persoas que non figuren nas relacións foron excluídas por algunha das razóns expresadas nas bases da convocatoria ou ocupan un posto máis afastado na listaxe de espera. </p>
    <p>9. Cambios ou substitucións na selección, renuncia e asistencia.</p>
    <p>9.1. En ningún caso serán admitidos cambios ou substitucións entre as persoas seleccionadas.</p>
    <p>9.2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>• Por causa de forza maior suficientemente acreditada.</p>
    <p>• Por necesidades do servizo debidamente motivadas por parte das persoas responsables dos centros directivos.</p>
    <p>• Por outras causas xustificadas documentalmente.</p>
    <p>b) A renuncia debe ser comunicada ao COAG cunha antelación mínima de tres días hábiles anteriores ao comezo da actividade formativa enviando un correo electrónico a formacion@colexiodearquitectos.org, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE do 2 de outubro).</p>
    <p>9.3. A asistencia e a puntualidade:</p>
    <p>a) Son obrigatorias a asistencia ás sesións da actividade formativa e a puntualidade.</p>
    <p>b) Durante a actividade formativa terá lugar un control permanente de asistencia e puntualidade, incluídos os controis extraordinarios.</p>
    <p>c) As faltas de asistencia non poden superar en ningún caso o 10 % das horas lectivas presenciais. En todo caso, as faltas de asistencia deberán xustificarse documentalmente ante as persoas responsables da actividade formativa nun prazo máximo de 10 días contados a partir do día da finalización desta actividade. As persoas que incumpran o especificado anteriormente perderán o dereito ao certificado de participación na actividade formativa.</p>
    <p>10. Modificacións.</p>
    <p>A EGAP e o COAG reservan para si a facultade de modificar o programa, interpretar e resolver os incidentes que poidan xurdir no desenvolvemento deste curso, así como a facultade de cancelalo se o escaso número de solicitudes non xustificase a súa realización.</p>
    <p>Corresponde á Dirección do curso resolver as incidencias de carácter xeral que poidan producirse durante o seu desenvolvemento.</p>
    <p>A realización de cada unha das edicións deste curso queda condicionada tamén á formalización e ao pagamento das matrículas por un importe que o COAG considere suficiente para o seu financiamento. No caso de que, por insuficiencia de matrículas, non sexa posible a súa realización, o COAG procederá á devolución das cantidades aboadas.</p>
    <p>11. Certificado electrónico de aproveitamento.</p>
    <p>Ao final do curso, emitirase un certificado electrónico de aproveitamento, descargable desde a área de matrícula da EGAP (https://egap.xunta.gal/matricula/login.php), a aquelas persoas inscritas que participasen asiduamente e sempre que a súa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización do curso, así como un código de verificación electrónica (CVE) para contrastar a súa autenticidade.</p>
    <p>Para a emisión dos certificados electrónicos de aproveitamento é imprescindible que todas as persoas que superasen o curso e teñan dereito á emisión do seu certificado se teñan rexistrado con anterioridade no espazo área de matrícula da EGAP (https://egap.xunta.gal/matricula/login.php). </p>
    <p>Santiago de Compostela, 30 de abril de 2019</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

