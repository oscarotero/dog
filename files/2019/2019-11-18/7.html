---
date: '2019-11-18'
id: O92-141119-0001
page: 49027
number: 219
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 14 de novembro de 2019 pola que se lle dá publicidade ao acordo
  do Consello de Dirección que modifica as bases reguladoras de préstamos
  directos para o financiamento empresarial en Galicia (código de procedemento
  IG408B).
range: Resolución
url: >-
  https://www.xunta.gal/dog/Publicados/2019/20191118/AnuncioO92-141119-0001_gl.html
---
<p>O Consello de Dirección do Igape, na súa reunión do 7 de novembro de 2019, acordou modificar as bases reguladoras dos préstamos directos para o financiamento empresarial en Galicia. </p>
    <p>Na súa virtude, e de conformidade coas facultades que teño conferidas, </p>
    <h2>RESOLVO:</h2>
    <p>Primeiro. <em>Modificación das bases reguladoras </em></p>
    <p>Modificar as bases reguladoras de préstamos directos do Igape para o financiamento empresarial en Galicia, aprobadas por Resolución do 2 de xullo de 2019 (DOG nº 134, do 16 de xullo), nos seguintes aspectos:</p>
    <p>a) Modificar no punto 1 do artigo 3, Conceptos de gasto financiables, a letra e) e engadir a letra f) para dar cobertura suficiente ao financiamento de pagamentos operativos, nos termos detallados no anexo á presente resolución.</p>
    <p>b) Incluír no anexo I das bases reguladoras, Modalidades de préstamos, o punto 1.4 Préstamos para financiar a operativa da industria auxiliar naval, detallado no anexo á presente resolución, e convocar os ditos préstamos en réxime de concorrencia non competitiva (procedemento IG408B).</p>
    <p>Segundo. <em>Prazo de presentación de solicitudes dos Préstamos para financiar a operativa da industria auxiliar naval</em></p>
    <p>O prazo de presentación de solicitudes da liña de préstamos directos do Igape Préstamos para financiar a operativa da industria auxiliar naval comezará o día seguinte ao da publicación desta resolución no <em>Diario Oficial de Galicia</em>, e rematará cando se produza a primeira das seguintes circunstancias:</p>
    <p>a) Que conforme as solicitudes recibidas, se esgote o crédito orzamentario, o que será obxecto de publicación no <em>Diario Oficial de Galicia </em>e na páxina web do Igape, co fin de pechar anticipadamente o prazo de presentación de solicitudes, de conformidade co disposto no artigo 32 do Regulamento da Lei de subvencións de Galicia (Decreto 11/2009, do 8 de xaneiro).</p>
    <p>b) O 31 de decembro de 2019.</p>
    <p>Terceiro. <em>Dotación orzamentaria</em></p>
    <p>Establécese a liña de préstamos directos do Igape Préstamos para financiar a operativa da industria auxiliar naval, polo importe máximo indicado a seguir, que se establece conxuntamente coas restantes liñas de préstamos convocadas por Resolución do 2 de xullo de 2019 (DOG nº 134, do 16 de xullo).</p>
    <table>
     <tbody>
      <tr>
       <td>Partida orzamentaria</td>
       <td>Ano 2019</td>
       <td>Ano 2020</td>
      </tr>
      <tr>
       <td>09.A1-741A-8310</td>
       <td>10.000.000 euros</td>
       <td>8.000.000 euros</td>
      </tr>
     </tbody>
    </table>
    <p>Cuarto. <em>Prazos de duración do procedemento</em></p>
    <p>O prazo máximo para resolver e notificar o acordo de concesión/denegación dos préstamos directos do Igape Préstamos para financiar a operativa da industria auxiliar naval, será de cinco meses desde a recepción no Rexistro do Igape da solicitude de préstamo.</p>
    <p>Quinto. En cumprimento do disposto no artigo 20 da Lei 38/2003, do 17 de novembro, xeral de subvencións, o texto da convocatoria e a información requirida no ordinal oitavo do devandito artigo será comunicada á Base de datos nacional de subvencións (BDNS). A BDNS dará traslado ao <em>Diario Oficial de Galicia</em> do extracto da convocatoria para a súa publicación.</p>
    <p>Sexto. <em>Contido da convocatoria </em></p>
    <p>Os requisitos das letras c), e), f), i), k), l), m) e n) do artigo 20.2 da Lei 9/2007, do 13 de xuño, de subvencións de Galicia, indícanse nas bases reguladoras dos préstamos directos do Igape para o financiamento empresarial en Galicia, publicadas por Resolución do 2 de xullo de 2019 (DOG nº 134, do 16 de xullo), e que se modifican parcialmente nesta resolución.</p>
    <p>Santiago de Compostela, 14 de novembro de 2019</p>
    <footer><p>Juan Manuel Cividanes Roger<br>Director xeral do Instituto Galego de Promoción Económica</p></footer>
    <h2>ANEXO</h2>
    <h2>Modificación das bases reguladoras de préstamos directos do Igape<br>para o financiamento empresarial en Galicia</h2>
    <p>A. Modificación do punto 1 do artigo 3 das bases reguladoras.</p>
    <p>Modifícase a letra e), que pasa a ter a seguinte redacción:</p>
    <p>«e) Salvo nos conceptos recollidos na letra f) seguinte, exclúense impostos, taxas e arbitrios, a excepción do IVE cando non sexa recuperable».</p>
    <p>Engádese a letra f):</p>
    <p>«f) Pagamentos operativos, entendendo como tales o pagamento de gastos correntes, pagamentos a provedores, acredores por subministracións e prestación de servizos, gastos de persoal e seguridade social, reparacións e conservación, e pagamento de impostos, aínda cando este pagamento non teñan a consideración de gasto do exercicio (tales como os pagos de liquidacións de IVE e retencións). Admitirase tamén o pagamento ou refinanciamento de débedas bancarias vencidas, sempre e cando estas proveñan do desconto comercial ou anticipo de facturas, efectos e/ou contratos de clientes por vendas ou prestación de servizos».</p>
    <p>B. Inclusión dunha nova liña de préstamo nas modalidades recollidas no anexo I das bases reguladoras.</p>
    <p>Modifícase o anexo I Modalidades de préstamos das bases reguladoras dos préstamos directos do Igape para o financiamento empresarial en Galicia, publicadas mediante a Resolución do 2 de xullo de 2019 (DOG nº 134, do 16 de xullo), incluíndo o punto 1.4 seguinte:</p>
    <p>1.4. Préstamos para financiar a operativa da industria auxiliar naval.</p>
    <p>A) Obxecto.</p>
    <p>Apoiar financeiramente a empresas que desenvolven actividades no sector da industria auxiliar da construción naval, para permitirlles financiar a longo prazo pagamentos operativos, e así dispoñer dun fondo de manobra suficiente para afrontar posibles atrasos nos cobramentos dos seus clientes.</p>
    <p>B) Requisitos específicos dos beneficiarios.</p>
    <p>Os establecidos no artigo 1 das bases reguladoras, incluíndo persoas físicas, agrupacións, sociedades civís e comunidades de bens que cumpran os requisitos do citado artigo, e que subministren bens ou servizos a empresas do sector da construción naval (CNAE 301).</p>
    <p>C) Requisitos específicos dos conceptos que se van financiar.</p>
    <p>Os conceptos que se van financiar co préstamo serán os previstos no punto f) do número 1 do artigo 3 das bases reguladoras, incluíndo pagamento de gastos correntes, pagamentos a provedores, acredores por subministracións e prestación de servizos, gastos de persoal e seguridade social, reparacións e conservación, e pagamento de impostos, aínda cando este pagamento non teña a consideración de gasto do exercicio (tales como liquidacións de IVA e retencións). Admitirase o pagamento de débedas bancarias vencidas sempre e cando estas proveñan do desconto comercial ou anticipo de facturas, efectos e/ou contratos de clientes do sector da construción naval.</p>
    <p>A contía financiable será calculada pola solicitante de forma razoada na memoria que deberá presentar xunto coa solicitude, con base nas necesidades financeiras estimadas para a operativa empresarial. O Igape poderá reducir o importe solicitado no caso de non considerar a dita contía suficientemente motivada, con base na análise dos estados financeiros da solicitante.</p>
    <p>D) Condicións do produto financeiro.</p>
    <p>D.1) Importes mínimo e máximo.</p>
    <p>O importe mínimo do préstamo será de 50.000 euros e o máximo de 1.000.000 de euros, e deberá ser aplicado exclusivamente ao pagamento dos conceptos indicados no punto C) anterior.</p>
    <p>O importe do préstamo non poderá superar, no momento da solicitude, un importe equivalente á suma dos saldos facturados pendentes de cobramento de clientes do sector de construción naval (CNAE 301), mais os traballos realizados ou en curso pendentes de facturar a empresas do dito sector. O Igape poderá contrastar a realidade destes dereitos de cobramento declarados pola solicitante, mediante circularización aos clientes, e reducir o importe financiable no caso de non obter conformidade expresa dos terceiros.</p>
    <p>Os clientes do sector naval computados para estes efectos, non poderán ser empresas vinculadas á sociedade solicitante nin aos seus socios e administradores.</p>
    <p>D.2) Prazos de amortización e de carencia.</p>
    <p>O prazo de devolución dos préstamos será de 5 anos, incluíndo 2 de carencia na amortización de principal.</p>
    <p>D.3) Tipo de xuro e axuda implícita.</p>
    <p>D.3.a) Tipo de xuro ordinario.</p>
    <p>O capital disposto e non amortizado do préstamo devindicará diariamente, contando desde a disposición dos fondos e ata que transcorra o prazo de vixencia do préstamo, un xuro nominal fixo que se liquidará e pagará con periodicidade trimestral e con carácter vencido, o último día de cada trimestre natural, xunto coa cantidade destinada a amortización de principal salvo no período de carencia.</p>
    <p>Para cada unha das disposicións, no período comprendido desde a data da disposición do préstamo ata o último día do primeiro trimestre natural seguinte á disposición, o importe absoluto dos xuros deivindicados calcularase segundo a seguinte fórmula:</p>
    <p>(C × R × T)/36000</p>
    <p>Onde C = Capital, R = tipo de xuro nominal anual a pagar trimestralmente expresado en puntos porcentuais, e T = número de días naturais comprendidos entre a data de disposición e o último día do trimestre natural.</p>
    <p>Nos restantes períodos trimestrais completos de xuros, o importe absoluto dos xuros deivindicados calcularase aplicando a seguinte fórmula:</p>
    <p>(C × R)/400</p>
    <p>Onde C = Capital, R = tipo de xuro nominal anual expresado en puntos porcentuais.</p>
    <p>O tipo de xuro nominal anual determinarase para toda a vida do préstamo no momento da concesión, resultado de sumar:</p>
    <p>– Tipo de referencia: será a media do Euribor a 1 ano do mes anterior á data da proposta de resolución da concesión do préstamo.</p>
    <p>– Marxe adicional: será de 2 puntos porcentuais. Se o resultado da subvención implícita no préstamo, obtida aplicando os criterios recollido no anexo III, supera o límite de axuda <em>de minimis</em>, incrementarase a marxe adicional para diminuír a vantaxe financeira respecto ao mercado ata cumprir este límite.</p>
    <p>O tipo de xuro será do 0 % cando resulte negativo.</p>
    <p>D.3.b) Tipo de xuro de mora.</p>
    <p>Sen prexuízo do dereito de resolución do préstamo, en caso de atraso no pagamento dalgunha das sumas debidas en virtude deste contrato, o prestameiro incorrerá de pleno dereito en mora sen necesidade de requirimento previo e virá obrigado a pagar sobre a suma vencida o tipo de xuro ordinario do período máis 6 puntos porcentuais anuais. Os ditos xuros liquidaranse coincidindo co seguinte vencemento trimestral de xuros.</p>
    <p>D.3.c) Axuda implícita.</p>
    <p>Con carácter xeral, os préstamos desta modalidade incluirán unha axuda implícita determinada conforme o anexo III das bases reguladoras.</p>
    <p>D.4) Plan de amortización.</p>
    <p>Unha vez finalizado o período de carencia, o reintegro do préstamo realizarase en cotas trimestrais vencidas, o último día de cada trimestre natural, xunto coa cantidade destinada ao pagamento de xuros. O plan de amortización será calculado polo Igape e incorporarase á resolución de concesión. Para o cálculo do plan de amortización utilizarase o sistema de amortización francés, de forma que a carga para afrontar polo beneficiario, resultante de sumar os xuros e as amortizacións para pagar ao trimestre polo beneficiario, se manteña constante durante toda a vida do préstamo tras a carencia. </p>
    <p>D.5) Garantías.</p>
    <p>Con carácter xeral, para esta modalidade de préstamos non se exixirán garantías adicionais á responsabilidade universal da prestameira.</p>
    <p>E) Documentación específica que hai que presentar coa solicitude.</p>
    <p>Ademais da documentación sinalada no artigo 7.2, deberá presentarse xunto á solicitude:</p>
    <p>1º. Declaración responsable con relación nominal de clientes empresas do sector da construción naval non vinculadas, nas cales se indique, para cada cliente e referido á data de solicitude do préstamo:</p>
    <p>– Cadro resumo das facturas emitidas pendentes de cobramento, achegando a súa copia.</p>
    <p>– Cadro resumo de facturas pendentes de emitir, por traballos realizados ou en curso, xuntando copia de contratos no seu caso.</p>
    <p>2º. Memoria do proxecto, que desenvolverá o seguinte contido:</p>
    <p>i) Antecedentes da empresa e dos seus promotores: historial, principais fitos na evolución da empresa, capacidades básicas (estratéxicas, capacitación da xerencia, organizativas e de control), capacidade técnica da entidade (recursos humanos, técnicos, materiais, colaboracións, cooperacións, certificacións de calidade e ambientais), capacidade tecnolóxica da entidade (recursos humanos, técnicos e económicos, patentes I+D+i), capacidade económica da entidade (análise dos estados financeiros, solvencia dos promotores, política de financiamento e rendibilidade).</p>
    <p>ii) Descrición dos aprovisionamentos, do proceso produtivo e do comercial. Orixe dos aprovisionamentos, principais provedores, mercado actual (tamaño, características, competencia etc.) e potencial. Análise comercial do produto. Describir expresamente os bens e servizos subministrados a empresas do sector da construción naval, traxectoria neste sector, historial de quebrantos causados procesos concursais de clientes deste sector.</p>
    <p>iii) Cuantificación das necesidades financeiras para a operativa empresarial. Causas xustificadas da necesidade de financiar a operativa da empresa.</p>
    <p>iv) Cadro de persoal, traballadores nos centros de traballo en Galicia, describindo funcións. Expectativas de mantemento de emprego. Relación de expedientes de regulación de emprego en vigor e presentados nos últimos 12 meses, describindo o seu contido e o número de traballadores afectados.</p>
    <p>F) Criterios específicos de avaliación.</p>
    <p>Considérase que todos os proxectos co obxecto descrito na letra A) deste anexo son de interese para Galicia polo seu impacto no sector industrial e a súa importancia social, polo que non se establecen criterios específicos de avaliación que poidan supoñer a denegación dos préstamos que superen os limiares de cualificación de risco de crédito establecidos no anexo IV.</p>
    <p>G) Non serán aplicables as referencias das bases reguladoras aprobadas mediante Resolución do 2 de xullo de 2019 que entren en contradición con esta liña de préstamos.</p>
    <p>C. Modifícase o anexo VI.1 das bases reguladoras publicadas mediante Resolución do 2 de xullo de 2019 (DOG nº 134, do 16 de xullo).</p>

