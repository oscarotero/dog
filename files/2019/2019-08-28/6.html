---
date: '2019-08-28'
id: G0474-200819-0001
page: 37792
number: 162
agency: Axencia Instituto Enerxético de Galicia
section: III. Outras disposicións.
title: >-
  RESOLUCIÓN do 20 de agosto de 2019 sobre modificación dos prazos de vixencia e
  adhesión establecidos nos artigos 3 e 4 da Resolución do 26 de xuño de 2019
  pola que se establecen as bases reguladoras para a concesión de subvencións,
  en réxime de concorrencia non competitiva, relativas ao Plan de transición a
  unha mobilidade eficiente, así como a selección das entidades colaboradoras
  que participarán na súa xestión, e se procede á convocatoria para a anualidade
  2019 (código de procedemento IN421T e IN421U), (Diario Oficial de Galicia
  número 128, do 8 de xullo).
range: Resolución
url: >-
  https://www.xunta.gal/dog/Publicados/2019/20190828/AnuncioG0474-200819-0001_gl.html
---
<p>De acordo co disposto no artigo 3 da resolución e nos artigos 2, 14, 15 e 23 das bases reguladoras o plan inicia a súa vixencia a partir do día seguinte hábil ao da súa publicación no <em>Diario Oficial de Galicia</em> e finalizará o 15 de outubro de 2019 ou ata que se esgoten os fondos.</p>
    <p>Por outro lado, segundo o artigo 4 da resolución e o artigo 6 das bases reguladoras das axudas, o prazo de presentación de solicitudes de adhesión das entidades colaboradoras será de cinco (5) días hábiles contados a partir do día hábil seguinte ao da publicación no DOG da presente convocatoria.</p>
    <p>O artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia (DOG núm. 20, do 29 de xaneiro), establece a posibilidade de que o órgano concedente das subvencións outorgue, agás precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste e sempre que con iso non se prexudiquen dereitos de terceiros.</p>
    <p>Doutra banda, remítese ao disposto con carácter xeral no artigo 32 da Lei 39/2015, do 1 de outubro, do procedemento administrativo común das administracións públicas (LPACAP), no cal se indica que a ampliación se poderá acordar de oficio ou por instancia de parte, antes do vencemento do prazo de que se trate e se as circunstancias así o aconsellan.</p>
    <p>No presente procedemento de concesión de axudas estanse a recibir numerosas consultas de ampliación de prazo por parte de beneficiarios e de entidades colaboradoras, motivadas nas dificultades existentes para xustificar os vehículos subvencionados na referida data límite, por cuestións de demora nas entregas dos vehículos polos fabricantes.</p>
    <p>Na actualidade existe dispoñibilidade orzamentaria suficiente para atender todas as solicitudes recibidas, e dado que o procedemento de asignación e por orde de entrada das solicitudes a ampliación da vixencia non supón prexuízo de terceiros.</p>
    <p>Por todo o anterior, sobre a base dos requisitos e condicións previstos na normativa anteriormente citada,</p>
    <h2>DISPOÑO:</h2>
    <p>Primeiro. Modificar a data límite de vixencia que figura no artigo 3 da Resolución do 26 de xuño, polo que a vixencia finalizará o 6 de novembro de 2019 ou ata que se esgoten os fondos. Do mesmo xeito modifícase a data límite que figura nos artigos 2.2; 14.1; 15.1 e 23 das bases reguladoras para executar o proxecto e presentar a documentación xustificativa, ampliando o período de execución das actuacións que se subvencionan e o período para presentar a documentación xustificativa dos investimentos ata o 6 de novembro de 2019.</p>
    <p>Segundo. Abrir un novo prazo de adhesión de entidades colaboradoras que comezará a partir do primeiro día hábil seguinte ao da publicación no DOG da presente resolución e rematará na data límite de vixencia do plan. Para solicitar a súa adhesión a entidade colaboradora terá que seguir o procedemento establecido no artigo 6 das bases reguladoras.</p>
    <p>Terceiro. Publicar esta resolución no <em>Diario Oficial de Galicia</em> e na páxina web do Instituto Enerxético de Galicia (www.inega.gal), para os efectos previstos nos artigos 44 e 45.3 da LPACAP.</p>
    <p>Cuarto. De acordo co disposto no artigo 32.3 da LPACAP, contra este acordo non cabe recurso de ningún tipo.</p>
    <p>Santiago de Compostela, 20 de agosto de 2019</p>
    <footer><p>Ángel Bernardo Tahoces<br>Director da Axencia Instituto Enerxético de Galicia</p></footer>

