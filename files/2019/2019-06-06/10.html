---
date: '2019-06-06'
id: G0003-240519-0002
page: 27491
number: 106
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 14 de maio de 2019, da Xerencia de Xestión Integrada de
  Pontevedra e O Salnés, pola que se resolve o procedemento de reavaliación do
  posto de xefatura de Servizo de Pneumoloxía na Área Sanitaria de Pontevedra e
  O Salnés.
range: Resolución
url: >-
  https://www.xunta.gal/dog/Publicados/2019/20190606/AnuncioG0003-240519-0002_gl.html
---
<p>Enrique Temes Montes desempeña o posto de xefe de Servizo de Pneumoloxía da Estrutura de Xestión Integrada de Pontevedra e O Salnés desde o 13 de marzo de 2012, convocado por Resolución da Xerencia do 3 de maio de 2011 ao abeiro do sistema de avaliación colexiada establecida no Decreto 206/2005, do 22 de xullo (DOG núm. 145, do 29 de xullo) de provisión de prazas de persoal estatutario do Servizo Galego de Saúde e na Orde do 24 de maio de 2006 (DOG núm. 106, do 5 de xuño).</p>
    <p>Por Resolución do 4 de decembro de 2018, da Xerencia de Xestión Integrada de Pontevedra e O Salnés, convocouse o procedemento de reavaliación do posto de xefatura de Servizo de Pneumoloxía na Estrutura de Xestión Integrada de Pontevedra e O Salnés.</p>
    <p>Unha vez realizado o acto público de defensa da actividade realizada e do proxecto técnico para desenvolver nos próximos catro anos, a Comisión Técnica Especializada acordou elevar a esta xerencia proposta desfavorable á continuidade no desempeño deste posto por parte de Enrique Temes Montes.</p>
    <p>Tras a dita avaliación, púxose en coñecemento do interesado a mencionada proposta, outorgándolle, de conformidade co establecido na Orde do 6 de xullo de 2011, un prazo de dez (10) días de audiencia para formular as alegacións e achegar a documentación que considere pertinente.</p>
    <p>Dentro do prazo legalmente establecido, o interesado formulou as correspondentes alegacións que, unha vez revisadas e analizadas, foron resoltas pola comisión técnica de avaliación convocada para o efecto, sendo a proposta a seguinte:</p>
    <p>«Por todo o exposto, e á vista de que as alegacións realizadas polo interesado non invalidan os motivos que figuran recollidos na proposta inicial desta comisión e que eses motivos son obxectivos, fundamentados e acreditados nas argumentacións expostas nas actas anteriores como nesta mesma acta, a Comisión mantén o informe desfavorable, tanto no relativo ao informe da actividade realizada como no referente ao proxecto técnico e programa de obxectivos, cuantitativos e cualitativos, para os próximos catro anos, acordando por unanimidade trasladar á Xerencia de Xestión Integrada de Pontevedra e O Salnés informe desfavorable á prórroga do nomeamento de Enrique Temes Montes como xefe de Servizo de Pneumoloxía». </p>
    <p>Por canto antecede,</p>
    <p>O xerente de Xestión Integrada de Pontevedra e O Salnés con base nas atribucións conferidas no Decreto 162/2011, do 28 de xullo, polo que se regula a estrutura organizativa de Xestión Integrada de Pontevedra, que no referido ás funcións de cada órgano directivo –artigo 4– se remite ao Decreto 168/2010, do 7 de outubro, polo que se regula a estrutura organizativa de xestión integrada do Servizo Galego de Saúde, e a Orde do 28 de setembro de 2011 pola que se desenvolve a estrutura organizativa de Xestión Integrada de Pontevedra e O Salnés e delegan competencias nos seus órganos directivos, modificada pola Orde do 5 de xullo de 2012</p>
    <h2>RESOLVE:</h2>
    <p>Dispoñer o cesamento de Enrique Temes Montes como xefe de Servizo de Pneumoloxía da Estrutura de Xestión Integrada de Pontevedra e O Salnés con efectos do día 15 de maio de 2019.</p>
    <p>Contra a presente resolución poderase interpoñer recurso de alzada ante a Dirección de Recursos Humanos, no prazo dun mes contado desde o día seguinte ao da notificación desta resolución, de conformidade co establecido nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Pontevedra, 14 de maio de 2019</p>
    <footer><p>José Ramón Gómez Fernández<br>Xerente de Xestión Integrada de Pontevedra e O Salnés</p></footer>

