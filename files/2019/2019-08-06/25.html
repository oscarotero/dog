---
date: '2019-08-06'
id: G0532-100719-0002
page: 35894
number: 148
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 8 de xullo de 2019, da Dirección Xeral de Calidade Ambiental e
  Cambio Climático, polo que se somete a información pública a documentación de
  solicitude de autorización ambiental integrada e o estudo de impacto ambiental
  para a planta de elaboración, preparados de produtos do mar que Pescanova
  España, S.L.U. posúe no concello de Arteixo, provincia da Coruña (expediente
  2019-IPPC-I-21).
range: Anuncio
url: >-
  https://www.xunta.gal/dog/Publicados/2019/20190806/AnuncioG0532-100719-0002_gl.html
---
<p>Para os efectos previstos no Real decreto lexislativo 1/2016, do 16 de decembro, polo que se aproba o texto refundido da Lei de prevención e control integrados da contaminación (BOE núm. 316, do 31 de decembro), faise público que por espazo de trinta (30) días hábiles, contados a partir do seguinte ao da publicación deste anuncio no <em>Diario Oficial de Galicia</em>, quedará exposto o documento titulado:</p>
    <p>• «Proxecto básico de solicitude da autorización ambiental integrada e estudo de impacto ambiental en industria de produtos do mar».</p>
    <p> • Promotora: Pescanova España, S.L.U.</p>
    <p>• Localización: avenida da Ponte, parcela 13, Polígono Industrial de Sabón, 15142 Arteixo (A Coruña)».</p>
    <p>Para que calquera interesado poida consultalo e, se é o caso, formular no citado prazo as alegacións, suxestións ou observacións que considere oportunas, o documento estará a disposición dos administrados:</p>
    <p>– Na páxina web da Consellería de Medio Ambiente, Territorio e Vivenda:</p>
    <p>(http://cmatv.xunta.gal&gt;&gt;medio ambiente e sostibilidade&gt;&gt;prevención e control de actividades&gt;&gt;autorización ambiental integrada&gt;&gt;proxectos en información pública).</p>
    <p>As alegacións, suxestións ou observacións dirixiranse ao Servizo de Prevención e Control Integrados da Contaminación.</p>
    <p>Santiago de Compostela, 8 de xullo de 2019</p>
    <footer><p>María Cruz Ferreira Costa<br>Directora xeral de Calidade Ambiental e Cambio Climático</p></footer>
    <h2>ANEXO </h2>
    <h3>Memoria resumen</h3>
    <p>Clave do expediente: 2019-IPPC-I-21</p>
    <p>Peticionaria: Pescanova España, S.L.U.</p>
    <p>CIF: B94123916.</p>
    <p>Dirección social: rúa José Fernández López, s/n; 36320 Chapela, Redondela (Pontevedra).</p>
    <p>Localización da instalación: polígono industrial de Sabón, avenida da Ponte, parcela 13, 15142 Arteixo (A Coruña). Coordenadas UTM (Fuso 29, Datum ETRS89): X: 540186, Y: 4795298.</p>
    <p>Actividade: englobada no anexo I do Real decreto lexislativo 1/2016, do 16 de decembro, polo que se aproba o texto refundido da Lei de prevención e control integrados da contaminación; epígrafe 9.1 i. Planta de elaboración e preparados de produtos do mar. </p>
    <p>Xustificación: o motivo da solicitude da autorización ambiental integrada é a instalación futura no establecemento industrial, dun novo cocedoiro (liña de cocedoiro 3), o que suporá un incremento da capacidade de produción, ata un total de 157 toneladas/día. Adicionalmente, incorporarase unha nova caldeira de vapor a gas natural, e ampliarase a capacidade das liñas de envasado.</p>
    <p>Con estas melloras tecnolóxicas a capacidade produtiva máxima teórica modificarase, o que supón que a industria pase a ser unha instalación IPPC, ao superar a capacidade de produción diaria en máis de 75 toneladas/día.</p>
    <p>Descrición: Pescanova España, S.L.U., no seu centro de Arteixo (A Coruña), ocupa unha parcela de 16.841 m2 de extensión. As edificacións existentes ocupan unha superficie de 11.756 m2.</p>
    <p>O predio onde está situada a dita instalación xa foi ocupada por outras empresas que se dedicaban á mesma actividade. Así foi pasando de Alimentos del Atlántico, S.A. (ALIKO), constituída no ano 1977 a Frinova, S.A., no ano 1992. Posteriormente no ano 1993 foi transmitida á Bajamar Séptima, S.A., e finalmente no ano 2015 por escritura de fusión por absorción e dobre segregación pasa a ser Pescanova España, S.L.U.</p>
    <p>En Pescanova, centro de Arteixo, existen 3 tipos de procesos produtivos:</p>
    <p>1º. Lagostino cocido: conxelado ou refrixerado (2 liñas).</p>
    <p>O proceso comeza coa desembalaxe do lagostino cru conxelado, envasado a granel. Introdución en cestas de plástico e transporte das cestas con produto a través dos distintos módulos:</p>
    <p>– Módulo de desconxelación: duchas, a temperatura ambiente, de auga con ácido cítrico como bacteriostático.</p>
    <p>– Módulo de cocción: duchas con auga a temperatura entre 95º e 98º C.</p>
    <p>– Módulo de arrefriado: duchas con salmoira diluída para conseguir baixar a temperatura interior do lagostino ata uns 4º C. Desta forma evítase que o lagostino se siga cocendo e asegúrase a calidade organoléptica desexada.</p>
    <p>– Módulo de conxelación: duchas con salmoira para a conxelación e absorción de sal polo lagostino. Ao finalizar este módulo hai un túnel de conxelación por aire forzado que asegura que o produto chegue aos -18º C.</p>
    <p>A etapa final é o envasado en diferentes formatos: estoxo, bolsa e caixa de cartón, envase termomoldeado.</p>
    <p>No caso de produto terminado cocido refrixerado, o lagostino retírase da liña antes da entrada ao módulo de conxelación e envásase na sala de refrixerado.</p>
    <p>2º. Lagostino cru.</p>
    <p>No caso de produto cru, retírase da liña antes da entrada ao módulo de cocción, conxélase no túnel de aire forzado, e envásase nos diversos formatos.</p>
    <p>3º. Colas de lagostino peladas e cocidas.</p>
    <p>Neste caso non pasa por ningún dos módulos de proceso. A materia prima conxelada a granel vai directamente ao proceso de envasado.</p>

