---
date: '2019-03-14'
id: C3K1-070319-0001
page: 13946
number: 52
agency: Consellería de Sanidade
section: I. Disposicións xerais.
title: >-
  DECRETO 21/2019, do 14 de febreiro, polo que se crea e se regula o Consello
  Interdepartamental de Coordinación para a Prevención e Atención das Condutas
  Suicidas.
range: Decreto
url: >-
  https://www.xunta.gal/dog/Publicados/2019/20190314/AnuncioC3K1-070319-0001_gl.html
---
<p>A Organización Mundial da Saúde (OMS) considera o suicidio como unha das cuestións prioritarias e compromete aos estados membros a traballar en prol da meta mundial de reducir para 2020 nun 10 % a taxa de suicidio. Este mesmo organismo tamén recoñece a prevención do suicidio como unha prioridade de saúde pública e destaca que o suicidio é a segunda causa de defunción entre as persoas de 15 a 29 anos.</p>
    <p>Galicia tivo historicamente un alto índice de suicidios. A taxa de suicidio galega supera a media en España. Mentres que España rexistrou no 2016 unha media de 7,46 suicidios por 100.000 habitantes, en Galicia rexistráronse 11,08. En números absolutos, Galicia, con aproximadamente o 6 % da poboación estatal, achega o 9,5 % das mortes por esta causa, o que é unha mostra da súa importancia como problema de saúde pública de primeira orde.</p>
    <p>O suicidio é un problema da sociedade no seu conxunto, de xeito que para que unha estratexia nunha poboación resulte eficaz é precisa unha resposta multisectorial e integral. É dicir, para comprender o suicidio é necesario partir dunha percepción global do problema, de xeito que cómpre agrupar o coñecemento e a experiencia dos distintos axentes implicados nel. </p>
    <p>O Plan de prevención do suicidio en Galicia, elaborado no ano 2017, nace cun dobre obxectivo, o de reducir a taxa de suicidio e o de establecer medidas para diminuír o sufrimento das persoas que presentan un intento de suicidio e das súas familias. Este plan establece un compromiso claro do goberno galego en relación co problema do suicidio, en prol dunha resposta integral das institucións para a súa prevención. Con este plan quérese priorizar a prevención do suicidio na axenda da atención á saúde mental e concienciar acerca do suicidio como un problema global, e que vai alén da atención no ámbito sanitario, polo que é necesario implementar outras medidas complementarias en ámbitos como o educativo e o social.</p>
    <p>Entre as liñas estratéxicas que recolle o plan figura a relativa á coordinación interinstitucional ante a conduta suicida, que como xa se apuntou, require para a súa correcta abordaxe a atención desde diversos ámbitos: sanitario, social e educativo, entre outros. Por tanto, é necesaria unha correcta colaboración e coordinación entre as distintas institucións implicadas e, con esta finalidade, o Plan prevé a creación dun consello interdepartamental de coordinación para a prevención e atención das condutas suicidas.</p>
    <p>O consello interdepartamental citado terá a facultade de realizar a avaliación dos resultados das medidas implementadas durante o seu desenvolvemento, actualizar o coñecemento e promover novas actuacións baixo criterios de eficiencia e efectividade.</p>
    <p>O decreto conta con dez artigos relativos o seu obxecto e adscrición, natureza e réxime xurídico, funcións do Consello Interdepartamental, así como a regulación da súa composición no relativo aos membros, as concretas funcións asignadas á presidencia, vicepresidencia, secretaría e vogalías, funcionamento do Consello, duración do cargo e causas de cesamento. O decreto complétase con dúas disposicións derradeiras relativas, respectivamente, ao seu desenvolvemento normativo e entrada en vigor. </p>
    <p>O presente decreto tramitouse de conformidade co disposto na Lei 39/2015, do 1 de outubro, do procedemento administrativo común das administracións públicas, e na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e foi obxecto de publicación no Portal de transparencia e goberno aberto da Xunta de Galicia. Así mesmo, foi sometido a informe económico-financeiro da consellería competente en materia de facenda, informe sobre impacto de xénero e informe da Asesoría Xurídica Xeral. </p>
    <p>Finalmente, no exercicio desta potestade regulamentaria, e en prol da mellora da calidade normativa, esta administración actuou de conformidade co recollido no artigo 37.1 da Lei 14/2013, do 26 de decembro, de racionalización do sector público autonómico, no que atinxe aos principios de necesidade, proporcionalidade, seguridade xurídica, transparencia, accesibilidade, simplicidade e eficacia; así como tamén aos principios de boa regulación recollidos no artigo 129 da Lei 39/2015, do 1 de outubro, do procedemento administrativo común das administracións públicas, nomeadamente, os de necesidade, eficacia, proporcionalidade, seguridade xurídica, transparencia e eficiencia.</p>
    <p>Na súa virtude, por proposta do conselleiro de Sanidade, no exercicio da facultade outorgada polo artigo 34.5 da Lei 1/1983, do 22 de febreiro, de normas reguladoras da Xunta e da súa Presidencia, e logo de deliberación do Consello da Xunta de Galicia na súa reunión do día catorce de febreiro de dous mil dezanove,</p>
    <h2>DISPOÑO: </h2>
    <p>Artigo 1. Obxecto e adscrición</p>
    <p>1. Este decreto ten por obxecto a creación e regulación do Consello Interdepartamental de Coordinación para a Prevención e Atención das Condutas Suicidas (en diante, Consello Interdepartamental).</p>
    <p>2. O Consello Interdepartamental, que depende da consellería competente en materia de sanidade, estará adscrito á dirección xeral competente en materia de asistencia sanitaria do Servizo Galego de Saúde.</p>
    <p>Artigo 2. Natureza e réxime xurídico </p>
    <p>1. O Consello Interdepartamental é un órgano colexiado de carácter consultivo, de estudo, coordinación, seguimento e asesoramento en materia de prevención e atención das condutas suicidas en Galicia.</p>
    <p>2. Será de aplicación o establecido para os órganos colexiados na Lei 40/2015, do 1 de outubro, de réxime xurídico do sector público, na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no seu regulamento interno de funcionamento.</p>
    <p>Artigo 3. Funcións </p>
    <p>O Consello Interdepartamental terá as seguintes funcións:</p>
    <p>a) A supervisión da elaboración e o seguimento da implantación do Plan de prevención do suicidio en Galicia.</p>
    <p>b) A formulación dunha proposta anual ante as respectivas institucións das medidas que se levarán a cabo en relación coa prevención e actuación ante as condutas suicidas. </p>
    <p>c) A supervisión da evolución das medidas, actuacións e compromisos que se establecen no Plan de prevención do suicidio en Galicia.</p>
    <p>d) Valorar a información e documentación que se lle remita sobre as medidas estratéxicas do plan e dos seus respectivos indicadores, así como do cumprimento e revisión periódica dos protocolos e as accións de coordinación desenvolvidas para a prevención e actuación ante condutas suicidas.</p>
    <p>e) A emisión de informes anuais que inclúan datos dispoñibles referidos a condutas suicidas, actividades levadas a cabo, información de seguimento e avaliación do plan. </p>
    <p>Artigo 4. Composición </p>
    <p>1. O Consello Interdepartamental estará composto por unha presidencia, unha vicepresidencia e doce vogalías, nomeadas e cesadas pola persoa titular da consellería competente en materia de sanidade mediante resolución.</p>
    <p>2. A presidencia corresponderá á persoa titular da dirección xeral competente en materia de asistencia sanitaria do Servizo Galego de Saúde.</p>
    <p>3. A vicepresidencia corresponderá á persoa titular da subdirección xeral competente en materia de planificación e programación asistencial do Servizo Galego de Saúde.</p>
    <p>4. A secretaría corresponderá a unha persoa funcionaria de carreira proposta polo servizo competente en materia de saúde mental e asistencia a drogodependencias do Servizo Galego de Saúde.</p>
    <p>5. As vogalías estarán formadas por:</p>
    <p>a) Unha persoa proposta pola Vicepresidencia e consellería con competencia en materia de presidencia, administracións públicas e xustiza.</p>
    <p>b) Unha persoa proposta pola consellería con competencias en materia de educación.</p>
    <p>c) Unha persoa proposta pola consellería con competencias en materia de política social.</p>
    <p>d) Unha persoa proposta pola dirección xeral con competencias en materia de saúde pública da consellería competente en materia de sanidade.</p>
    <p>e) Unha persoa proposta polo Instituto de Medicina Legal de Galicia.</p>
    <p>f) Unha persoa proposta pola Fundación Pública Urxencias Sanitarias de Galicia-061.</p>
    <p>g) Unha persoa proposta pola Federación de Asociacións de Familiares e Persoas con Enfermidade Mental de Galicia (Feafes Galicia).</p>
    <p>h) Un/unha enfermeiro/a especialista en saúde mental, en servizo activo, do Servizo Galego de Saúde, por proposta da dirección xeral competente en materia de asistencia sanitaria.</p>
    <p>i) Un/unha traballador/a social, en servizo activo, do Servizo Galego de Saúde, por proposta da dirección xeral competente en materia de asistencia sanitaria.</p>
    <p>j) Un/unha médico/a de medicina familiar e comunitaria, en servizo activo, do Servizo Galego de Saúde, por proposta da dirección xeral competente en materia de asistencia sanitaria.</p>
    <p>k) Un/unha psiquiatra, en servizo activo, do Servizo Galego de Saúde, por proposta da dirección xeral competente en materia de asistencia sanitaria.</p>
    <p>l) Un/unha psicólogo/a clínico/a, en servizo activo, do Servizo Galego de Saúde, por proposta da dirección xeral competente en materia de asistencia sanitaria.</p>
    <p>6. En caso de vacante, ausencia, enfermidade ou outra causa xustificada, os/as vogais serán substituídos/as polas persoas suplentes designadas polo órgano propoñente. O/a secretario/a poderá ser substituído/a pola persoa suplente que se designe.</p>
    <p>7. Na composición do Consello Interdepartamental procurarase unha presenza equilibrada de mulleres e homes.</p>
    <p>Artigo 5. Presidencia </p>
    <p>Son funcións da presidencia do Consello Interdepartamental: </p>
    <p>a) Desempeñar a representación do Consello. </p>
    <p>b) Acordar a convocatoria das sesións ordinarias e extraordinarias e a fixación da orde do día, tendo en conta, de ser o caso, as peticións dos demais membros formuladas coa suficiente antelación. </p>
    <p>c) Presidir as sesións, moderar o desenvolvemento dos debates e suspendelos por causas xustificadas. </p>
    <p>d) Dirimir co seu voto os empates, para os efectos de adoptar acordos.</p>
    <p>e) Asegurar o cumprimento das leis. </p>
    <p>f) Visar as actas e certificacións dos acordos do Consello. </p>
    <p>g) Exercer cantas outras funcións sexan inherentes á súa condición de presidente/a do Consello. </p>
    <p>Artigo 6. Vicepresidencia</p>
    <p>Corresponde á persoa que desempeñe a vicepresidencia: </p>
    <p>a) Substituír a persoa que desempeña a presidencia na totalidade das súas atribucións, nos casos de vacante, ausencia, enfermidade ou outra causa xustificada. </p>
    <p>b) Exercer as funcións intrínsecas á súa condición de membro do Consello, con dereito a voto. </p>
    <p>c) Asistir á presidencia nas correspondentes sesións do Consello. </p>
    <p>d) Cantas outras funcións expresamente lle sexan delegadas pola presidencia.</p>
    <p>Artigo 7. Vogais</p>
    <p>Ás persoas titulares das vogalías corresponderanlles as seguintes funcións:</p>
    <p>a) Recibir, cunha antelación mínima de corenta e oito horas, a convocatoria que conteña a orde do día das reunións. A información sobre os temas que figuren na orde do día estará á disposición dos membros coa antelación referida. </p>
    <p>b) Participar nos debates das sesións. </p>
    <p>c) Exercer o seu dereito ao voto e formular o seu voto particular, así como expresar o sentido do seu voto e os motivos que o xustifican. </p>
    <p>d) Non absterse nas votacións aquelas persoas que sexan membros pola súa calidade de autoridade ou persoal ao servizo das administracións públicas. </p>
    <p>e) Formular rogos e preguntas. </p>
    <p>f) Obter a información precisa para cumprir as funcións asignadas. </p>
    <p>g) Cantas outras funcións sexan inherentes á súa condición. </p>
    <p>Artigo 8. Secretaría</p>
    <p>1. A persoa que exerza a secretaría do Consello terá as seguintes funcións:</p>
    <p>a) Asistir ás reunións, con voz pero sen voto. </p>
    <p>b) Efectuar a convocatoria das sesións do Consello por orde da súa presidencia, así como as citacións aos seus membros. </p>
    <p>c) Recibir os actos de comunicación dos membros co Consello e, por tanto, as notificacións, peticións de datos, rectificacións ou calquera outra clase de escritos de que deba ter coñecemento. </p>
    <p>d) Preparar o despacho dos asuntos e redactar e autorizar as actas das sesións. </p>
    <p>e) Expedir certificacións das consultas, ditames e acordos aprobados. </p>
    <p>f) Coordinar as tarefas dos subconsellos específicas que se poidan constituír. </p>
    <p>g) Cantas outras funcións sexan inherentes á súa condición de secretario/a. </p>
    <p>Artigo 9. Funcionamento</p>
    <p>1. Para a válida constitución do Consello Interdepartamental para os efectos da celebración de sesións, deliberacións e toma de acordos, requirirase a presenza da persoa que exerza a presidencia e da persoa que exerza a secretaría, ou das persoas que as substitúan, e da metade, polo menos, dos seus membros, presentes ou representados.</p>
    <p>2. O Consello Interdepartamental poderase constituír e convocar e poderá celebrar as súas sesións, adoptar acordos e remitir actas tanto de forma presencial como a distancia. Non obstante, salvo que non sexa posible, as convocatorias serán remitidas aos membros do órgano colexiado a través de medios electrónicos, segundo o disposto no artigo 17 da Lei 40/2015, do 1 de outubro, e no artigo 21 da Lei 16/2010, do 17 de decembro.</p>
    <p>3. O Consello reunirase, con carácter ordinario, dúas veces ao ano e, con carácter extraordinario, cando sexa convocado pola persoa que exerza a secretaría, por acordo da persoa que exerza a presidencia.</p>
    <p>4. Os acordos adoptaranse por maioría simple de votos. A persoa que exerza a presidencia, en caso de empate, terá voto de calidade.</p>
    <p>5. Ademais dos seus membros, poderán asistir ás sesións, con voz pero sen voto, logo de convite da persoa que exerza a presidencia, persoas de recoñecida competencia profesional ou representantes de entidades cuxa actividade teña relación cos asuntos que vaian tratarse, cando a natureza destes o requira.</p>
    <p>Artigo 10. Duración do mandato dos membros do Consello e causas de cesamento</p>
    <p>1. As persoas que posúan a condición de membro do Consello por razón do seu cargo perderán a dita condición cando cesen nel.</p>
    <p>2. A composición do Consello renovarase, como mínimo, pola metade do seus membros cada catro anos. Una vez finalizado o seu mandato, permanecerán no desempeño das súas funcións ata o nomeamento dos novos membros.</p>
    <p>3. O resto dos membros cesarán polas seguintes causas:</p>
    <p>a) Incapacidade permanente, física ou mental, que inhabilite para o exercicio das funcións inherentes á condición de membro do órgano colexiado ou falecemento.</p>
    <p>b) Perda das condicións que determinaron o seu nomeamento.</p>
    <p>c) Renuncia.</p>
    <p>d) Remoción por incumprimento grave das súas obrigas.</p>
    <p>De se producir algunha das causas relacionadas anteriormente, a nova persoa designada posuirá a condición de membro do Consello durante o tempo que reste ata o remate da duración do mandato.</p>
    <p>4. Os servizos que presten os membros do Consello non xerarán dereitos laborais nin económicos para ningún deles.</p>
    <p>Disposición derradeira primeira. Desenvolvemento normativo</p>
    <p>Facúltase a persoa titular da consellería competente en materia de sanidade para adoptar cantas disposicións sexan necesarias para a aplicación deste decreto.</p>
    <p>Disposición derradeira segunda. Entrada en vigor </p>
    <p>Este decreto entrará en vigor o día seguinte ao da súa publicación no Diario Oficial de Galicia. </p>
    <p>Santiago de Compostela, catorce de febreiro de dous mil dezanove </p>
    <footer><p>Alberto Núñez Feijóo<br>Presidente </p></footer>
    <p class="dog-firma-izq">Jesús Vázquez Almuíña<br>Conselleiro de Sanidade</p>

