---
date: '2019-01-31'
id: G0426-220119-0002
page: 6433
number: 22
agency: Consellería do Medio Rural
section: III. Outras disposicións.
title: >-
  EXTRACTO da Orde do 22 de xaneiro de 2019 pola que se regula a aplicación dos
  pagamentos directos á agricultura e á gandaría e das axudas ao desenvolvemento
  rural suxeitas ao Sistema integrado de xestión e control.
range: Orde
url: >-
  https://www.xunta.gal/dog/Publicados/2019/20190131/AnuncioG0426-220119-0002_gl.html
---
<p>BDNS (Identif.): 437111.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. <em>Beneficiarios</em></p>
    <p>Os pagamentos directos indicados no título II e as axudas de desenvolvemento rural recollidas no capítulo III e na sección 3ª do capítulo IV do título III desta orde só se concederán a aqueles solicitantes que cumpran os requisitos de agricultor activo e actividade agraria. O requisito da actividade agraria tamén será exixible aos solicitantes das axudas de agroambiente e clima recollidas na sección 2ª do capítulo IV do título III.</p>
    <p>Segundo. <em>Obxecto</em></p>
    <p>Esta orde ten por obxecto regular e convocar na Comunidade Autónoma de Galicia no ano 2019 os pagamentos directos á agricultura e á gandaría, así como as axudas ao desenvolvemento rural suxeitas ao Sistema integrado de xestión e control.</p>
    <p>Terceiro. <em>Bases reguladoras e convocatoria</em></p>
    <p>Orde do 22 de xaneiro de 2019 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao Sistema integrado de xestión e control.</p>
    <p>Cuarto. <em>Contía</em></p>
    <p>A concesión destas axudas realizarase con cargo aos orzamentos de gastos do Fogga, da Dirección Xeral de Planificación e Ordenación Forestal e da Dirección Xeral de Patrimonio Natural conforme os orzamentos xerais desta comunidade autónoma para 2019, nas seguintes aplicacións orzamentarias:</p>
    <p>1. No que respecta aos réximes de pagamentos directos á agricultura e á gandaría recollidos no número 1 do artigo 2 desta orde, en concreto, os réximes de axuda comunitarios establecidos no Regulamento (UE) nº 1307/2013 do Parlamento Europeo e do Consello, do 17 de decembro de 2013, e no Real decreto 1075/2014, do 19 de decembro, sobre a aplicación a partir de 2015 dos pagamentos directos á agricultura e á gandaría e outros réximes de axuda, así como sobre a xestión e control dos pagamentos directos e dos pagamentos ao desenvolvemento rural, todas estas axudas son financiadas integramente polo Fondo Europeo Agrícola de Garantía (Feaga) exercendo o Fondo Galego de Garantía Agraria (Fogga) como intermediario na súa xestión, polo que, en aplicación da disposición adicional décimo oitava da Lei 2/2018, do 26 de decembro, de orzamentos xerais da Comunidade Autónoma de Galicia para o ano 2019, os expedientes correspondentes aos réximes indicados serán xestionados como operacións extraorzamentarias conforme o sinalado no artigo 46.4 do Decreto lexislativo 1/1999, do 7 de outubro, polo que se aproba o texto refundido da Lei de réxime orzamentario e financeiro de Galicia.</p>
    <p>Non obstante o anterior, todos os actos e documentos de xestión deses expedientes serán obxecto de fiscalización previa nos termos establecidos no artigo 95.1.a) do citado Decreto lexislativo 1/1999, do 7 de outubro.</p>
    <p>2. No que respecta aos réximes de axuda recollidos no título III desta orde, cofinanciados ao 75 % polo Feader, a concesión das axudas realizarase con cargo aos orzamentos de gastos do Fogga, da Dirección Xeral de Planificación e Ordenación Forestal e da Dirección Xeral de Patrimonio Natural, conforme os orzamentos xerais desta comunidade autónoma para 2019, nas seguintes aplicacións orzamentarias:</p>
    <p>a) Aplicación 14.02.713B.770.0, C.P. 2016 00207, compromisos da anualidade 2019 das primas anuais de mantemento xa concedidas e asociadas ás axudas de forestación de terras non agrícolas por importe de trinta e oito mil cento seis con setenta (38.106,70) euros. </p>
    <p>b) Aplicación 14.02.713B.770.0, C.P. 2016 00208, compromisos da anualidade 2019 das primas anuais de mantemento xa concedidas e asociadas ás axudas para o establecemento de sistemas agroforestais por importe de corenta e seis mil seiscentos sesenta (46.660,00) euros. </p>
    <p>c) Aplicación 14.02.713B.770.0, C.P. 2016 00207, compromisos da anualidade 2019 das primas anuais de mantemento xa concedidas e asociadas ás axudas á creación de superficies forestais por importe de setecentos vinte mil (720.000,00) euros. </p>
    <p>d) Aplicación 07.03.541B.780.0, compromisos da anualidade 2019 das primas anuais de mantemento xa concedidas e asociadas ás axudas para o pagamento por compromisos silvoambientais e climáticos e de conservación de bosques por importe de douscentos corenta (240,00) euros. </p>
    <p>e) Aplicación 14.80.712B.772.1:</p>
    <p>1º. Solicitudes de axudas a zonas con limitacións naturais con carácter anual, por importe de dezasete millóns oitocentos sesenta e dous mil (17.862.000,00) euros. </p>
    <p>2º. Compromisos para o exercicio 2019 procedentes de campañas anteriores nas axudas relativas á medida de agroambiente e clima, por importe de catorce millóns seiscentos noventa e cinco mil novecentos setenta e seis con once (14.695.976,11) euros. </p>
    <p>3º. Compromisos para o exercicio 2019 procedentes de campañas anteriores nas axudas relativas á medida de agricultura ecolóxica, por importe de dous millóns cincocentos cincuenta e dous mil trescentos vinte e oito con sesenta e nove (2.552.328,69) euros.</p>
    <p>Quinto. <em>Prazo de presentación da solicitude única</em></p>
    <p>O prazo de presentación da solicitude única, para o ano 2019, iniciarase o 1 de febreiro e finalizará o 30 de abril, ambos incluídos.</p>
    <p>Santiago de Compostela, 22 de xaneiro de 2019</p>
    <footer><p>Silvestre José Balseiros Guinarte<br>Director do Fondo Galego de Garantía Agraria</p></footer>

