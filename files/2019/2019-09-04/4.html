---
date: '2019-09-04'
id: G0532-270819-0004
page: 38692
number: 167
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 5 de agosto de 2019 de aprobación definitiva do Plan xeral de
  ordenación municipal de Fisterra.
range: Orde
url: >-
  https://www.xunta.gal/dog/Publicados/2019/20190904/AnuncioG0532-270819-0004_gl.html
---
<p>O Concello de Fisterra eleva para a súa aprobación definitiva o expediente do Plan xeral de ordenación municipal (PXOM), conforme o previsto no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia (LOUG), en relación coa disposición transitoria segunda da Lei 2/2016, do 10 de febreiro, do solo de Galicia (LSG).</p>
    <p>Analizada a documentación achegada polo Concello; e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. Planeamento municipal vixente:</p>
    <p>O Concello de Fisterra dispón de normas subsidiarias de planeamento municipal aprobadas definitivamente o 17.7.1996, con dúas modificacións puntuais (AD 25.9.1997 e 29.12.1998).</p>
    <p>2. Figuras de ordenación do territorio de incidencia supramunicipal con afección:</p>
    <p>– Directrices de ordenación do territorio, aprobadas polo Decreto 19/2011, do 10 de febreiro (DOG do 22 de febreiro).</p>
    <p>– Plan de ordenación do litoral, aprobado polo Decreto 20/2011, do 10 de febreiro (DOG do 23 de febreiro).</p>
    <p>– Plan sectorial de implantación e desenvolvemento das infraestruturas da Xunta de Galicia xestionadas por Retegal, S.A. aprobado mediante Acordo do Consello da Xunta de Galicia do 2.5.2013 (DOG do 17 de xuño).</p>
    <p>3. Tramitación:</p>
    <p>1º. Ao abeiro do artigo 85.1 da LOUG, a Dirección Xeral de Urbanismo da Consellería de Política Territorial, Obras Públicas e Vivenda, emitiu informes previos á aprobación inicial do documento en datas 8.9.2004 e 14.7.2005.</p>
    <p>2º. Na sesión do 31.12.2007 o Concello pleno acordou aprobar inicialmente o PXOM; e sometelo a información pública mediante anuncios nos diarios <em>El Correo Gallego</em> do 9.1.2008 e<em> La Voz de Galicia </em>do 13.1.2008, así como no DOG do 11.1.2008.</p>
    <p>Déuselle audiencia ao concello limítrofe de Cee; e solicitáronse informes aos organismos coas distintas competencias carácter sectorial.</p>
    <p>3º. A Secretaría Xeral de Calidade e Avaliación Ambiental formulou a memoria ambiental correspondente ao procedemento de avaliación ambiental estratéxica do PXOM o 23.2.2016 (DOG do 17 de marzo).</p>
    <p>4º. O plan xeral foi aprobado provisionalmente polo concello na sesión plenaria do 17.3.2016.</p>
    <p>5º. Conforme o artigo 85.7 da LOUG, comprobada a integridade documental do plan e do expediente, detectáronse unha serie de deficiencias, polo que en datas 27.4.2016, 2.8.2016, 20.9.2016 e 27.1.2017 se requiriu ao Concello de Fisterra para emendalas.</p>
    <p>6º. Mediante Orde do 30.7.2018, a Consellería de Medio Ambiente e Ordenación do Territorio resolveu non outorgar a aprobación definitiva do PXOM, sinalando as deficiencias a emendar.</p>
    <p>7º. O Plan xeral foi sometido outra vez a aprobación provisional plenaria o 4.2.2019.</p>
    <p>8º. O 15.4.2019 a Dirección Xeral de Ordenación do Territorio e Urbanismo emite informe favorable en materia de costas do PXOM, previo á súa aprobación definitiva, conforme o previsto no artigo 117.2 da Lei 22/1988, do 22 de xullo, de costas. </p>
    <p>9º. O Pleno do Concello de Fisterra aproba provisionalmente o PXOM de novo, o 24.4.2019.</p>
    <p>II. Análise e consideracións.</p>
    <p>Analizada a documentación redactada por Alfonso Botana Arquitectura, Urbanismo e Medio Ambiente, con aprobación plenaria do 24.4.2019; e posta en relación coas condicións formuladas na Orde CMAOT de non aprobación do PXOM do 30.7.2018, resulta:</p>
    <p>1. Expediente administrativo:</p>
    <p>– Respecto das eivas sinaladas respecto do expediente administrativo:</p>
    <p>– O PXOM incorporará as condicións do informe da Dirección Xeral de Patrimonio Cultural do 2.5.2019, canto á substitución das referencias á lexislación derrogada pola Lei 5/2016.</p>
    <p>– Cómpre integrar as condicións dos informes de Augas de Galicia do 30.4.2019 e 14.6.2019.</p>
    <p>– Teranse en conta as condicións do informe da Demarcación de Costas do Estado do 30.11.2016; e remitirase o documento a ela tras a súa aprobación definitiva.</p>
    <p>– A numeración dos arquivos dixitais das alegacións segue sen corresponderse co número asignado no certificado de alegacións do 8.4.2008 (datado de xeito erróneo como do 8.1.2008 e no que figuran identificadas por número de rexistro).</p>
    <p>– Non se xustifica o cumprimento das observacións do informe da Consellería do Medio Rural e do Mar en materia de Montes, emitido o 21.7.2014. Nomeadamente cómpre corrixir os artigos 65, 213, 225, 232, 339.4.c, 347, 348, 371 e 400.</p>
    <p>2. Modelo territorial e estrutura xeral e orgánica:</p>
    <p>1º. Cómpre aclarar os datos do cálculo da capacidade residencial do solo urbano consolidado.</p>
    <p>2º. Non se xustifica que o 03-SE-PM01 cumpra as condicións para ser cualificado como sistema xeral integrante da ordenación estrutural establecida polo planeamento.</p>
    <p>3º. O desenvolvemento do solo urbanizable residencial no núcleo de Sardiñeiro, debe condicionarse ao previo desenvolvemento do solo urbano non consolidado.</p>
    <p>4º. En canto ás infraestruturas, na de abastecemento non coincide a información da memoria xustificativa co plano de información IV.8. Se é o caso, identificaranse as redes veciñais.</p>
    <p>Respecto ao saneamento, a memoria xustificativa e os planos de información semellan non adecuarse á situación actual da infraestrutura: o informe de Augas de Galicia do 27.7.2018 menciona dúas EDAR en Fisterra e A Anchoa, no canto dunha; no apartado 2.8.1 sobre o saneamento dos solos urbanos indícase que os efluentes son enviados ao mar a través dun emisario sen estación de tratamento, agás en Sardiñeiro cuxa EDAR, pendente de entrar a funcionar, non figura nos planos de información.</p>
    <p>Na estratexia de actuación contémplanse novas redes de abastecemento e saneamento; e no estudo económico, ademais destas actuacións, unha ampliación da EDAR reflectida na serie V.15 de planos. Porén, esta serie de planos non recolle ningunha EDAR.</p>
    <p>5º. Deberá figurar claramente diferenciado no código das dotacións, no tramado e na lenda dos planos, a súa cualificación como sistema xeral ou local, eliminando da memoria a identificación como sistema xeral das dotacións de titularidade privada.</p>
    <p>6º. O 02-SE-AX11 semella estar parcialmente sen executar (zona norte), polo que deberá ser incluída como sistema xeral previsto.</p>
    <p>3. Clasificación e determinacións nas distintas clases de solo:</p>
    <p>a) Solo urbano:</p>
    <p>No asentamento denominado recta da Anchoa, que ten soporte arredor da estrada AC-442, coexisten na actualidade edificacións novas de tipoloxía colectiva, con urbanización e cesión na fronte da parcela; e tipoloxías unifamiliares preexistentes ás NSP, sen invadir en xeral a aliñación proposta, pero con carencias de pavimentación na fronte da parcela. Daquela, cómpre prever a realización dun proxecto de urbanización desa zona, como se recolle na ordenanza, debendo reflectir o seu ámbito nos planos e no estudo económico.</p>
    <p>1º. En Fisterra: na vía ao sur do 02-SN-PQ2, polo que pasa o Camiño de Santiago, mantéñense as aliñacións existentes, sendo o largo da vía e o grao de urbanización insuficientes, polo que deberá preverse a correspondente actuación illada para completar a súa urbanización.</p>
    <p>2º. Nos planos de ordenación nos que se reflicten as zonas inundables, deberán sinalarse todas elas (fallan as láminas de inundación costeiras no plano da totalidade do termo municipal e do solo urbano de Fisterra; e a lámina T100 na Anchoa).</p>
    <p>3º. Arredor do 02.01-h ao oeste da praza de Santa Catalina non concorda a delimitación do PEPRI co tramado da ordenanza O-1. Non resulta adecuada a previsión da ocupación do patio con planta baixa. Aclararase o significado das siglas L.P. nos quinteiros con patio nos planos de ordenación do solo urbano.</p>
    <p>4º. En Sardiñeiro existen dous quinteiros que se cambian de ordenanza 3.1 a 2.1 e non se grafía a altura máxima.</p>
    <p>5º. En Fisterra, ao norte do equipamento 02-SE-D02 existe unha pequena porción de terreo sen ordenanza.</p>
    <p>6º. Os datos do cadro de cálculo do aproveitamento tipo (páxina 69 da memoria) deben ser coincidentes coas fichas dos ámbitos de xestión.</p>
    <p>b) Solo urbanizable:</p>
    <p>O PXOM conterá a totalidade das determinacións establecidas no artigo 57.1.d) da LOUG para o sector SUD-R-1.</p>
    <p>c) Solo de núcleo rural:</p>
    <p>1º. Eliminarase a parte do núcleo de Calcova que amplía sen xustificación a delimitación vixente do núcleo cara ao mar, na franxa de 200 metros desde o límite interior da ribeira do mar.</p>
    <p>2º. En relación co disposto no artigo 32.2.f) da LOUG, respecto á exclusión do réxime de rústico de espazos naturais, dos solos necesario para a delimitacións dos núcleos rurais, o Consello da Xunta de Galicia na súa sesión de 11.7.19 autorizou a delimitación do núcleo de Vilar de Duio, que incide puntualmente no ZEC Costa da Morte. Debe identificarse esta afección nos planos de ordenación do núcleo.</p>
    <p>3º. Cómpre axustar as condicións da parcela edificable dos núcleos histórico tradicionais de Denle e Castromiñán, para que cumpran coa consolidación mínima exixible.</p>
    <p>4º. Eliminaranse as parcelas non edificadas na parte común do núcleo de Ermedesuxo de Abaixo, para evitar unha delimitación artificiosa.</p>
    <p>5º. Deben revisarse as condicións dos plans especiais de ordenación de núcleo rural, visto que o PXOM non contempla ningunha actuación integral.</p>
    <p>d) Solo rústico:</p>
    <p>1º. Ao abeiro do artigo 10 da LOUG, manterase a clasificación da totalidade do termo municipal, tal e como se recollía no anterior documento, entre eles todos os terreos costeiros como praias e formacións rochosas. </p>
    <p>2º. Nos planos de clasificación do termo municipal eliminarase a superposición do solo urbanizable SUD-R1 co solo rústico de protección de infraestruturas. </p>
    <p>4. Normativa:</p>
    <p>1º. Artigo 31: respecto da exclusión da exixencia de licenzas ou comunicacións previas estarase ao disposto na lexislación vixente.</p>
    <p>2º. Eliminaranse as referencias a ámbitos de ordenación detallada e a solo urbanizable non delimitado, que o plan non contén.</p>
    <p>5. Estratexia de actuación, estudo económico e memoria de sustentabilidade económica:</p>
    <p>1º. No informe de sustentabilidade económica deberá figurar a cuantificación de custos e ingresos segundo o sinalado no artigo 3 do Real decreto 1492/2011, do 24 de outubro, polo que se aproba o Regulamento de valoracións da Lei de solo (custo de mantemento pola posta en marcha e prestación dos servizos públicos necesarios para atender o crecemento urbano previsto).</p>
    <p>2º. A orde de prioridades establecida na estratexia de actuación será coherente coa programación das fichas dos ámbitos de desenvolvemento.</p>
    <p>6. Cuestións de índole documental:</p>
    <p>1º. Aclararase na lenda do plano de ordenación (serie V-1) que o contorno do faro de Fisterra corresponde a dominio público portuario, consonte o informe da Autoridade Portuaria da Coruña do 31.7.2014.</p>
    <p>2º. Actualizaranse as referencias e transcricións da lexislación derrogada, tanto na normativa urbanística (Plan hidrolóxico Galicia-Costa, Decreto de sanidade mortuoria, texto refundido da Lei do solo e rehabilitación urbana, Regulamento de liñas de alta tensión...) como na memoria xustificativa (Lei de patrimonio cultural, lexislación de estradas estatal e autonómica, actualización da lexislación reguladora do ferrocarril).</p>
    <p>3º. Memoria xustificativa: actualizarase o apartado 5.7.2 das categorías de solo rústico da LOUG. Existen contradicións entre o cadro 32 e o cadro 9 (espazos libres existentes en Fisterra).</p>
    <p>4º. O plano V-01 de ordenación municipal diferenciará as categorías do solo urbano.</p>
    <p>5º. A liña verde descontinua que identifica os NIL non é pechada en Sardiñeiro.</p>
    <p>6º. A aliñación dunha vía na marxe leste da recta da Anchoa ten unha cota errónea.</p>
    <p>7º. No artigo 313 da normativa existe un erro na referencia.</p>
    <p>7. Adaptación ao plan de ordenación do litoral:</p>
    <p>En datas 25.3.2013 e 26.7.2018, a Dirección Xeral de Ordenación do Territorio emitiu informes posteriores á aprobación inicial, nos que se formularon diversas observacións. Mantense a necesidade de introducir as seguintes modificacións para acadar a adaptación do PXOM ao POL:</p>
    <p>1º. No ámbito da ordenanza O-1 de Fisterra, en tanto non se aprobe o PEPRI, non se autorizarán novas edificacións na área de protección costeira do POL, o que se fará constar na normativa.</p>
    <p>2º. Incluirase unha serie de planos na que, ademais das áreas continuas e descontinuas do POL, figuren as delimitacións dos ámbitos de recualificación (praias de Langosteira e de Mar de Fóra) e dos núcleos de identidade do litoral (Fisterra, A Insua, Castrexe e Sardiñeiro), así como a traza da Camiño dos Faros identificada no PXOM.</p>
    <p>3º. Incluiranse as fichas dos ámbitos de recualificación, indicando as súas carencias e impactos e as medias tomadas polo PXOM ao respecto para mitigalas (reurbanización, dotación de espazos de cohesión, redución de impactos paisaxísticos, etc...).</p>
    <p>4º. Nas fichas dos NIL incluirase xustificación de como se tiveron en conta os principios do artigo 45 da normativa do POL para estes núcleos.</p>
    <p>5º. Estenderanse as condicións adicionais nos núcleos costeiros á totalidade do núcleos rurais. Non procede a delimitación que figura nos planos de ordenación de núcleos afectados polo POL, dado que todos están dentro do seu ámbito, sen máis excepción que a referente aos NIL.</p>
    <p>6º. Indicarase na ficha do solo urbanizable previsto en Sardiñeiro a necesidade de remitir o planeamento de desenvolvemento ao inicio da súa tramitación para a verificación do cumprimento das normas do artigo 61 do POL para os desenvolvementos urbanísticos.</p>
    <p>7º. Incluirase a análise da capacidade de carga das praias que se solicitaba no informe anterior e en base ao que se indica que se fixeron previsións de reservas de aparcamento.</p>
    <p>A competencia para resolver sobre a aprobación definitiva do planeamento xeral corresponde á Consellería de Medio Ambiente, Territorio e Vivenda, de conformidade co disposto nos artigos 60, 61.1, 83.5 da LSG e no artigo 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda.</p>
    <p>III. Resolución.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>1. Outorgar a aprobación definitiva ao Plan xeral de ordenación municipal do Concello de Fisterra, con suxeición ao cumprimento das condicións sinaladas anteriormente. Con este fin, o concello deberá achegar un documento refundido que dea cumprimento a esas consideracións.</p>
    <p>2. De conformidade co artigo 88 da Lei 2/2016, de 10 de febreiro, do solo de Galicia e artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, de 10 de febreiro, a Dirección Xeral de Ordenación do Territorio e Urbanismo inscribirá de oficio o PXOM no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, de 10 de febreiro, do solo de Galicia e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas do PXOM aprobado definitivamente, unha vez inscrito o devandito PXOM no Rexistro de Planeamento Urbanístico.</p>
    <p>4. Notifíquese esta orde ao concello; e publíquese no <em>Diario Oficial de Galicia</em>.</p>
    <p>5. Contra esta orde cabe interpoñer recurso contencioso-administrativo ante a Sala do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Fisterra, 5 de agosto de 2019</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

