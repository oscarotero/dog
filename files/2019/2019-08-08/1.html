---
date: '2019-08-08'
id: G0244-310719-0005
page: 36113
number: 150
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 30 de xullo de 2019 pola que se dispón a publicación do acordo de
  disolución, liquidación e distribución do patrimonio do Consorcio
  Conso-Frieiras.
range: Orde
url: >-
  https://www.xunta.gal/dog/Publicados/2019/20190808/AnuncioG0244-310719-0005_gl.html
---
<p>O artigo 151 da Lei 5/1997, do 22 de xullo, de Administración local de Galicia, sinala que nos supostos de disolución dun consorcio aplicarase o previsto nos artigos 143 e 144 para as mancomunidades. Así, a iniciativa corresponderá ao pleno deste, de oficio ou por instancia dos concellos que o constitúen. Este acordo someterase a información pública polo prazo dun mes e ao informe da deputación ou deputacións provinciais respectivas e da consellería competente en materia de réxime local. </p>
    <p>Os estatutos do Consorcio Conso-Frieiras, publicados por Resolución do 21 de setembro de 2000, da Dirección Xeral de Administración Local, pola que se dispón a publicación dos estatutos do Consorcio Conso-Frieiras (DOG núm. 202, do 18 outubro), sinalan, respecto da forma de disolución, que o patrimonio resultante distribuirase entre os concellos integrantes de maneira proporcional ás súas achegas e a súa forma de liquidación deberase aprobar mediante acordo expreso do seu consello reitor. </p>
    <p>Os concellos integrantes do Consorcio (A Mezquita, Vilariño de Conso e Riós) acordaron nos seus respectivos plenos solicitar a tramitación da súa separación do consorcio. Todos eles alegaron a falta de actividade deste como causa da separación.</p>
    <p>En síntese, para a adopción do acordo de disolución deste consorcio observouse a seguinte tramitación:</p>
    <p>– O expediente para a disolución e liquidación do consorcio aprobouse inicialmente por acordo do Consello Reitor do Consorcio Conso-Frieiras con do data 24 de xaneiro de 2018.</p>
    <p>– O citado acordo someteuse a información pública polo prazo dun mes, mediante anuncio publicado no Diario Oficial de Galicia con data do 25 de maio de 2018.</p>
    <p>– A Deputación Provincial de Ourense e a Dirección Xeral de Administración Local emitiron os informes preceptivos.</p>
    <p>– O acordo de disolución, liquidación e repartición do patrimonio foi ratificado polos plenos dos concellos da Mezquita con data do 13 de novembro de 2018, o Concello de Vilariño de Conso con data do 28 de novembro de 2018 e o Concello de Riós con data do 23 de novembro de 2018 co quórum de maioría absoluta exixido polo artigo 143 da Lei 5/1977, do 22 de xullo, de Administración local de Galicia. </p>
    <p>– O Consorcio remitiu certificación dos acordos adoptados polos plenos dos concellos de ratificación da disolución, liquidación e distribución do seu patrimonio, para a súa íntegra publicación no Diario Oficial de Galicia. </p>
    <p>O procedemento de disolución tramitado cumpriu o establecido nos artigos 143 e 144 da Lei 5/1997, do 22 de xullo, de Administración local de Galicia.</p>
    <p>Segundo o antedito e de conformidade co disposto no artigo 143.1.d) da Lei 5/1997, do 22 de xullo, de Administración local de Galicia, e demais normativa de aplicación,</p>
    <h2>DISPOÑO:</h2>
    <p>Artigo único</p>
    <p>Publicar o acordo de disolución, liquidación e distribución do patrimonio do Consorcio Conso-Frieiras, de conformidade co establecido no artigo 143.1.d) en relación co artigo 144 da Lei de Administración local de Galicia, que se recollen como anexo desta orde. </p>
    <p>Santiago de Compostela, 30 de xullo de 2019</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>
    <h2>ANEXO</h2>
    <h2>Acordo de disolución, liquidación e distribución do patrimonio<br>do Consorcio Conso-Frieiras</h2>
    <p>O Consello Reitor do Consorcio Conso-Frieiras na reunión do 24 de xaneiro de 2018 acordou por unanimidade dos seus membros:</p>
    <p>1º. Que se proceda á elaboración e rendición, se for factible, das contas correspondentes ao exercicio económico de 2017.</p>
    <p>2º. Que á vista do patrimonio existente e das débedas que figuran na conta corrente do dito consorcio, ambas as dúas repartiranse proporcionalmente entre os tres membros do consorcio.</p>
    <p>3º. Se algún concello integrante do consorcio opta por quedar con parte do patrimonio que lle correspondería a outro concello aboaría as débedas existentes proporcionalmente ao patrimonio recibido.</p>
    <p>Como addenda á acta do 24 de xaneiro de 2018 o Consello Reitor do Consorcio Conso-Frieiras, na súa reunión do 25 de febreiro de 2018, recolle o seguinte:</p>
    <p>Con data do 24 de xaneiro de 2018, reuníronse os membros do Consello Reitor do Consorcio Conso-Frieiras co fin de proceder á súa disolución logo de cumprir os fins para que foi constituído.</p>
    <p>Logo de ver o informe do director da oficina de Abanca da Gudiña, do 20 de febreiro de 2018, no cal se especifica que a citada entidade aprobou unha quitación de 3.710,35 euros derivada da cancelación da conta 311-5317-626/5, conta da cal é titular o Consorcio Conso-Frieiras, contra entrega de 1.800 euros.</p>
    <p>Logo de ver o acordo do 24 de xaneiro de 2018 en que se establecía:</p>
    <p>1º. Que á vista do patrimonio existente e das débedas que figuran na conta corrente do dito consorcio, ambas as dúas repartiranse proporcionalmente entre os tres membros do consorcio.</p>
    <p>2º. Se algún concello integrante do consorcio opta por quedar con parte do patrimonio que lle correspondería a outro concello aboaría as débedas existentes proporcionalmente ao patrimonio recibido.</p>
    <p>Dado que o Concello de Riós desexa quedar co único ben con que conta o consorcio, unha furgoneta modelo Opel Movano e matrícula 7766BMJ, acórdase que a débeda existente con Abanca se cancelará achegando o Concello de Riós a cantidade de 800,00 € e os concellos da Mezquita e Vilariño de Conso a cantidade de 500,00 € respectivamente.</p>

