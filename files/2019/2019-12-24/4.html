---
date: '2019-12-24'
id: CA01-171219-0006
page: 54491
number: 244
agency: Consellería de Facenda
section: IV. Oposicións e concursos.
title: >-
  RESOLUCIÓN do 16 de decembro de 2019, do tribunal designado para xulgar o
  proceso selectivo para o ingreso no corpo superior da Administración xeral da
  Comunidade Autónoma de Galicia, subgrupo A1, escala superior de finanzas,
  convocado mediante a Orde do 1 de marzo de 2018 pola que se fan públicos a
  data, a hora e o lugar de realización do terceiro exercicio do proceso
  selectivo.
range: Resolución
url: >-
  https://www.xunta.gal/dog/Publicados/2019/20191224/AnuncioCA01-171219-0006_gl.html
---
<p>O tribunal nomeado por Orde do 31 de maio de 2019 (DOG núm. 107, do 7 de xuño) para cualificar o proceso selectivo para o ingreso no corpo superior da Administración xeral da Comunidade Autónoma de Galicia, subgrupo A1, escala superior de finanzas, convocado mediante a Orde do 1 de marzo de 2018 (DOG núm. 48, do 8 de marzo), acordou, en sesión do 4 de decembro de 2019, solicitar da Dirección Xeral da Función Pública a ampliación do prazo establecido para a realización do terceiro exercicio nun máximo de vinte (20) días hábiles.</p>
    <p>En sesión que tivo lugar o 11 de decembro de 2019, o tribunal acordou fixar, de conformidade co disposto na base II.1.2.6 da convocatoria, o día 14 de xaneiro de 2020 para a celebración do terceiro exercicio, sempre que fose atendida a solicitude a que se refire o parágrafo anterior. </p>
    <p>Unha vez acordada a ampliación do prazo e publicada esta no DOG núm. 238, do 16 de decembro de 2019, comunícase que o terceiro exercicio terá lugar o 14 de xaneiro de 2020, en chamamento único que se iniciará ás 15.00 horas, nas aulas 6 e 7 da Facultade de Dereito de Santiago de Compostela.</p>
    <p>Os/as aspirantes deberán ir provistos de DNI ou de documento fidedigno acreditativo da súa identidade, ao xuízo do tribunal, e de bolígrafo de tinta azul. Os aspirantes serán provistos de calculadora polo tribunal e quedará prohibido o uso de calculadoras distintas daquelas que lles faciliten.</p>
    <p>Este exercicio consistirá en dúas probas.</p>
    <p>A primeira delas consistirá na resolución por escrito dun cuestionario de dez (10) preguntas. A duración máxima da proba será de noventa (90) minutos.</p>
    <p>A segunda proba consistirá na resolución, á escolla da persoa aspirante, de tres (3) supostos prácticos de dereito tributario ou de tres (3) supostos prácticos de dereito orzamentario. A duración máxima da proba será de cento vinte (120) minutos. Para o desenvolvemento desta segunda proba, as persoas aspirantes poderanse servir de textos legais sen comentarios; admitiranse as súas versións consolidadas, aquelas nas cales figuren notas de vixencia e/ou referencias cruzadas a outras normas e os subliñados simples sempre que non inclúan ningunha outra información, comentario doutrinal ou referencia xurisprudencial. Así mesmo, está expresamente prohibida a utilización de libros de consulta, das resolucións do presidente do Instituto de Contabilidade e Auditoría de Contas, e de temarios, informes ou ditames de calquera tipo.</p>
    <p>Durante o desenvolvemento do exercicio, os membros do tribunal e o persoal colaborador poderán examinar o material que está a utilizar cada aspirante e comprobar que se axusta ao establecido no parágrafo anterior. O manexo de textos normativos distintos dos permitidos determinará a expulsión do aspirante.</p>
    <p>Non se permitirá o acceso ás aulas en que se realice o exercicio con teléfonos móbiles, axendas electrónicas, reloxos intelixentes ou calquera outro material ou instrumento de que se poida valer o/a aspirante para auxiliarse na realización do exercicio. Non se habilitará ningún servizo de recollida de móbiles. </p>
    <p>Santiago de Compostela, 16 de decembro de 2019</p>
    <footer><p>Mª Sonia Lafont Sendino<br>Presidenta do tribunal</p></footer>

