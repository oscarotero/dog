---
date: '2019-06-04'
id: O150-240519-0003
page: 27014
number: 104
agency: Escola Galega de Administración Pública
section: III. Outras disposicións.
title: >-
  RESOLUCIÓN do 27 de maio de 2019 pola que se convoca un curso de planificación
  estratéxica para o desenvolvemento local.
range: Resolución
url: >-
  https://www.xunta.gal/dog/Publicados/2019/20190604/AnuncioO150-240519-0003_gl.html
---
<p>De acordo co Convenio de colaboración subscrito con data do 24 de maio de 2019, entre a Escola Galega de Administración Pública (en diante, EGAP) e a Consellería de Economía, Emprego e Industria para o desenvolvemento de actividades de formación, divulgación e investigación.</p>
    <h2>RESOLVO:</h2>
    <p>Convocar un curso de planificación estratéxica para o desenvolvemento local, que deberá desenvolverse segundo as bases detalladas no anexo I.</p>
    <p>Santiago de Compostela, 27 de maio de 2019</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. <em>Requisitos do persoal participante</em></p>
    <p>Poderá participar na actividade formativa convocada mediante esta resolución o persoal técnico adscrito ás entidades locais ou a outras entidades públicas ou privadas que teñan como obxectivo o apoio ás persoas demandantes de emprego, ou a dinamización empresarial e o desenvolvemento local; o persoal das oficinas de emprego do Servizo Público de Emprego de Galicia (SPEG); e o persoal de entidades colaboradoras do SPEG para a realización de labores de orientación laboral. Todo este persoal poderá participar na devandita actividade formativa sempre que se encontre en situación de servizo activo, incluído o que estea gozando dun permiso por parto, adopción ou acollemento ou excedencia polo coidado dun/ha fillo/a ou familiar e que reúnan os requisitos establecidos nesta convocatoria e para cada un dos casos no anexo II.</p>
    <p>Toda persoa solicitante que ao inicio ou durante o curso estea en situación de baixa laboral por incapacidade temporal quedará automaticamente excluída da listaxe do persoal seleccionado. Esta incidencia deberá ser comunicada á EGAP con carácter inmediato.</p>
    <p>Segunda. <em>Desenvolvemento da actividade de formación</em></p>
    <p>A actividade formativa realizarase cos requirimentos, a duración e as condicións que para esta actividade se indiquen na convocatoria. A información relativa ao desenvolvemento da actividade, así como as súas posibles modificacións, será actualizada e ampliada na páxina web <a href="https://egap.xunta.gal">https://egap.xunta.gal</a>.</p>
    <p>Terceira. <em>Solicitudes e prazos</em></p>
    <p>1. O prazo de presentación de solicitudes será do 5 ao 12 de xuño, desde as 8.00 horas da data de inicio do prazo de presentación de solicitudes e ata as 23.55 horas da data de finalización.</p>
    <p>2. As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo <a href="https://egap.xunta.gal/matricula">https://egap.xunta.gal/matricula</a>. As solicitudes entenderanse presentadas unha vez que se complete correctamente o proceso de matriculación.</p>
    <p>3. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>4. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito.</p>
    <p>5. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil.</p>
    <p>6. As persoas que necesiten acreditar circunstancias específicas (discapacidade, permiso de maternidade, etc) de acordo cos criterios de selección poderán remitirlle á EGAP a correspondente documentación complementaria, xunto cunha copia do formulario da matrícula, ou ao enderezo de correo electrónico <a href="mailto:xestion.egap@xunta.gal">xestion.egap@xunta.gal</a>, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A devandita documentación deberá enviarse por unha única das vías indicadas; no caso contrario só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>7. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través dos números de teléfono 981 54 62 57, 981 54 63 35 e do enderezo de correo electrónico <a href="mailto:xestion.egap@xunta.gal">xestion.egap@xunta.gal</a>.</p>
    <p>Así mesmo os peticionarios poderán obter información chamando ao teléfono 981 54 46 90.</p>
    <p>Cuarta. <em>Criterios de selección</em></p>
    <p>Terá preferencia o persoal técnico adscrito ás entidades locais ou a outras entidades públicas ou privadas que teñan como obxectivo o apoio ás persoas demandantes de emprego, ou a dinamización empresarial e o desenvolvemento local; o persoal das oficinas de emprego do Servizo Público de Emprego de Galicia (SPEG); e o persoal de entidades colaboradoras do SPEG para a realización de labores de orientación laboral. Para o caso de que non se cubran as prazas co dito persoal aplicaranse os criterios xerais da EGAP, segundo a Resolución do 4 de xaneiro de 2008 (DOG do 10 de xaneiro).</p>
    <p>Quinta. <em>Publicación das relacións do alumnado seleccionado</em></p>
    <p>1. A EGAP publicará no enderezo <a href="https://egap.xunta.gal">https://egap.xunta.gal</a> unha relación das persoas seleccionadas para participar no dito curso, así como un número adecuado de reservas de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>O prazo de presentación de alegacións será de 3 días desde a súa publicación de acordo co artigo 68.1 da Lei 39/2015, do 1 de outubro, do procedemento administrativo común das administracións públicas.</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda.</p>
    <p>2. Transcorrido o prazo de alegacións, a EGAP publicará no enderezo <br><a href="https://egap.xunta.gal">https://egap.xunta.gal</a> a listaxe definitiva de persoas admitidas no curso. Contra esta listaxe poderase interpoñer recurso de alzada no prazo dun mes desde a dita publicación, de acordo co disposto polos artigos 112.1, 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Sexta. <em>Cambios ou substitucións na selección, renuncia e seguimento da actividade de modalidade mixta</em></p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>Por causa de forza maior suficientemente acreditada.</p>
    <p>Por necesidades do servizo debidamente motivadas por parte das persoas responsables dos centros directivos.</p>
    <p>Por outras causas xustificadas documentalmente.</p>
    <p>b) A renuncia debe ser comunicada por escrito á EGAP cunha antelación mínima de tres días anteriores ao inicio da actividade formativa. Na páxina web da escola está dispoñible un modelo de renuncia.</p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro) o enderezo de correo electrónico <a href="mailto:xestion.egap@xunta.gal">xestion.egap@xunta.gal</a>.</p>
    <p>c) As persoas que incumpran o previsto nas letras a) e b) pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. A asistencia:</p>
    <p>a) Son obrigatorias a asistencia ás sesións da actividade formativa e a puntualidade.</p>
    <p>b) Durante a actividade formativa terá lugar un control permanente de asistencia e puntualidade, incluídos controis extraordinarios.</p>
    <p>c) As faltas de asistencia nas horas presenciais da actividade formativa non poderán superar o 10 % da duración desta. As persoas que incumpran o antedito perderán o dereito ao certificado de participación na actividade.</p>
    <p>d) Aquelas persoas cuxas faltas de asistencia superen o 50 % das horas lectivas presenciais pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>e) As persoas que non completen o 50 % das actividades e tarefas propostas pola titoría na parte de teleformación da actividade pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Sétima. <em>Realización de probas</em></p>
    <p>Para poder superar a actividade é necesario cumprir unha serie de requisitos obrigatorios na súa totalidade:</p>
    <p>– A asistencia a un mínimo do 90 % da duración da actividade.</p>
    <p>– A adecuada realización de todas as actividades que o/a titor/a propoña. Estas deben constar debidamente presentadas nos prazos estipulados na programación didáctica do curso. A non superación das actividades obrigatorias suporá a perda automática do dereito ao certificado de participación na actividade.</p>
    <p>Oitava. <em>Certificados</em></p>
    <p>Para a obtención do certificado de aproveitamento o alumnado deberá obter a avaliación positiva do seu profesorado, o cal emitirá un informe en que declare apto/a ou non apto/a cada alumno/a en función do resultado da proba de avaliación.</p>
    <p>Novena. <em>Facultades da EGAP</em></p>
    <p>1. A EGAP e a Consellería de Economía, Emprego e Industria poderán modificar o desenvolvemento, as datas e os lugares da actividade formativa, así como resolver todas as continxencias que poidan xurdir.</p>
    <p>2. No suposto de que o número de admitidos/as sexa inferior ao 50 % das prazas convocadas, a EGAP e a Consellería de Economía, Emprego e Industria resérvanse o dereito a suspender ou cancelar a actividade, caso en que empregará os medios de notificación ás persoas interesadas previstos na normativa vixente.</p>
    <p>3. A EGAP e a Consellería de Economía, Emprego e Industria garantirán na actividade derivada desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <p>Código: CV19032.</p>
    <p>Curso de planificación estratéxica para o desenvolvemento local.</p>
    <p>1. Obxectivos.</p>
    <p>Mediante o curso proposto darase resposta ás necesidades de planificación e execución de actividades e proxectos de calado estratéxico, acordes ás necesidades e intereses de evolución do territorio e que, no ámbito do desenvolvemento local, lles correspondan ao persoal da Rede AEDL de Galicia, coa perspectiva de facilitarlles coñecementos, competencias e ferramentas coas que poder dar cumprimento a este obxectivo.</p>
    <p>2. Destinatarios/as.</p>
    <p>– Persoal técnico adscrito ás entidades locais ou a outras entidades públicas ou privadas que teñan como obxectivo o apoio ás persoas demandantes de emprego, ou a dinamización empresarial e o desenvolvemento local.</p>
    <p>– Persoal das oficinas de emprego do Servizo Público de Emprego de Galicia (SPEG).</p>
    <p>– Persoal de entidades colaboradoras do SPEG para a realización de labores de orientación laboral.</p>
    <p>3. Desenvolvemento.</p>
    <p>Modalidade: mixta (5 horas presenciais e 35 horas de teleformación).</p>
    <p>Duración: 40 h.</p>
    <p>Edicións: 2.</p>
    <p>Datas:</p>
    <p>Primeira edición: do 22 de xuño ao 22 de xullo de 2019 (sesión presencial o día 22 de xuño das 9.00 ás 14.00 horas).</p>
    <p>Proba final: 22 de xullo: das 8.00 ás 23.55 horas.</p>
    <p>Segunda edición: do 5 de outubro ao 6 de novembro de 2019 (sesión presencial o día 5 de outubro das 9.00 ás 14.00 horas).</p>
    <p>Proba final: 6 de novembro: das 8.00 ás 23.55 horas.</p>
    <p>Prazas: 35 por edición.</p>
    <p>4. Contido.</p>
    <p>Módulo 1: Investigación socioeconómica e análise do territorio.</p>
    <p>Tema 1: análise do territorio.</p>
    <p>Tema 2: diagnóstico sectorial.</p>
    <p>Tema 3: análise e avaliación do servizo de desenvolvemento.</p>
    <p>Módulo 2: Planificación estratéxica territorial.</p>
    <p>Tema 4: planificación estratéxica no territorio.</p>
    <p>Tema 5: aplicando a planificación estratéxica.</p>
    <p>Módulo 3: Iniciativas territoriais innovadoras e sustentables para o desenvolvemento económico.</p>
    <p>Tema 6: territorios innovadores.</p>
    <p>Tema 7: promoción de proxectos empresariais sustentables.</p>
    <p>Módulo 4: Tramitación de subvencións na esfera local.</p>
    <p>Tema 8: tramitación de subvencións.</p>

