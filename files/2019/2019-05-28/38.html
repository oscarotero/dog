---
date: '2019-05-28'
id: G0424-200519-0003
page: 26150
number: 100
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 12 de maio de 2019, da Dirección Xeral de Enerxía e Minas, pola
  que se outorgan á empresa Viesgo Distribución Eléctrica, S.L. as autorizacións
  administrativas previa e de construción para a infraestrutura eléctrica
  denominada Ampliación subestación Boimente 132 kV, nova posición de liña 132
  kV, no termo municipal de Viveiro (expediente IN407A 2018/8700 AT).
range: Resolución
url: >-
  https://www.xunta.gal/dog/Publicados/2019/20190528/AnuncioG0424-200519-0003_gl.html
---
<p>Feitos</p>
    <p>Primeiro. O 22 de decembro de 2000 a Dirección Xeral de Industria ditou resolución pola que se autorizou administrativamente, se declarou a utilidade pública e se aprobou o proxecto de execución da subestación de Boimente de 132 kV, en Viveiro (expediente 19/2000 AT), promovida por Electra de Viesgo I, S.A. (actualmente, Viesgo Distribución Eléctrica, S.L.).</p>
    <p>Esta infraestrutura eléctrica presenta as seguintes características técnicas: subestación eléctrica 400/132 kV formada, unicamente a parte de 132 kV, basicamente por un sistema en intemperie con configuración de dobre barra, composta por 13 posicións de 132 kV (2 de transformador, 8 de liña, 1 de acoplamento de barras e 2 de medida de barras) e edificio de control e transformador para servizos auxiliares 20/0,4 kV de 630 kVA de potencia, cos correspondentes equipos de control, seccionamento, manobra, medida e protección.</p>
    <p>Segundo. O 13 de novembro de 2018 a empresa Viesgo Distribución Eléctrica, S.L. presentou a solicitude de autorizacións administrativas previa e de construción para a infraestrutura eléctrica denominada Ampliación subestación Boimente 132 kV-nova posición de liña 132 kV, xunto co proxecto de execución.</p>
    <p>A infraestrutura eléctrica proxectada, segundo consta no proxecto presentado, que ten por obxecto facilitar a conexión á rede do novo parque eólico Ourol I (propiedade da empresa Greenalia Wind Power Ourol, S.L. e cunha potencia de 24 MW), consistirá na ampliación da subestación de Boimente co equipamento dunha nova posición de liña de 132 kV, conformada polos seguintes compoñentes:</p>
    <p>• 2 seccionadores tripolares de illamento de barras.</p>
    <p>• 1 interruptor de potencia tripolar.</p>
    <p>• 3 transformadores de intensidade.</p>
    <p>• 1 seccionador tripolar de liña con coitelas de posta á terra.</p>
    <p>• 3 autoválvulas de protección.</p>
    <p>• 3 transformadores de tensión de liña indutivos.</p>
    <p>• 2 illadores soporte para embarrado secundario.</p>
    <p>Terceiro. O 20 de febreiro de 2019 a Xefatura Territorial de Lugo da Consellería de Economía, Emprego e Industria (en diante, xefatura territorial) ditou resolución pola que se someteu a información pública a solicitude de autorizacións administrativas previa e de construción para a dita infraestrutura eléctrica de ampliación da subestación Boimente 132 kV, que se publicou no <em>Diario Oficial de Galicia</em> do 7 de marzo de 2019 e no <em>Boletín Oficial</em> da provincia do 13 de marzo de 2019.</p>
    <p>Durante o período en que a devandita solicitude se someteu ao trámite de información pública non se presentaron alegacións.</p>
    <p>Cuarto. O 13 de marzo de 2019 a empresa Viesgo Distribución Eléctrica, S.L. presentou a licenza municipal de obras para a infraestrutura eléctrica de referencia, outorgada polo Concello de Viveiro con data 12 de marzo de 2019, para os efectos de acreditar a conformidade expresa deste concello, pola súa condición de entidade afectada nos seus bens ou dereitos pola dita infraestrutura eléctrica.</p>
    <p>Quinto. O 22 de abril de 2019 a xefatura territorial trasladou á Dirección Xeral de Enerxía e Minas unha copia do expediente de referencia para os efectos da súa resolución.</p>
    <p>Consideracións legais e técnicas</p>
    <p>Primeira. A Dirección Xeral de Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 135/2017, do 28 de decembro, polo que se establece a estrutura orgánica da Consellería de Economía, Emprego e Industria, e no Decreto 9/2017, do 12 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 24/2013, do 26 de decembro, do sector eléctrico; co Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; coa Lei 39/2015, do 1 de outubro, do procedemento administrativo común das administracións públicas; e coa Lei 40/2015, do 1 de outubro, de réxime xurídico do sector público.</p>
    <p>Segunda. No expediente instruído para o efecto cumpríronse os trámites establecidos na Lei 24/2013, do 26 de decembro; no Real decreto 1955/2000, do 1 de decembro; e na Resolución do 19 de febreiro de 2014 da Consellería de Economía e Industria pola que se aproba o procedemento de autorización administrativa de construción.</p>
    <p>De conformidade co que antecede e no exercicio das competencias que teño atribuídas,</p>
    <h2>RESOLVO:</h2>
    <p>• Outorgar á empresa Viesgo Distribución Eléctrica, S.L. as autorizacións administrativas previa e de construción para a infraestrutura eléctrica denominada Ampliación subestación Boimente 132 kV-nova posición de liña 132 kV, no termo municipal de Viveiro (expediente IN407A 2018/8700 AT).</p>
    <p>Todo isto con suxeición ás seguintes condicións:</p>
    <p>Primeira. A infraestrutura eléctrica que se autoriza terá que realizarse de acordo coas especificacións e planos que figuran no proxecto presentado pola empresa promotora Viesgo Distribución Elécctrica, S.L., titulado Ampliación subestación de Boimente 132 kV: nova posición de liña 132 kV, asinado polo enxeñeiro industrial Damián Alonso Salas (colexiado nº 1.489 do Colexio Oficial de Enxeñeiros Industriais de Cantabria) e visado polo Ilustre Colexio Oficial de Enxeñeiros Industrias de Galicia co nº 20183218 e data 6 de novembro de 2018, e no que figura un orzamento de execución material de 286.379,54 €.</p>
    <p>Segunda. A empresa promotora asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade.</p>
    <p>Terceira. En todo momento se deberá cumprir canto establece o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23, aprobado polo Real decreto 337/2014, do 9 de maio, así como demais normativa e directrices vixentes que sexan de aplicación.</p>
    <p>Cuarta. Para introducir modificacións nas instalacións que afecten datos básicos do proxecto será necesaria autorización previa da Dirección Xeral de Enerxía e Minas; non obstante, a xefatura territorial poderá autorizar as modificacións de detalle do proxecto que resulten procedentes, e deberá comunicar á dita dirección xeral todas as resolucións que dite en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas as instalacións autorizadas, a empresa promotora deberá presentar a solicitude de posta en servizo ante a xefatura territorial, quen deberá expedila tras as comprobacións técnicas que considere oportunas.</p>
    <p>Sexta. A Administración reserva para si o dereito a deixar sen efecto esta autorización por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Sétima. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra a presente resolución, que non é definitiva na vía administrativa, poderase interpor recurso de alzada ante o conselleiro de Economía, Emprego e Industria da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpor calquera outro recurso que consideren pertinente.</p>
    <p>Santiago de Compostela, 12 de maio de 2019</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

