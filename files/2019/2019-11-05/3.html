---
date: '2019-11-05'
id: G0532-251019-0001
page: 47516
number: 210
agency: 'Consellería de Medio Ambiente, Territorio e Vivenda'
section: III. Outras disposicións.
title: "ORDE do 25 de outubro de 2019 sobre delegación de competencias nos órganos superiores, directivos e\_periféricos desta consellería."
range: Orde
url: >-
  https://www.xunta.gal/dog/Publicados/2019/20191105/AnuncioG0532-251019-0001_gl.html
---
<p>O Decreto 106/2018, do 4 de outubro, modificou parcialmente o Decreto 177/2016, do 15 de decembro, polo que se fixa a estrutura orgánica das consellerías da Xunta de Galicia, e o Decreto 196/2012, do 27 de setembro, polo que se crea a Axencia de Turismo de Galicia e se aproban os seus estatutos.</p>
    <p>Conforme o devandito decreto modifícase a estrutura orgánica da Consellería de Medio Ambiente, Territorio e Vivenda, adscríbese a esta consellería o organismo autónomo Instituto Galego da Vivenda e Solo e inclúese na estrutura da Consellería de Infraestruturas e Mobilidade a entidade pública empresarial Augas de Galicia, anteriormente adscrita á antiga Consellería de Medio Ambiente e Ordenación do Territorio. </p>
    <p>O dito departamento será o responsable de materializar as políticas impulsadas pola Xunta de Galicia no eido competencial do ambiente, a ordenación do territorio e o urbanismo, a vivenda e o solo, e a conservación da natureza, de acordo cos criterios de eficacia, economía e austeridade que deben inspirar a actuación e a organización administrativa.</p>
    <p>A actividade administrativa da Consellería de Medio Ambiente, Territorio e Vivenda leva consigo unha concentración de funcións ao redor da súa persoa titular que aconsella neste momento, dado o seu volume, acudir á delegación de competencias en diversos órganos, sen esquecer o debido respecto aos principios que informan a actividade administrativa e que a Constitución española recolle no seu artigo 103.1.</p>
    <p>A delegación de competencias permite a axilización administrativa necesaria e redunda en beneficio tanto da Administración como dos cidadáns dentro do máis rigoroso respecto ás garantías xurídicas que a tutela dos intereses públicos exixe.</p>
    <p>Na súa virtude, facendo uso das facultades que me confiren os artigos 38, 43.3 e 44 da Lei 1/1983, do 22 de febreiro, de normas reguladoras da Xunta e da súa Presidencia; do disposto na Lei 40/2015, do 1 de outubro, de réxime xurídico do sector público, e na Lei 16/2010, do 17 de decembro, de organización e funcionamento da Administración xeral e do sector publico autonómico de Galicia, e demais disposicións de xeral aplicación,</p>
    <h2>DISPOÑO:</h2>
    <p>Primeiro. Administración do persoal</p>
    <p>Delégase na persoa titular da Secretaría Xeral Técnica da consellería o exercicio das facultades que en materia de persoal lle corresponden á persoa titular da consellería, segundo o establecido na Lei 2/2015, do 29 de abril, de emprego público de Galicia, e demais disposicións en vigor, excepto a provisión de postos de traballo clasificados como de libre designación, o nomeamento do persoal eventual e as que lles correspondan a outros órganos.</p>
    <p>Segundo. Contratación</p>
    <p>1. Delégase na persoa titular da Secretaría Xeral Técnica da consellería o exercicio das seguintes facultades en materia de contratación:</p>
    <p>a) As atribuídas á persoa titular da consellería pola Lei 9/2017, do 8 de novembro, de contratos do sector público, pola que se traspoñen ao ordenamento xurídico español as directivas do Parlamento Europeo e do Consello 2014/23/UE e 2014/24/UE, do 26 de febreiro de 2014, respecto dos contratos menores no ámbito de competencias da Secretaría Xeral Técnica.</p>
    <p>b) En relación cos contratos que non teñan a consideración de contratos menores, a aprobación dos expedientes de contratación, a aprobación dos pregos de cláusulas administrativas, a aprobación do gasto correspondente, así como, de ser o caso, dispoñer a súa tramitación urxente ou adoptar as medidas pertinentes nos supostos previstos nos artigos 119 e 120 da citada norma.</p>
    <p>c) A adxudicación e formalización dos contratos non cualificados como menores; a prerrogativa da súa interpretación; a aprobación das súas modificacións cando concorran os supostos previstos na normativa de contratación; acordar a súa resolución e determinar os efectos desta; así como as restantes facultades que, de acordo coa lexislación, corresponden ao órgano de contratación, salvo as que se delegan expresamente no número seguinte.</p>
    <p>d) As funcións que, en relación coas encomendas de xestión, tanto intrasubxectivas como intersubxectivas, así como en relación cos encargos a medios propios en materias da competencia da Secretaría Xeral Técnica, correspondan á persoa titular da consellería segundo á lexislación vixente, sen prexuízo do disposto no número 2.c).</p>
    <p>2. Deléganse nas persoas titulares das direccións xerais da consellería, no ámbito das súas respectivas competencias, as facultades que se enuncian a seguir en materia de contratación:</p>
    <p>a) En relación cos contratos que teñan a consideración de menores, o exercicio das facultades que o ordenamento xurídico atribúe á persoa titular da consellería.</p>
    <p>b) Respecto do resto dos contratos: </p>
    <p>– A aprobación dos pregos de prescricións técnicas.</p>
    <p>– A aprobación dos proxectos e das súas modificacións.</p>
    <p>– A realización das operacións relativas á transmisión dos dereitos de cobramento.</p>
    <p>– A súa dirección, inspección e control, así como a resolución das dúbidas que ofreza o seu cumprimento, podendo ditar as instrucións oportunas para o fiel cumprimento do convido, e exercer todas aquelas facultades que a lexislación de contratación administrativa atribúe ao órgano de contratación en relación coas incidencias que xurdan durante a súa execución, excepto as que supoñan modificación do contrato e a resolución de incidencias a que se refire o artigo 97 do regulamento da Lei de contratos das administracións públicas.</p>
    <p>c) As funcións que, en relación coas encomendas de xestión, tanto intrasubxectivas como intersubxectivas, así como en relación cos encargos a medios propios en materias da súa competencia, correspondan á persoa titular da consellería segundo á lexislación vixente.</p>
    <p>Terceiro. Expropiación forzosa</p>
    <p>Deléganse nas persoas titulares das direccións xerais da consellería, no ámbito das súas respectivas competencias, o exercicio das facultades que o ordenamento xurídico atribúe á persoa titular da consellería expropiante.</p>
    <p>Cuarto. Xestión financeira e orzamentaria</p>
    <p>1. Deléganse na persoa titular da Secretaría Xeral Técnica da consellería, ademais das facultades de autorización e disposición dos gastos derivados do exercicio das competencias delegadas en materia de contratación, o exercicio da competencia para autorizar os gastos, autorizar os actos de disposición dos créditos e de recoñecemento de obrigas e propoñer á persoa titular da Consellería de Facenda a ordenación dos correspondentes pagamentos relativos a:</p>
    <p>a) Os gastos de persoal.</p>
    <p>b) Os gastos xerais incluídos no capítulo II dos orzamentos que afecten a Secretaría Xeral Técnica ou varias unidades de distintos centros directivos da consellería.</p>
    <p>c) Os créditos do capítulo VI dos orzamentos, agás os derivados de contratos menores correspondentes a competencias delegadas nas persoas titulares das direccións xerais.</p>
    <p>d) Os créditos dos capítulos IV e VII dos orzamentos que afecten a Secretaría Xeral Técnica ou varias unidades de distintos centros directivos da consellería.</p>
    <p>2. Deléganse nas persoas titulares das direccións xerais, no ámbito das súas respectivas competencias, as mesmas facultades indicadas anteriormente no número 1 en relación:</p>
    <p>a) Cos gastos derivados da execución das competencias delegadas en materia de contratación e de expropiación forzosa. </p>
    <p>b) Cos créditos correspondentes ao capítulo II dos orzamentos, que correspondan a gastos específicos do seu centro directivo.</p>
    <p>c) Cos créditos dos capítulos IV e VII dos orzamentos dos seus centros directivos respectivos.</p>
    <p>3. Deléganse nas persoas titulares das xefaturas territoriais, ao respecto dos créditos desconcentrados do capítulo II, autorizar e dispoñer os gastos, recoñecer as obrigas e propor os pagamentos correspondentes a tales créditos, sen prexuízo das competencias que pola normativa vixente corresponden ao Consello da Xunta de Galicia, e do disposto nos puntos cuarto 1.b) e 2.b) desta orde. </p>
    <p>4. Delégase nas persoas titulares da Secretaría Xeral Técnica da consellería e das direccións xerais, no ámbito das súas respectivas competencias, o exercicio da facultade de aprobación das contas xustificativas daqueles gastos que teñan a consideración de «gastos por xustificar», sen prexuízo das competencias dos órganos territoriais competentes respecto dos que correspondan a créditos que fosen desconcentrados.</p>
    <p>5. As competencias delegadas nos números anteriores inclúen a sinatura dos documentos contables en que se reflicten as correspondentes fases dos gastos, e corresponde ás persoas titulares das direccións xerais da consellería, no ámbito das súas respectivas competencias, a sinatura daqueles documentos que impliquen a mera actualización na contabilidade de actuacións xa documentadas en exercicios anteriores.</p>
    <p>Quinto. Xestión patrimonial</p>
    <p>Delégase na persoa titular da Secretaría Xeral Técnica da consellería o exercicio das facultades que a normativa en materia de patrimonio atribúe á persoa titular da consellería.</p>
    <p>Sexto. Procedemento sancionador en materia de axudas e subvencións</p>
    <p>Delégase nas persoas titulares das direccións xerais da consellería o exercicio da competencia para resolver o procedemento por infraccións leves e graves en materia de axudas e subvencións.</p>
    <p>Sétimo. Recursos e reclamacións</p>
    <p>1. Delégase na persoa titular da Secretaría Xeral Técnica da consellería o exercicio das competencias seguintes:</p>
    <p>a) Resolver os recursos administrativos de alzada e de revisión cando a facultade de resolución corresponda á persoa titular da consellería e, de ser o caso, suspender a execución dos actos impugnados.</p>
    <p>b) Resolver as solicitudes de revisión de oficio, a declaración de lesividade dos actos anulables e a revogación de actos de gravame ou desfavorables, segundo o previsto na Lei 39/2015, do 1 de outubro, do procedemento administrativo común das administracións públicas.</p>
    <p>c) Resolver os procedementos de responsabilidade patrimonial a que se refire a Lei 39/2015, do 1 de outubro, agás aqueles expedientes de responsabilidade patrimonial en materia de conservación do patrimonio natural en que a contía solicitada sexa igual ou inferior a 1.500 euros en que se acorde a terminación convencional dos procedementos, incluídas, se é o caso, as correspondentes reclamacións contra as entidades públicas instrumentais adscritas á consellería.</p>
    <p>d) Resolver e formular os requirimentos previos á vía xudicial contencioso-administrativa nos termos previstos no artigo 44 da Lei 29/1998, do 13 de xullo, reguladora da xurisdición contencioso-administrativa.</p>
    <p>2. Delégase nas persoas titulares das xefaturas territoriais da Consellería de Medio Ambiente, Territorio e Vivenda o exercicio da competencia, que corresponde á persoa titular da consellería, para a resolución de expedientes en materia de conservación do patrimonio natural nos cales se acorda a terminación convencional dos procedementos de responsabilidade patrimonial en que a contía solicitada sexa igual ou inferior a 1.500 euros.</p>
    <p>Oitavo. Comisións de servizos con dereito a indemnización</p>
    <p>1. Delégase na persoa titular da Secretaría Xeral Técnica da consellería o exercicio da competencia para a designación das comisións de servizo con dereito á indemnización prevista no artigo 4 do Decreto 144/2001, do 7 de xuño, das persoas titulares das direccións xerais, das xefaturas territoriais e do persoal dependente da Secretaría Xeral Técnica, así como autorizalos para a asistencia a cursos e actividades de formación e perfeccionamento. </p>
    <p>2. Delégase nos/as directores/as xerais da consellería o exercicio da competencia para a designación das comisións de servizo con dereito a indemnización do persoal integrado nas unidades administrativas que estean baixo a súa dependencia directa, así como autorizalos para a asistencia a cursos e actividades de formación e perfeccionamento. </p>
    <p>3. Delégase nos/nas xefes/as territoriais da consellería o exercicio da competencia para a designación das comisións de servizo con dereito a indemnización do persoal da correspondente xefatura territorial, así como autorizarlles a asistencia a cursos e actividades de formación e perfeccionamento. </p>
    <p>Noveno. Fundacións</p>
    <p>Delégase na persoa titular da Secretaría Xeral Técnica da Consellería de Medio Ambiente, Territorio e Vivenda o exercicio das facultades que a normativa en materia de fundacións lle atribúe ao protectorado destas.</p>
    <p>Décimo. Delegacións específicas de competencias</p>
    <p>1. Delégase na persoa titular da Dirección Xeral de Ordenación do Territorio e Urbanismo o exercicio das seguintes facultades: </p>
    <p>a) Suspender cautelarmente os procedementos de aprobación do planeamento urbanístico, dos instrumentos de xestión ou execución do planeamento e de outorgamento de licenzas para ámbitos ou usos determinados, unha vez acordada polo Consello da Xunta de Galicia a iniciación do procedemento de elaboración de calquera instrumento de ordenación do territorio.</p>
    <p>2. Delégase na persoa titular da Dirección Xeral de Calidade Ambiental e Cambio Climático a resolución dos expedientes administrativos sancionadores que correspondan á persoa titular da consellería en materia de residuos e protección ambiental.</p>
    <p>3. Delégase na persoa titular da Dirección Xeral de Patrimonio Natural a competencia para a imposición das sancións que correspondan ao titular da consellería en materia de caza, pesca fluvial, animais domésticos e salvaxes en catividade, animais potencialmente perigosos e as establecidas na lexislación sobre conservación do patrimonio natural.</p>
    <p>4. Deléganse nas persoas titulares das xefaturas das áreas provinciais do Instituto Galego da Vivenda e Solo as resolucións de concesión ou denegación provisional e as definitivas en materia do Programa de renda básica de emancipación, así como os recursos potestativos de reposición a que estas resolucións dean lugar.</p>
    <p>Décimo primeiro. Criterios complementarios na aplicación das delegacións</p>
    <p>Na aplicación das delegacións de competencias contidas nesta orde teranse en conta os seguintes criterios:</p>
    <p>a) O exercicio das competencias que se delegan nesta orde axustarase ao disposto no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, no artigo 9 da Lei 40/2015, do 1 de outubro, de réxime xurídico do sector público, e na Lei 1/1983, do 22 de febreiro, reguladora da Xunta e da súa Presidencia.</p>
    <p>b) En calquera momento a persoa titular da consellería poderá avocar o exercicio das competencias que se delegan nesta orde. </p>
    <p>c) Enténdese comprendida na delegación na persoa titular da Secretaría Xeral Técnica da consellería o exercicio da competencia para resolver os recursos de reposición que se interpoñan contra as resolucións que dite en virtude das facultades que se lle delegan nesta orde.</p>
    <p>Por outra parte, delégase na persoa titular da Secretaría Xeral Técnica desta consellería o exercicio da competencia para resolver os recursos de reposición interpostos contra as resolucións ditadas polas persoas titulares das direccións xerais en exercicio das facultades delegadas.</p>
    <p>d) Atribúese á persoa titular da Secretaría Xeral Técnica desta consellería o exercicio das competencias que, en materia de xestión financeira e orzamentaria, non están expresamente delegadas noutros órganos.</p>
    <p>e) En materia de axudas e subvencións públicas en réxime de concorrencia competitiva, será de aplicación o establecido na correspondente orde de convocatoria.</p>
    <p>f) As competencias que se delegan nesta orde á persoa titular da Secretaría Xeral Técnica serán exercidas temporalmente, en caso de ausencia, vacante ou enfermidade, e mentres persistan estas circunstancias, pola persoa titular da Vicesecretaría Xeral. </p>
    <p>g) As suplencias nas entidades públicas instrumentais do sector público autonómico adscritas a esta consellería rexeranse polo disposto na súa propia normativa.</p>
    <p>Décimo segundo. Resolucións ditadas por delegación</p>
    <p>As resolucións administrativas que se adopten facendo uso das delegacións contidas nesta orde farán constar expresamente esta circunstancia e consideraranse ditadas polo órgano delegante.</p>
    <p>Décimo terceiro. Revogación</p>
    <p>Quedan sen efecto as delegacións de competencias contidas na Orde do 15 de marzo de 2012 sobre delegación de competencias no secretario xeral técnico e noutros órganos da Consellería de Medio Ambiente, Territorio e Infraestruturas, e o artigo 9 da Orde do 7 de setembro de 2017 sobre delegación de competencias no secretario xeral técnico e noutros órganos e entidades públicas adscritos á Consellería de Infraestruturas e Vivenda.</p>
    <p>Décimo cuarto. Eficacia da delegación</p>
    <p>Esta orde producirá efectos desde o día seguinte ao da súa publicación no Diario Oficial de Galicia.</p>
    <p>Santiago de Compostela, 25 de outubro de 2019</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

