---
date: '2019-10-04'
id: C3K1-011019-0003
page: 43830
number: 189
agency: Consellería de Sanidade
section: II. Autoridades e persoal. b) Nomeamentos.
title: >-
  ORDE do 30 de setembro de 2019 de nomeamento dun membro do Consello de
  Bioética de Galicia.
range: Orde
url: >-
  https://www.xunta.gal/dog/Publicados/2019/20191004/AnuncioC3K1-011019-0003_gl.html
---
<p>Desde o Consello de Bioética de Galicia enviouse escrito ao conselleiro de Sanidade no cal se propón o nomeamento de Juan Carlos Trillo Alonso como membro do citado consello.</p>
    <p>Antecedentes:</p>
    <p>A Orde do 16 de outubro de 2015 pola que se regulan as funcións, a composición e o funcionamento do Consello de Bioética de Galicia foi obxecto de publicación no <em>Diario Oficial de Galicia</em> (DOG) do día 27 de outubro.</p>
    <p>Publicouse no DOG do día 23 de novembro de 2015 a Orde do 16 de novembro de 2015, mediante a cal se nomearon os membros integrantes do Consello de Bioética de Galicia e, posteriormente, esta composición mudou parcialmente en dúas ocasións, con publicación no DOG do 13 de marzo e 14 de xuño de 2019.</p>
    <p>Consideracións legais e técnicas:</p>
    <p>De conformidade co parágrafo II do número 1 do artigo 3 da Orde do 16 de outubro de 2015, os membros do Consello de Bioética de Galicia serán nomeados e cesados pola persoa titular da consellería con competencias en materia de sanidade por un período de tres anos, prorrogables por outro período de igual duración. Tanto o nomeamento como o cesamento serán publicados no <em>Diario Oficial de Galicia</em>.</p>
    <p>Pola súa banda, no que atinxe á composición numérica, segundo dispón o referido número 1 do artigo 3 da orde, o Consello de Bioética de Galicia estará integrado por un máximo de vinte membros, que deberán dispor de titulación en Ciencias da Saúde, Humanidades ou Ciencias Xurídicas e Sociais. Polo menos a metade deles deberá ter formación en bioética.</p>
    <p>Na actualidade, a composición do Consello axústase ao citado tope numérico e, coa vontade de mantelo, propúxose o nomeamento de Juan Carlos Trillo Alonso. </p>
    <p>Logo de ver o que se expuxo, </p>
    <h2>ACORDO:</h2>
    <p>O nomeamento de Juan Carlos Trillo Alonso como membro do Consello de Bioética de Galicia.</p>
    <p>Santiago de Compostela, 30 de setembro de 2019</p>
    <footer><p>Jesús Vázquez Almuíña<br> Conselleiro de Sanidade</p></footer>

