---
date: '2019-05-13'
id: G0426-030519-0003
page: 22869
number: 90
agency: Consellería do Medio Rural
section: III. Outras disposicións.
title: >-
  EXTRACTO da Orde do 30 de abril de 2019 pola que establecen as bases
  reguladoras das axudas para o fomento da utilización de maquinaria agrícola en
  réxime asociativo en Galicia, cofinancidas co Fondo Europeo Agrícola de
  Desenvolvemento Rural (Feader) no marco do PDR de Galicia 2014-2020, e se
  convocan para o ano 2019 (código de procedemento MR351A).
range: Orde
url: >-
  https://www.xunta.gal/dog/Publicados/2019/20190513/AnuncioG0426-030519-0003_gl.html
---
<p>BDNS (Identif.): 453663.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións:</p>
    <p>(http://www.pap.minhap.gob.es/bdnstrans/index).</p>
    <p>Primeiro. <em>Entidades beneficiarias</em></p>
    <p>Poderán ser beneficiarias destas axudas as cooperativas agrarias, as cooperativas de utilización de maquinaria agrícola (CUMA), as cooperativas de explotación comunitaria da terra ou as sociedades agrarias de transformación.</p>
    <p>Segundo. <em>Obxecto</em></p>
    <p>Esta orde ten por obxecto establecer as bases reguladoras das axudas en réxime de concorrencia competitiva para o fomento da utilización de maquinaria agrícola en réxime asociativo en Galicia, cofinanciadas co Fondo Europeo Agrícola de Desenvolvemento Rural (Feader) no marco do PDR de Galicia 2014-2020, dentro da medida 4 (investimentos en activos físicos), submedida 4.11 (apoio aos investimentos nas explotacións agrícolas), procedemento MR351A, así como convocalas para o ano 2019.</p>
    <p>Para iso, serán subvencionables os seguintes investimentos:</p>
    <p>a) Maquinaria agrícola.</p>
    <p>b) Estudos técnico-económicos de viabilidade.</p>
    <p>Non se subvencionarán:</p>
    <p>a) A mera reposición ou adquisición de maquinaria de segunda man ou usada.</p>
    <p>b) Non se considerarán subvencionables o IVE e outros impostos.</p>
    <p>c) Os investimentos en maquinaria ou equipamentos relacionados coa transformación e comercialización de produtos agrarios ou forestais nin as máquinas de pequena significación para os efectos do conxunto dos socios da agrupación.</p>
    <p>d) A maquinaria e os equipamentos de carácter forestal.</p>
    <p>e) Colleitadoras de forraxes cun uso previsto menor de 500 horas anuais.</p>
    <p>f) A maquinaria de aplicación de xurro mediante sistemas de prato, abano ou canóns.</p>
    <p>Terceiro. <em>Bases reguladoras</em></p>
    <p>Orde do 30 de abril de 2019 pola que establecen as bases reguladoras das axudas para o fomento da utilización de maquinaria agrícola en réxime asociativo en Galicia, cofinanciadas co Fondo Europeo Agrícola de Desenvolvemento Rural (Feader) no marco do PDR de Galicia 2014-2020, e se convocan para o ano 2019 (código de procedemento MR351A).</p>
    <p>Cuarto. <em>Importe</em></p>
    <p>Para a concesión das subvencións convocadas destinarase un crédito de 2.861.716,80 euros.</p>
    <p>O importe da axuda que se concederá a cada beneficiario será do 35 % dos custos elixibles, que se poderán incrementar ata un máximo do 50 % en función da aplicación dos seguintes criterios: 5 % no caso de investimentos en zonas con limitacións naturais ou outras limitacións específicas; e 10 % por investimentos colectivos cando o beneficiario procede dunha fusión de cooperativas.</p>
    <p>Quinto. <em>Prazo de presentación de solicitudes</em></p>
    <p>O prazo para a presentación de solicitudes é dun mes desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 30 de abril de 2019</p>
    <footer><p>Silvestre José Balseiros Guinarte<br>Directora xeral de Gandaría, Agricultura e Industrias Agroalimentarias</p></footer>

