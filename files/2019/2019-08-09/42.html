---
date: '2019-08-09'
id: L257-180719-0001
page: 36470
number: 151
agency: Concello de Vigo
section: VI. Anuncios. b) Administración local.
title: >-
  ANUNCIO do 12 de xullo de 2019, da Xerencia Municipal de Urbanismo, do
  convenio urbanístico de execución de planeamento entre o Concello de Vigo e a
  mercantil Alvariño Inversiones, S.L., para a obra de urbanización na rúa Barxa
  de Covelo (expediente 325/403).
range: Anuncio
url: >-
  https://www.xunta.gal/dog/Publicados/2019/20190809/AnuncioL257-180719-0001_gl.html
---
<p>En cumprimento do apartado quinto do acordo da Xunta de Goberno Local do Concello de Vigo adoptado na sesión ordinaria do 22 de marzo de 2019, unha vez finalizado o trámite de información pública (DOG núm. 90, do 13 de maio) e emitido o correspondente certificado de exposición en data do 14 de xuño de 2019 sen terse recibido ningún escrito de alegación, o texto inicial aprobado e o documento administrativo asinado enténdese definitivo sen necesidade de nova sinatura nin da súa ratificación pola Xunta de Goberno Local, producindo a aprobación e a formalización acadada plenos efectos xurídicos, polo que se procede á publicación do texto íntegro do Convenio:</p>
    <p>Convenio urbanístico de execución de planeamento a subscribir entre o Concello de Vigo e a mercantil Alvariño Inversiones, S.L. para a realización de obra de urbanización (prolongación da rúa) na rúa Barxa de Covelo. Conexión da rúa Barxa do Covelo coa rúa Gandarón.</p>
    <p>En Vigo, 4 de decembro de 2019.</p>
    <p>Reunidos:</p>
    <p>Dunha parte, María José Caride Estévez, concelleira delegada de Urbanismo do Concello de Vigo e vicepresidenta da Xerencia Municipal de Urbanismo asistida polo secretario da XMU, José Riesgo Boluda para os efectos de asesoramento e para dar fé do presente negocio xurídico.</p>
    <p>Doutra parte, Luis Blanco Rodríguez, DNI nº ***5715**, en nome e representación da entidade Alvariño Inversiones, S.L. con domicilio social na avenida de Madrid nº 197, XXXXX Vigo, e CIF número ****9555*; constituída por tempo indefinido en escritura autorizada polo notario de XXXX, o día 15.6.2004, baixo o número XXXX do seu protocolo. Inscrita no Rexistro Mercantil de Pontevedra, ao tomo XXXX; libro XXXX; folio XX; folla XX XXXX, inscrición XX.</p>
    <p>Exerce a súa representación en virtude da súa condición de administrador único da sociedade mencionada segundo consta nos estatutos.</p>
    <p>As partes, na condición na que interveñen, recoñécense capacidade necesaria e representación suficiente para formalizar o presente convenio urbanístico a cuxo fin,</p>
    <h2>EXPOÑEN:</h2>
    <p>Primeiro. A terminación da rúa Barxa do Covelo, entre a avenida de Madrid e a rúa Gandarón, prevista no Plan xeral vixente, é moi necesaria para lograr o establecemento de sentidos únicos nas rúas da contorna dado que a reducida sección de das rúas estrada do Vilar e Camiño da Fonte fai perigosa a circulación e o estacionamento dos veciños, o que melloraría a fluidez e a seguridade viaria da contorna.</p>
    <p>É, por tanto, necesaria, unha solución que consiga a conexión entre a avenida de Madrid e o barrio do Vilar, xerando mellor mobilidade e máis estacionamento.</p>
    <p>Segundo. A rúa Barxa do Covelo nace como viario lateral de servizo entre dous concesionarios de automóbiles, construídos nos anos 60, con fronte á avenida de Madrid. Posteriormente este viario empezou a tomar importancia co desenvolvemento de máis edificacións industriais tamén ligadas ao automóbil. Xa o Plan xeral de 1988 recoñeceu a debilidade estrutural viaria dos crecementos industriais máis fortes do municipio, os apoiados na avenida de Madrid.</p>
    <p>O Plan xeral de ordenación urbana vixente (PXOU 93) traza este viario cun ancho de 12 m que se prolonga ata a rúa Gandarón e cun ramal cara ao norte que conecta co Camiño do Vilar.</p>
    <table>
     <tbody>
      <tr>
       <td><img src="/dog/Publicados/2019/20190809/AnuncioL257-180719-0001_gl-web-images/mapa%20g_fmt.jpeg" alt="missing image file"></td>
      </tr>
     </tbody>
    </table>
    <p>Terceiro. No ano 2000 subscribiuse un convenio de colaboración entre o Concello de Vigo e a Xunta de Galicia (CPTOPV), no cal esta última comprometíase ao financiamento, contratación, execución e dirección de varias obras de apertura e ampliación de viario nos barrios periféricos de Vigo, entre os que se atopaba o ensanche e mellora da rúa Gandarón (Lavadores), do mesmo xeito, na cláusula terceira do convenio, establecía a obriga do Concello de poñer a disposición da CPTOPV, libre de cargas e gravames, todos os terreos necesarios para a normal realización das obras para executar.</p>
    <p>No ano 2003 aprobáronse definitivamente os proxectos de urbanización (4415/401) e de expropiación (152/413) da rúa Gandarón, en ambos os dous proxectos inclúense os tramos de conexión da rúa Barxa do Covelo coa rúa Gandarón.</p>
    <p>O 27 de outubro de 2004 asináronse, entre outras, as actas de ocupación das parcelas P-017, P-018, P-049, P-049 bis, P-050, e P-051 que, xunto cos terreos de titularidade municipal, constitúen o tramo de conexión da rúa Barxa do Covelo coa rúa Gandarón. Na actualidade, nin a mellora da rúa Gandarón nin o tramo de viario en cuestión se executaron e nin este convenio se prorrogou nin se contemplou esta rúa en posteriores convenios coa Xunta de Galicia.</p>
    <p>A rúa Barxa do Covelo executouse en distintas fases, estando pendente a última:</p>
    <p>1. O primeiro tramo, no seu arranque desde a avenida de Madrid, e dunha lonxitude duns 50 m, executouse no ano 1960 como viario lateral de locais comerciais do sector do automóbil (antigamente Salfer, ahora Pérez Rumbao, Seat, Audi e Volkswagen).</p>
    <p>2. O segundo tramo, foi executado no ano 2000 como urbanización da fronte da nave de Troncalva (concesionario Toyota), en base ao proxecto aprobado baseado no PXOU 1993, de uns 120 m de lonxitude.</p>
    <p>3. O terceiro tramo, foi executado en 2011-2012 como ramal desta rúa que entronca co Camiño do Vilar, dunha lonxitude duns 215 m, e promovidas por Alvariño Inversiones, S.L., como urbanización en fronte da nave industrial (expediente 48908/421).</p>
    <p>4. O cuarto tramo, aínda sen executar e duns 90 m de lonxitude, sería a conexión deste viario coa rúa Gandarón, atópase expropiado, segundo proxecto de expropiación 152/413, e a súa definición está contida no proxecto de urbanización da rúa Gandarón expediente 4415/401 aprobado en 2003.</p>
    <p>Cuarto. Na actualidade e dado o importante grao de implantación de industrias neste viario, faise necesario dar saída á rúa Barxa do Covelo, pois a alternativa sempre transcorre polo viario de servizo da avenida de Madrid, cun tráfico moi saturado; saír por Gandarón implica poder contactar con estrada vella de Madrid e estrada de Madrid sen contactar con este viario de servizo.</p>
    <p>A actuación resulta acorde cos obxectivos xerais do Plan de mobilidade urbana sustentable de Vigo, que xa prevé a reordenación da avenida de Madrid, concretados, neste caso, na redución de custos asociados á mobilidade, a promoción da actividade económica optimizando a loxística, coa redución dos efectos negativos da presenza de tráfico pesado na cidade, incrementando a seguridade nas viaxes interurbanas, tanto para vehículos como para peóns e mellorando as condicións de seguridade en cruces e interseccións. Ademais, visto o informe emitido pola xefa do servizo de Transportes, a urbanización referida tería un potencial efecto sobre o obxectivo xeral relativo a facilitar o uso do transporte público a futuros usuarios.</p>
    <p>A empresa Alvariño Inversiones, S.L. propietaria de numerosas industrias no ámbito lindeiro manifestou o seu interese en que se execute este último tramo do viario, comprometéndose a realizar e cofinanciar parte das obras.</p>
    <p>Quinto. Alvariño Inversiones, S.L. redactou un proxecto de apertura do viario e a súa conexión coa rúa Gandarón, baseándose no proxecto municipal aprobado o 8.5.2003 e dos terreos expropiados mediante o proxecto expropiatorio aprobado polo Pleno do Concello o 6.6.2003 (cuxas actas de ocupación constan no expediente), pero dotándoo das instalacións e nivel de urbanización exixidos na actualidade.</p>
    <p>Sexto. De acordo co proxecto presentado e os informes técnicos municipais, os prezos de mercado de materiais, man de obra e maquinaria necesaria, o custo estimado de execución da obra, impostos incluídos, é de trescentos corenta e sete mil seiscentos noventa e sete euros con nove céntimos (347.697,09 €).</p>
    <p>En virtude do exposto e como conclusión do proceso de negociación e colaboración na busca de solucións axeitadas as partes consideran conveniente para o interese público a firma do presente convenio urbanístico para a execución de obras de urbanización en base ás seguintes estipulacións:</p>
    <p>Primeira. <em>Efectos e obxecto do Convenio</em></p>
    <p>O artigo 398.3.b) do Decreto 143/2016, do 22 de setembro, polo o que se aproba o Regulamento da Lei 2/2016, do solo de Galicia, posibilita a celebración de convenios para a execución do Plan e, con el, a execución do sistema viario previsto ao afectar a unha urbanización aprobada.</p>
    <p>O presente convenio urbanístico formalízase para a execución do vixente PXOU 1993 ao ter por obxecto a terminación da rúa Barxa do Covelo, entre a avenida de Madrid e a rúa Gandarón.</p>
    <p>Por tanto, trátase dun convenio urbanístico para a execución do planeamento cuxa finalidade é:</p>
    <p>1. Definir os termos de colaboración entre o Concello de Vigo e Alvariño Inversiones, S.L. para a execución do tramo viario colidante co ámbito desenvolvido por esta empresa e a súa conexión coa rúa Gandarón.</p>
    <p>2. Establecer os compromisos para o financiamento das actuacións necesarias para a execución desta obra e conseguir así a finalidade do tramo viario xa executado coa súa conexión á rede viaria circundante.</p>
    <p>Segunda. <em>Acordo para a execución do vial</em></p>
    <p>Como queira que o planeamento de aplicación non determina as obrigas de financiamento para a finalización do novo tramo viario mediante o correspondente sistema de actuación, e cuxa superficie xa foi expropiada polo Concello; tendo en conta o especial interese da asinante en abrir un novo acceso viario á súa industria e o interese público na execución dun tramo viario longamente demandado e necesario para a mobilidade nese ámbito urbano e a dotación de novas prazas de aparcadoiro, as partes alcanzaron un acordo para a súa execución e financiamento nos termos expostos na estipulación terceira do presente documento.</p>
    <p>Terceira. <em>Obrigas das partes</em></p>
    <p>A) Obrigas da mercantil Alvariño Inversiones, S.L.</p>
    <p>Alvariño Inversiones, S.L. asume os seguintes compromisos:</p>
    <p>1. Aboar integramente os custos de redacción do proxecto de urbanización do viario Barxa do Covelo-Gandarón redactado polo arquitecto Pedro de la Puente Crespo presentado no Concello con data 21 de febreiro de 2018 (nº de rexistro 180027932).</p>
    <p>2. Contratar as obras de execución do citado proxecto de urbanización e a dirección técnica necesaria para a súa execución; no suposto de modificacións propostas pola dirección facultativa da obra na súa execución que supoñan maior custo, tal importe será asumido na súa integridade por Alvariño Inversiones, S.L.</p>
    <p>3. Realizar ditas obras conforme o proxecto aprobado e conforme os prazos de execución nel previstos cos axustes necesarios no caso de que aparezan partidas non definidas no proxecto ou imprevistos.</p>
    <p>4. Garantir ao Concello de Vigo a idoneidade das partes do viario aínda non recibidas, para proceder á súa recepción libres de cargas e gravames.</p>
    <p>5. Garantir ao Concello de Vigo a non utilización para a execución da obra terreos distintos aos que xa fosen propiedade do Concello por ser expropiados para a súa execución. No seu caso, calquera outra ocupación temporal que considerase necesaria ou conveniente para a súa execución será pola súa conta exclusiva, tanto as autorizacións que fosen necesarias para iso, como os seus eventuais custos.</p>
    <p>B) Obrigas do Concello de Vigo.</p>
    <p>O Concello de Vigo asume os seguintes compromisos:</p>
    <p>1. O Concello asumirá, supervisará e, se é o caso, aprobará o proxecto de urbanización do viario Barxa do Covelo-Gandarón redactado polo arquitecto Pedro de la Puente Crespo presentado ante o Concello con data 21 de febreiro de 2018.</p>
    <p>2. Poñer a disposición de Alvariño Inversiones, S.L. os terreos xa expropiados para a execución deste tramo viario.</p>
    <p>3. Na medida que as obras a executar son públicas o Concello de Vigo fiscalizará e inspeccionará a súa execución e o obxecto da súa execución conforme o proxecto aprobado.</p>
    <p>4. Recibir a obra executada conforme o proxecto técnico aprobado.</p>
    <p>5. Aboar a Alvariño Inversiones, S.L. a cantidade de cento cincuenta mil euros (150.000,00 €) para o cofinanciamento da execución da obra conforme o proxecto aprobado que forma parte deste convenio. A entrega desta cantidade realizarase tras a recepción da obra.</p>
    <p>6. A recepción da obra nova, unha vez finalizada a execución do proxecto, producirase mediante a subscrición polo técnico municipal designado para o efecto da acta de recepción.</p>
    <p>7. A cantidade de 150.000,00 euros a aboar polo Concello de Vigo correspóndese co 43,14 % do custo estimado de execución por contrata, 347.697,09 euros; no suposto de que esta cantidade, segundo a certificación final da obra, sexa obxecto de minoración a achega municipal diminuirá na mesma proporción.</p>
    <p>Cuarta. <em>Garantía das obras</em></p>
    <p>Alvariño Inversiones, S.L. garante a correcta execución das obras, establecendo a favor do Concello o prazo de garantía dun ano desde a súa recepción formal.</p>
    <p>Quinta. <em>Cesión dos efectos derivados do Convenio</em></p>
    <p>Alvariño Inversiones, S.L. non poderá ceder os dereitos nin as obrigas que para ela derivan do presente convenio, sen autorización previa e por escrito do órgano competente do Concello.</p>
    <p>Con independencia de que a empresa poida contratar total ou parcialmente a execución do proxecto, ela asume exclusivamente a súa correcta execución fronte ao Concello e será á súa exclusiva conta calquera gasto que puidese ocasionar a súa contratación total ou parcial.</p>
    <p>Sexta. <em>Tramitación do Convenio</em></p>
    <p>O presente convenio, ten carácter administrativo, carecerá de efectos en tanto en canto non sexa aprobado definitivamente polo órgano municipal competente e asinado posteriormente. Tramitarase conforme o procedemento previsto nos artigos 167 da Lei do solo e 401 e concordantes do seu Regulamento.</p>
    <p>Sétima. <em>Documentación que conforma o Convenio</em></p>
    <p>Forma parte integrante deste convenio e, por tanto, do réxime de reciprocidade, o proxecto de urbanización do viario Barxa do Covelo-Gandarón redactado polo arquitecto Pedro de la Puente Crespo presentado no Concello con data 21 de febreiro de 2018 así como as actas de ocupación definitiva dos bens e dereitos afectados pola súa execución levantadas polo Concello de Vigo.</p>
    <p>Oitava. <em>Xurisdición competente</em></p>
    <p>Os litixios que puidesen xurdir como consecuencia da formalización, cumprimento, interpretación e extinción do presente convenio someteranse á orde xurisdicional contencioso-administrativa.</p>
    <p>En proba de conformidade, as partes, perante min, secretario da Xerencia Municipal de Urbanismo do Concello de Vigo, asinan o presente Convenio por triplicado exemplar, en todas as súas follas, no lugar e na data sinalados no encabezamento, de todo o cal dou fe.</p>
    <table>
     <tbody>
      <tr>
       <td>Concello de Vigo</td>
       <td>Alvariño Inversiones, S.L.</td>
      </tr>
     </tbody>
    </table>
    <p>Vigo, 12 de xullo de 2019</p>
    <footer><p>O presidente da Xerencia Municipal de Urbanismo<br>P.D. (Resolución do 11.7.2019)<br>María José Caride Estévez<br>Vicepresidenta da Xerencia Municipal de Urbanismo</p></footer>

