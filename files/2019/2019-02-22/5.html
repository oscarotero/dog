---
date: '2019-02-22'
id: G0534-110219-0002
page: 10912
number: 38
agency: 'Consellería de Educación, Universidade e Formación Profesional'
section: III. Outras disposicións.
title: >-
  ORDE do 29 de xaneiro de 2019 pola que prorroga a autorización do centro
  privado estranxeiro British Royal School, de Culleredo, e se amplían
  ensinanzas.
range: Orde
url: >-
  https://www.xunta.gal/dog/Publicados/2019/20190222/AnuncioG0534-110219-0002_gl.html
---
<p>Por Orde do 22 de xaneiro de 2018 (DOG do 2 de febreiro) o centro privado estranxeiro British Royal School foi autorizado para impartir, con carácter temporal, as ensinanzas do sistema educativo británico de Nursery (de 3 a 4 anos de idade) ata Reception (de 4 a 5 anos de idade); ensinanzas que se corresponden co primeiro e segundo curso do 2º ciclo da etapa de educación infantil do sistema educativo de España. </p>
    <p>A titularidade do centro solicita unha prórroga da devandita autorización temporal ata o 10 de decembro de 2022, e a nova autorización para impartir as ensinanzas desde Year 1 (5 a 6 anos) a Year 2 (6 a 7 anos) do Currículo Nacional de Inglaterra, correspondentes ao 3º curso do segundo ciclo de educación infantil e ao 1º curso da educación primaria do sistema educativo de España, respectivamente. </p>
    <p>O British Council emitiu un certificado de acreditación en que sinala que se pode conceder a prórroga ata o 10 de decembro de 2022, para un máximo de 50 postos escolares, desde o curso de Nursery ata Reception do Currículo Nacional de Inglaterra, nas instalacións da rúa de Laxe, 122-124, de Culleredo, e un certificado de inspección do edificio situado na rúa Nueva York, 61, A Zapateira, do mesmo concello, no que consta que reúne os requisitos para impartir as ensinanzas de Year 1 a Year 2 para 320 postos escolares, do Currículo Nacional de Inglaterra.</p>
    <p>Logo da tramitación do expediente de acordo co establecido no Real decreto 806/1993, do 28 de maio, sobre centros docentes estranxeiros en España, así como no Decreto 133/1995, do 10 de maio, de autorización de centros docentes privados para impartir ensinanzas de réxime xeral non universitarias, e coa Orde do 20 de setembro de 1995 que o desenvolve, por proposta da Dirección Xeral de Centros e Recursos Humanos,</p>
    <h2>DISPOÑO:</h2>
    <p>Artigo 1. <em>Prórroga da autorización temporal</em></p>
    <p>Prorrogar a autorización temporal do centro privado estranxeiro British Royal School, para impartir as ensinanzas de Nursery (3 a 4 anos de idade) ata Reception (4 a 5 anos de idade) para un máximo de 50 postos escolares, do Currículo Nacional de Inglaterra, para alumnado español e estranxeiro, ensinanzas que se corresponden con 1º e 2º curso do segundo ciclo da educación infantil do sistema educativo de España.</p>
    <p>Artigo 2. <em>Autorización temporal de novas ensinanzas</em></p>
    <p>Autorizar as ensinanzas de Year 1 (5 a 6 anos de idade) a Year 2 (6 a 7 anos de idade) para 320 postos escolares, do Currículo Nacional de Inglaterra, para alumnado español e estranxeiro; ensinanzas que se corresponden co 3º curso do segundo ciclo de educación infantil e co 1º curso de educación primaria do sistema educativo de España. </p>
    <p>Os datos e a nova sede do centro son os que se detallan a seguir:</p>
    <p>Denominación xenérica: centro privado estranxeiro (CPREX).</p>
    <p>Denominación específica: British Royal School.</p>
    <p>Código do centro: 15033137.</p>
    <p>Titular: Royal School International, S.L. </p>
    <p>Enderezo: rúa Nueva York, 61.</p>
    <p>Localidade: A Zapateira.</p>
    <p>Concello: Culleredo.</p>
    <p>Código postal: 15174.</p>
    <p>Provincia: A Coruña.</p>
    <p>Artigo 3. <em>Ensinanzas de lingua española e galega </em></p>
    <p>O centro deberá complementar as ensinanzas autorizadas con ensinanzas de lingua española e de lingua galega, que deberán impartirse co mesmo deseño e horario establecidos no decreto da Comunidade Autónoma de Galicia, que regula as ensinanzas correspondentes á educación infantil e primaria. </p>
    <p>Así mesmo, a cultura española deberá desenvolver os contidos esenciais da correspondente área de coñecemento, recollidos na norma reguladora das ensinanzas.</p>
    <p>Artigo 4. <em>Profesorado</em></p>
    <p>O profesorado que imparta as ensinanzas mencionadas no artigo 3 deberá reunir os requisitos de titulación requiridos pola lexislación española para o nivel educativo, e terá os dereitos e obrigas que determina o artigo 12 do Real decreto 806/1993, do 28 de maio, sobre réxime de centros docentes estranxeiros en España.</p>
    <p>A Xefatura Territorial da Consellería de Educación, Universidade e Formación Profesional da Coruña, logo do informe do Servizo Territorial de Inspección Educativa, aprobará expresamente a relación de persoal que imparta estas materias.</p>
    <p>Artigo 5. <em>Prórroga das autorizacións</em></p>
    <p>A prórroga das autorizacións a que fan referencia os artigos 1 e 2 desta orde terán validez ata o 10 de decembro de 2022, conforme os certificados emitidos polo British Council. A partir desta data, a autorización dependerá dunha nova inspección dos servizos da Embaixada Británica. </p>
    <p>Artigo 6</p>
    <p>Esta orde dará lugar á correspondente inscrición no Rexistro de Centros da Comunidade Autónoma de Galicia.</p>
    <p>Artigo 7</p>
    <p>O centro queda obrigado ao cumprimento da normativa vixente e sometido á inspección educativa da Consellería de Educación, Universidade e Formación Profesional de conformidade co establecido no artigo 9 do Real decreto 806/1993, do 28 de maio, así como a solicitar unha nova autorización e inscrición no caso de que se produza calquera variación nos elementos e circunstancias que dan lugar a esta autorización.</p>
    <p>Contra esta orde, que esgota a vía administrativa, as persoas interesadas poderán formular recurso potestativo de reposición ante esta consellería, no prazo dun mes, contado a partir do día seguinte ao da súa publicación no <em>Diario Oficial de Galicia</em>, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou ben, directamente, recurso contencioso-administrativo no prazo de dous meses desde a mesma data, ante a Sala do Contencioso-Administrativo do Tribunal Superior de Xustiza de Galicia, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 29 de xaneiro de 2019</p>
    <footer><p>Carmen Pomar Tojo<br>Conselleira de Educación, Formación Profesional e Universidade</p></footer>

