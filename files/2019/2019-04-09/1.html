---
date: '2019-04-09'
id: G0244-020419-0001
page: 17845
number: 69
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 35/2019, do 14 de marzo, polo que se declara a urxente ocupación, para
  efectos de expropiación forzosa, dos bens e dereitos necesarios para a
  realización das obras do proxecto técnico para a mellora e restauración de
  hábitats naturais no corredor fluvioestuarino da ría de Ribadeo-ría do Eo (ZEC
  río Eo-Galicia ES1120002, ZEPA Ribadeo ES0000085, ZEC/ZEPA ría do Eo
  ES1200016), no termo municipal de Ribadeo.
range: Decreto
url: >-
  https://www.xunta.gal/dog/Publicados/2019/20190409/AnuncioG0244-020419-0001_gl.html
---
<p>O Pleno do Concello de Ribadeo, en sesión que tivo lugar o día 24 de maio de 2018, aprobou inicialmente o proxecto técnico para a mellora e restauración de hábitats naturais no corredor fluvioestuarino da ría de Ribadeo-ría do Eo (ZEC río Eo-Galicia ES1120002, ZEPA Ribadeo ES0000085, ZEC/ZEPA ría do Eo ES1200016), no termo municipal de Ribadeo, e acordou solicitar á Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada o 24 de agosto de 2018 na Vicepresidencia e Consellería de Presidencia, Administracións Públicas e Xustiza, e contén a xustificación acreditativa da motivación para a declaración da urxente ocupación.</p>
    <p>O expediente tratouse na Comisión de Secretarios Xerais previamente á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado xa que o Concello alega que resulta imprescindible para abordar a recuperación dos tipos de hábitat 91E0 e 9230 no tramo do corredor fluvioestuarino na ría de Ribadeo, situado ao sur da enseada das Aceas. Entre os riscos que é preciso evitar están o risco de incendio forestal, pola acumulación de grande cantidade de material combustible de alta inflamabilidade. Tamén supón un risco de deterioración de infraestruturas viarias e de seguridade das persoas, pola presenza e proliferación de especies arbóreas exóticas nas proximidades que se encontran en estado de senescencia (próxima á morte natural) polo que poderían caer sobre a estrada N-642 ou a vía do FEVE.</p>
    <p>A competencia para a declaración da urxente ocupación corresponde ao Consello da Xunta de Galicia segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día catorce de marzo de dous mil dezanove,</p>
    <h2>DISPOÑO:</h2>
    <p>Artigo único. De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto técnico para a mellora e restauración de hábitats naturais no corredor fluvioestuarino da ría de Ribadeo-ría do Eo (ZEC río Eo-Galicia ES1120002, ZEPA Ribadeo ES0000085, ZEC/ZEPA ría do Eo ES1200016), no termo municipal de Ribadeo, e, se for o caso, unha vez ocupados os terreos necesarios, débense obter as autorizacións necesarias dos organismos competentes, con carácter previo ao inicio das obras.</p>
    <p>Santiago de Compostela, catorce de marzo de dous mil dezanove</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

