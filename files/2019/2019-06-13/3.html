---
date: '2019-06-13'
id: G0534-030619-0001
page: 28256
number: 111
agency: 'Consellería de Educación, Universidade e Formación Profesional'
section: III. Outras disposicións.
title: >-
  ORDE do 28 de maio de 2019, conxunta da Consellería de Educación, Universidade
  e Formación Profesional e da Consellería de Economía, Emprego e Industria,
  pola que se establecen as bases para a concesión, en réxime de concorrencia
  competitiva, das axudas de apoio á etapa de formación posdoutoral nas
  universidades do Sistema universitario de Galicia, nos organismos públicos de
  investigación de Galicia e noutras entidades do Sistema de I+D+i galego, e se
  procede á súa convocatoria para o ano 2019.
range: Orde
url: >-
  https://www.xunta.gal/dog/Publicados/2019/20190613/AnuncioG0534-030619-0001_gl.html
---
<p>A finalidade do programa de axudas á etapa de formación posdoutoral é incrementar a incorporación de persoal investigador ao Sistema de I+D+i galego fomentando, na súa etapa inicial, a mobilidade internacional para mellorar a súa formación e posibilitando a reincorporación nos axentes que conforman o sistema para, con posterioridade, continuar coa súa traxectoria investigadora na institución a que retorna.</p>
    <p>Así, a primeira das accións que se propoñen para a consecución destes obxectivos consiste en ampliar a formación do persoal investigador doutor mediante o financiamento dun contrato de estadía de dous anos no estranxeiro e dun ano na Comunidade Autónoma de Galicia ao retorno da dita estadía.</p>
    <p>Ao abeiro do convenio de colaboración entre a Consellería de Educación, Universidade e Formación Profesional, a Consellería de Economía, Emprego e Industria, a través da Axencia Galega de Innovación (en diante, Gain), e a Comisión de Intercambio Cultural, Educativo e Científico entre España e os Estados Unidos de América (en diante, EUA) para o programa de bolsas da Xunta de Galicia-Fulbright, nesta convocatoria ata dez persoas investigadoras posdoutorais da modalidade A contratadas polas universidades do SUG e ata dúas persoas contratadas polos organismos públicos de investigación de Galicia ou por outras entidades do sistema público de I+D+i galego que desenvolvan os dous anos de estadía nos EUA terán a condición de bolseiras Fulbright, e contarán co apoio da Comisión Fulbright.</p>
    <p>O programa Fulbright é o programa de intercambio educacional insignia do Goberno dos Estados Unidos e dálles aos seus participantes, escollidos polos seus méritos académicos e potencial de liderado, a oportunidade de estudar, investigar e intercambiar ideas.</p>
    <p>A segunda acción proposta nesta convocatoria posibilita a continuación da formación dos doutores e doutoras que obtiveron unha axuda para a súa formación inicial na convocatoria do ano 2016, que acabaron o contrato e que acadaron unha avaliación positiva e para as persoas investigadoras da convocatoria do ano 2014 ás cales, por circunstancias especiais, se lles concedese o aprazamento da avaliación, que completasen o programa e que acaden unha avaliación positiva. O obxectivo é dar continuidade á súa carreira investigadora posibilitando un perfeccionamento na súa formación e o establecemento dunha liña de investigación propia que lles permita, nun futuro, consolidar a súa traxectoria.</p>
    <p>Ademais, esta convocatoria quere contribuír a reducir o desequilibrio entre mulleres e homes dedicados á investigación na formación posdoutoral no Sistema de I+D+i galego, en cumprimento do compromiso de eliminación de discriminacións entre mulleres e homes que recolle o Decreto lexislativo 2/2015, do 12 de febreiro, polo que se aproba o texto refundido das disposicións legais da Comunidade Autónoma de Galicia en materia de igualdade. Por isto, as axudas que se regulan nesta convocatoria terán en consideración o peso relativo das mulleres nas propostas presentadas, de maneira que se potencie o seu número e a calidade do seu traballo.</p>
    <p>Co fin de harmonizar o exercicio das competencias que en materia de I+D+i teñen atribuídas a Secretaría Xeral de Universidades da Consellería de Educación, Universidade e Formación Profesional e a Axencia Galega de Innovación (en diante, Gain) da Consellería de Economía, Emprego e Industria, e na procura de sinerxías, considérase de interese a realización de convocatorias conxuntas que axuden a consolidar un sistema de I+D+i suficientemente sólido como para garantir o desenvolvemento social e a competitividade económica.</p>
    <p>Atendendo a estas consideracións xerais e en virtude das súas competencias, a Consellería de Educación, Universidade e Formación Profesional e a Consellería de Economía, Emprego e Industria convocan as axudas de apoio á etapa de formación posdoutoral para o ano 2019.</p>
    <p>En consecuencia, e no uso das atribucións que temos conferidas,</p>
    <h2>ACORDAMOS:</h2>
    <p>Artigo 1. Obxecto da convocatoria</p>
    <p>Esta orde establece as bases polas que se rexerá a concesión das axudas, en réxime de publicidade, obxectividade e concorrencia competitiva, da Consellería de Educación, Universidade e Formación Profesional e da Consellería de Economía, Emprego e Industria, a través da Gain, de apoio á etapa de formación posdoutoral e procede á súa convocatoria.</p>
    <p>O obxecto do Programa de apoio á etapa posdoutoral é outorgar axudas ás universidades do Sistema universitario de Galicia (SUG), aos organismos públicos de investigación de Galicia, ás fundacións de investigación sanitaria de Galicia (Fundación Instituto de Investigación Sanitaria de Santiago de Compostela, Fundación Profesor Novoa Santos, Fundación Biomédica Galicia Sur), e aos centros do CSIC (Consello Superior de Investigacións Científicas) e ao IEO (Instituto Español de Oceanografía) radicados en Galicia que contraten persoas tituladas superiores para a súa formación como doutores e doutoras nos seus centros.</p>
    <p>Para acadar tal fin proponse, por unha parte, a ampliación da especialización no estranxeiro do persoal investigador doutor, mediante o financiamento de contratos dun máximo de dous anos de estadías de investigación posdoutoral no estranxeiro e a súa reincorporación na Comunidade Autónoma de Galicia mediante un contrato de retorno dun ano de duración e, por outra, posibilitar a continuación da súa formación e o establecemento dunha traxectoria investigadora propia para as persoas que obtiveron unha praza na convocatoria do ano 2016 do programa de axudas de apoio á etapa inicial de formación posdoutoral, que acabaron o contrato e que acadaron unha avaliación positiva, e para as persoas investigadoras da convocatoria do ano 2014 ás cales se lles concedese o aprazamento da avaliación por circunstancias especiais, que completasen o programa e que acaden unha avaliación positiva. Polo tanto, estas axudas adoptan dúas modalidades:</p>
    <p>– Modalidade A: contrato de dous anos de duración para a realización de estadías no estranxeiro e un contrato de retorno dun ano de duración na Comunidade Autónoma de Galicia (anexo I, código de procedemento ED481B para as solicitudes presentadas por unha universidade do SUG e IN606B para as solicitudes presentadas polas demais entidades). As solicitudes que propoñan persoas candidatas de nacionalidade española que presenten un plan de estadías de dous anos nos EUA optarán a contar co apoio da Comisión Fulbright e ter a condición de bolseiras Fulbright. </p>
    <p>A Comisión Fulbright prestaralles ás persoas investigadoras que obteñan a condición de bolseiras Fulbright os seguintes servizos: xestión de visados; apoio, xestión e asesoría durante a estadía nos EUA; participación das persoas investigadoras en seminarios, actividades científicas e culturais que se organicen no nome e polo Programa Fulbright; seguro médico con cobertura de enfermidade e accidentes, e formaren parte da rede de antigas/os alumnas/os Fulbright do U.S. Department of State.</p>
    <p>– Modalidade B: contrato de dous anos de duración e axuda complementaria para o establecemento dunha liña de investigación propia, dirixidos ao persoal doutor investigador beneficiario dun contrato na modalidade A da convocatoria de 2016 do Programa de formación inicial da etapa posdoutoral, que acabaron o contrato e que acadaron unha avaliación positiva e para aquelas persoas investigadoras da convocatoria do ano 2014 ás cales, por circunstancias especiais, se lles concedese o aprazamento da avaliación, que completasen o programa e que acaden unha avaliación positiva. O obxectivo é dar continuidade á súa carreira investigadora posibilitando un perfeccionamento na súa formación e o establecemento dunha liña de investigación propia que lles permita, nun futuro, consolidar a súa traxectoria (anexo II, código de procedemento ED481D para as solicitudes presentadas por unha universidade do SUG e IN606C para as solicitudes presentadas polas demais entidades).</p>
    <p>Artigo 2. Beneficiarios</p>
    <p>Poderán ser beneficiarios destas axudas as universidades do SUG, os organismos públicos de investigación de Galicia, as fundacións de investigación sanitaria de Galicia (Fundación Instituto de Investigación Sanitaria de Santiago de Compostela, Fundación Profesor Novoa Santos, Fundación Biomédica Galicia Sur), e os centros do CSIC (Consello Superior de Investigacións Científicas) e o IEO (Instituto Español de Oceanografía) radicados en Galicia sempre que contraten as persoas seleccionadas a través dun contrato laboral de duración determinada con dedicación a tempo completo, de acordo co marco lexislativo actual, en virtude do cal a persoa seleccionada quedará vinculada á dita entidade.</p>
    <p>Poderán acceder a estas axudas os organismos e entidades sinaladas no parágrafo anterior que presenten como candidatas persoas co grao de doutor que cumpran na data de peche da convocatoria as condicións que se indican para cada tipo de axuda nos anexos I e II, segundo a modalidade a que opten.</p>
    <p>Artigo 3. Número, duración e importe das axudas</p>
    <p>O número, a duración e o importe das axudas concedidas para cada unha das modalidades serán:</p>
    <p>– Na modalidade A: poderanse conceder ata 46 axudas (a previsión inicial é de 40 en universidades do SUG e 6 no resto de entidades beneficiarias), dun máximo de tres anos, que se desenvolverán nas datas que se indiquen na resolución de adxudicación, que terá que ser a partir do 1 de outubro de 2019 ata a data que corresponda segundo a sinatura dos contratos das persoas seleccionadas, sen que en ningún caso poidan superar a duración máxima de tres anos e que non poderán ser obxecto de prórroga. O importe máximo de cada axuda é de 49.900 euros anuais, con contías variables en función do destino dos dous primeiros anos de estadía, tal e como se describe no artigo 3 do anexo I. Ademais, as axudas destinadas ás persoas investigadoras que obteñan a condición de bolseiras Fulbright terán unha dotación complementaria de 5.000 euros en cada ano de estadía.</p>
    <p>Para as universidades do SUG, o número de axudas concedidas para cada rama de coñecemento das cinco recollidas no Real decreto 1393/2007 (Artes e Humanidades; Ciencias; Ciencias da Saúde; Ciencias Sociais e Xurídicas, e Enxeñaría e Arquitectura) non será inferior ao 14 % sempre que o número de solicitudes avaliadas favorablemente o permita.</p>
    <p>Das axudas convocadas proporanse ata un máximo de 10 axudas para as universidades do SUG e de 2 axudas para as demais entidades, para as persoas candidatas de nacionalidade española que presenten un plan de estadías de dous anos nos EUA para obter a condición de bolseiras Fulbright, sempre e cando acaden a puntuación necesaria e cumpran as condicións que se indican no artigo 2 do anexo I.</p>
    <p>– Na modalidade B: 21 axudas (a previsión inicial é de 20 en universidades do SUG e 1 no resto de entidades beneficiarias), dun máximo de dous anos, que se desenvolverán nas datas que se indiquen na resolución de adxudicación, que terá que ser a partir do 15 de novembro de 2019 ata a data que corresponda segundo a sinatura dos contratos das persoas seleccionadas, por un importe total máximo de 49.000 euros anuais cada unha delas, de acordo coa desagregación que se describe no artigo 3 do anexo II.</p>
    <p>Se a entidade beneficiaria formaliza un contrato que implique unha contía superior á estipulada deberá achegar a diferenza.</p>
    <p>En ningún caso lle serán exixibles á Consellería de Educación, Universidade e Formación Profesional ou á Gain máis obrigas que o cumprimento das condicións da subvención ou axuda nos termos sinalados nesta convocatoria.</p>
    <p>Artigo 4. Conceptos subvencionables</p>
    <p>Os importes das axudas só poderán ir destinados ao financiamento das actividades necesarias para o desenvolvemento desta convocatoria.</p>
    <p>– Na modalidade A: pagamento dos contratos, custos sociais e complementos a cada entidade beneficiaria por persoa contratada. Ademais, unha dotación complementaria para aquelas solicitudes correspondentes a persoas investigadoras que consigan a condición de bolseiras Fulbright durante os dous anos de estadía nos EUA.</p>
    <p>– Na modalidade B: pagamento dos contratos, custos sociais, axuda para a creación dunha liña de investigación propia e complementos a cada entidade beneficiaria por persoa contratada. Os gastos que se consideran elixibles, asociados á creación dunha liña de investigación propia, son os seguintes:</p>
    <p>1. Custo de contratación de persoal investigador ou auxiliar.</p>
    <p>2. Pequeno equipamento inventariable e material funxible. O material funxible, de oficina ou informático, non poderá exceder o 5 % da axuda debidamente xustificada anualmente.</p>
    <p>3. Material bibliográfico, cotas de coloquios e congresos e adhesión a sociedades científicas. Non se considerarán elixibles os gastos derivados da realización de publicacións científicas.</p>
    <p>4. Viaxes e axudas de custo para a actividade obxecto da axuda, sempre que a contía non exceda o 20 % da axuda debidamente xustificada anualmente.</p>
    <p>5. Ferramentas de xestión do coñecemento e a información, tales como aplicacións informáticas, bases de datos, etc.</p>
    <p>6. Gastos de servizos tecnolóxicos externos.</p>
    <p>7. Custos indirectos ou gastos xerais que regulamentariamente exixen as entidades á persoa contratada, que non superarán o 20 % da axuda debidamente xustificada anualmente.</p>
    <p>Artigo 5. Forma e lugar de presentación de solicitudes</p>
    <p>1. As entidades solicitantes presentarán as solicitudes de maneira individualizada para cada unha das persoas candidatas propostas. As solicitudes presentaranse obrigatoriamente por medios electrónicos a través dos formularios normalizados ED481B para a modalidade A (anexo III) e ED481D para a modalidade B (anexo IV), no caso das universidades do SUG, e IN606B para a modalidade A (anexo III bis) e IN606C (anexo IV bis) para a modalidade B no caso das demais entidades, dispoñibles na sede electrónica da Xunta de Galicia, https://sede.xunta.gal</p>
    <p>Se algunha das persoas interesadas presenta a súa solicitude presencialmente, requirirase para que a emende a través da súa presentación electrónica. Para estes efectos, considerarase como data de presentación da solicitude aquela en que sexa realizada a emenda.</p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/tramites-e-servizos/chave365).</p>
    <p>2. O prazo de presentación de solicitudes para a modalidade A será dun mes que contará a partir do día seguinte ao da publicación desta orde no DOG. O prazo de presentación de solicitudes para a modalidade B será do 1 ao 31 de agosto de 2019.</p>
    <p>3. Cada persoa soamente poderá ser presentada como candidata por unha única entidade beneficiaria e sempre e cando cumpra os requisitos exixidos.</p>
    <p>Artigo 6. Documentación complementaria necesaria para a tramitación do procedemento</p>
    <p>1. Con cada solicitude deberá achegarse a seguinte documentación (ademais da específica que se indica nos anexos I e II para cada tipo de axuda):</p>
    <p>a) Documento asinado pola persoa candidata a ser destinataria da axuda segundo o anexo V, no cal se fagan constar os seguintes aspectos:</p>
    <p>– Que acepta ser presentada como candidata ás axudas, indicando que se presenta por unha única entidade solicitante no ámbito desta convocatoria, e no cal se faga constar a rama de coñecemento e a área temática ás cales se adscribe, así como a declaración opcional do compromiso de utilizar a lingua galega na memoria final da actividade.</p>
    <p>– Que a persoa candidata non foi seleccionada nos programas posdoutorais da Xunta de Galicia, nunha convocatoria estatal das actuacións Juan de la Cierva-Formación ou Juan de la Cierva-Incorporación e formación posdoutoral (soamente para a modalidade A).</p>
    <p>– Que non gozou con anterioridade de ningunha axuda e/ou contrato posdoutoral que recolla estadías en centros de investigación no estranxeiro de dous ou máis anos de duración (soamente para a modalidade A).</p>
    <p>– Que o plan de estadías que se propón non se desenvolve no país de nacemento, no de nacionalidade, naquel en que obtivo o título de licenciatura, grao ou equivalente ou o de doutora ou doutor que lle deu acceso ao programa, ou nun país en que desenvolvese actividade investigadora posdoutoral durante máis de tres meses (soamente para a modalidade A).</p>
    <p>b) Documento asinado pola persoa responsable ou coordinadora do grupo de investigación ou equivalente aceptando a persoa candidata a ser destinataria da axuda no seo do equipo de traballo (anexo VI).</p>
    <p>c) Documento asinado pola persoa directora do departamento, unidade de traballo ou equivalente, manifestando a súa conformidade para a integración no seu departamento, unidade de traballo ou equivalente da persoa candidata a ser destinataria da axuda (anexo VII).</p>
    <p>Non será necesario achegar os documentos que xa fosen presentados anteriormente. Para estes efectos, a persoa interesada deberá indicar en que momento e ante que órgano administrativo presentou os citados documentos. Presumirase que esta consulta é autorizada polas persoas interesadas, salvo que conste no procedemento a súa oposición expresa.</p>
    <p>Nos supostos de imposibilidade material de obter o documento, o órgano competente poderá requirirlle á persoa interesada a súa presentación ou, na súa falta, a acreditación por outros medios dos requisitos a que se refire o documento, con anterioridade á formulación da proposta de resolución.</p>
    <p>2. A documentación complementaria deberá presentarse electronicamente. As persoas interesadas responsabilizaranse da veracidade dos documentos que presenten. Excepcionalmente, a Administración poderá requirir a exhibición do documento orixinal para o cotexo da copia electrónica presentada.</p>
    <p>Se algunha das persoas interesadas presenta a documentación complementaria presencialmente, requirirase para que a emende a través da súa presentación electrónica. Para estes efectos, considerarase como data de presentación aquela en que sexa realizada a emenda.</p>
    <p>3. Sempre que se realice a presentación de documentos separadamente da solicitude deberase indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>4. No caso de que algún dos documentos que se van presentar de forma electrónica supere os tamaños máximos establecidos ou teña un formato non admitido pola sede electrónica da Xunta de Galicia, permitirase a presentación deste de forma presencial dentro dos prazos previstos e na forma indicada no parágrafo anterior. A información actualizada sobre o tamaño máximo e os formatos admitidos pode consultarse na sede electrónica da Xunta de Galicia.</p>
    <p>Artigo 7. Comprobación de datos</p>
    <p>1. Para a tramitación destes catro procedementos consultaranse automaticamente os datos incluídos nos seguintes documentos elaborados polas administracións públicas:</p>
    <p>a) DNI ou NIE da persoa representante da entidade solicitante.</p>
    <p>b) DNI ou NIE da persoa candidata á axuda.</p>
    <p>c) Certificado de estar ao día nas obrigas tributarias coa Axencia Estatal da Administración Tributaria da entidade solicitante.</p>
    <p>d) Certificado de estar ao día no pagamento coa Seguridade Social da entidade solicitante.</p>
    <p>e) Certificado de estar ao día no pagamento coa Axencia Tributaria de Galicia.</p>
    <p>f) Informe de vida laboral da persoa candidata.</p>
    <p>Consultaranse ademais os seguintes datos cando a persoa interesada faga constar na solicitude que lle é de aplicación a circunstancia que acredita o documento correspondente:</p>
    <p>a. Certificado acreditativo do grao de discapacidade da persoa candidata expedido pola Xunta de Galicia.</p>
    <p>2. No caso de que as persoas interesadas se opoñan a esta consulta, deberán indicalo no recadro correspondente habilitado no formulario de inicio, ou no recadro correspondente do anexo V, e achegar os documentos.</p>
    <p>3. Excepcionalmente, no caso de que algunha circunstancia imposibilite a obtención dos citados datos poderase solicitar das persoas interesadas a presentación dos documentos correspondentes.</p>
    <p>Artigo 8. Trámites administrativos posteriores á presentación de solicitudes</p>
    <p>Todos os trámites administrativos que as entidades solicitantes deban realizar durante a tramitación deste procedemento deberán ser realizados electronicamente accedendo á carpeta do cidadán da entidade solicitante dispoñible na sede electrónica da Xunta de Galicia.</p>
    <p>Artigo 9. Instrución do procedemento</p>
    <p>A instrución do procedemento de concesión destas axudas correspóndelle á Secretaría Xeral de Universidades para as solicitudes presentadas por unha universidade do SUG e á Gain para as restantes. Para este fin, comprobarán que todas as solicitudes reúnen os requisitos establecidos nesta orde e exporán a lista de solicitudes admitidas e excluídas sinalando, se é o caso, as causas da exclusión, na internet no enderezo www.edu.xunta.gal (na epígrafe da Secretaría Xeral de Universidades) e http://gain.xunta.gal</p>
    <p>Estas listas estarán expostas por un período de 10 días naturais e durante este prazo as entidades solicitantes poderán formular reclamacións para emendar erros ou falta de documentos das persoas interesadas ante a Secretaría Xeral de Universidades, no caso das universidades do SUG, ou ante a Dirección da Gain, nos demais casos, para o cal presentarán a documentación oportuna. Transcorrido este prazo sen que se emenden as causas da exclusión, considerarase que a entidade solicitante desiste da súa petición nos termos establecidos no artigo 68 da Lei 39/2015, do 1 de outubro, do procedemento administrativo común das administracións públicas.</p>
    <p>Sen prexuízo do disposto no punto anterior, poderá requirirse a entidade solicitante para que achegue cantos datos, documentos complementarios e aclaracións resulten necesarios para a tramitación e resolución dos procedementos.</p>
    <p>Unha vez transcorrido o prazo para as emendas ou alegacións, as persoas titulares da Secretaría Xeral de Universidades e da Dirección da Gain ditarán unha resolución pola que se aproban as listas definitivas das solicitudes admitidas e excluídas, que se publicarán na internet no enderezo http://www.edu.xunta.gal e http://gain.xunta.gal. Contra esta resolución as persoas interesadas poderán interpoñer recurso de alzada ante a persoa titular da Consellería de Educación, Universidade e Formación Profesional, no caso de solicitudes do SUG, ou ante a Presidencia da Gain, nos demais casos, segundo o disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Non axustarse aos termos desta convocatoria, o incumprimento dos requisitos nela establecidos, a ocultación de datos, a súa alteración ou calquera manipulación da información solicitada, será causa de inadmisión da solicitude presentada, con independencia de que se poidan acordar outro tipo de actuacións.</p>
    <p>A presentación da solicitude implica o coñecemento e a aceptación destas bases reguladoras.</p>
    <p>Artigo 10. Avaliación e selección</p>
    <p>A avaliación das persoas candidatas a ser destinatarias das axudas e a selección das entidades beneficiarias das axudas realizarase segundo os procedementos e a documentación que se sinalan nos anexos I e II desta convocatoria para cada modalidade.</p>
    <p>Os resultados desta avaliación faranse chegar á comisión de selección, que elaborará un informe para os órganos instrutores en función dos criterios establecidos nesta convocatoria e da dispoñibilidade de recursos.</p>
    <p>A comisión de selección estará constituída por nove membros:</p>
    <p>– A persoa titular da Subdirección Xeral de Promoción Científica e Tecnolóxica Universitaria da Secretaría Xeral de Universidades ou persoa en quen delegue, ou a persoa titular da Dirección da Área de Xestión da Gain ou persoa en quen delegue, que actuará como presidenta ou presidente da comisión.</p>
    <p>Serán vogais da comisión:</p>
    <p>– A persoa titular da Subdirección Xeral de Universidades da Secretaría Xeral de Universidades, ou persoa en quen delegue.</p>
    <p>– Unha directora ou un director de área da Gain ou persoa en quen delegue.</p>
    <p>– Unha xefa ou un xefe de servizo da Secretaría Xeral de Universidades.</p>
    <p>– Tres persoas de recoñecido prestixio nas principais áreas de coñecemento das solicitudes presentadas a esta convocatoria, nomeadas pola presidenta ou presidente da comisión de selección.</p>
    <p>– Unha persoa representante da Comisión Fulbright. </p>
    <p>– Unha xefa ou un xefe de servizo da Secretaría Xeral de Universidades, que actuará como secretaria ou secretario da comisión.</p>
    <p>A selección das persoas destinatarias das axudas realizarase a partir da suma das valoracións feitas por un panel avaliador e pola comisión de selección. Na modalidade A, a comisión de selección poderá asignar ata un máximo de 5 puntos a aquelas solicitudes que superen a puntuación mínima indicada no artigo 5 do anexo I, de acordo coa seguinte desagregación:</p>
    <p>– Pertenza da persoa candidata a un grupo con potencial de crecemento que contase con financiamento nalgunha das convocatorias de 2016 a 2018: 1 punto.</p>
    <p>– Pertenza a un grupo de referencia competitiva que contase con financiamento nalgunha das convocatorias de 2016 a 2018: 2,5 puntos.</p>
    <p>– Pertenza a un equipo de investigación dirixido por persoal investigador baixo a modalidade de investigador distinguido contratado pola Gain (programa Oportunius), ao abeiro do Decreto 64/2016 (DOG número 112, do 14 de xuño), polo que se regula o réxime de contratación pola Gain de persoal investigador baixo a modalidade de persoal investigador distinguido: 2,5 puntos.</p>
    <p>– Pertenza a unha agrupación estratéxica recoñecida no ano 2018: 3 puntos.</p>
    <p>– Pertenza a unha agrupación estratéxica consolidada recoñecida no ano 2016: 4 puntos.</p>
    <p>– Pertenza a unha Unidade de Excelencia María de Maeztu acreditada pola Axencia Estatal de Investigación: 5 puntos.</p>
    <p>– Pertenza a un centro de investigación singular recoñecido no ano 2016: 5 puntos.</p>
    <p>Estas puntuacións non son acumulativas, de maneira que no caso de que se cumpran condicións de máis dunha epígrafe soamente se puntuará pola de maior puntuación.</p>
    <p>No informe da comisión de selección figurarán de xeito individualizado as entidades beneficiarias, xunto coa prelación das persoas candidatas a seren destinatarias das axudas, especificándose a avaliación que lles corresponde segundo os criterios establecidos no anexo correspondente e respectando en todo caso o establecido no artigo 3. </p>
    <p>Na modalidade A, unha vez ordenadas tendo en conta o indicado no parágrafo anterior, indicaranse as solicitudes das persoas candidatas que obterían a condición de bolseiras Fulbright por orde de puntuación final.</p>
    <p>As persoas candidatas a obter a condición de bolseiras Fulbright serán convocadas a unha entrevista con representantes da Comisión Fulbright para aclarar os aspectos que a citada comisión considere oportunos co fin de ratificalas como bolseiras Fulbright.</p>
    <p>Complementariamente, a comisión de selección incluirá no informe un total de catro listas de espera (unha por cada órgano instrutor e modalidade), nas cales figurarán, por orde decrecente de puntuación, as solicitudes que non acaden a puntuación suficiente para seren adxudicatarias da axuda pero que teñan unha puntuación igual ou superior á mínima establecida pola comisión de selección. Cada unha das listas estará formada por un número equivalente ao 50 % das axudas concedidas para cada modalidade e órgano instrutor, sempre que o número de solicitudes presentadas e que superen a avaliación o permita. Para a elaboración destas listas non se terán en conta as limitacións recollidas no artigo 3 desta convocatoria relativas á distribución por ramas de coñecemento.</p>
    <p>En caso de igualdade de puntuación, aplicaranse os seguintes criterios de desempate:</p>
    <p>1º. Prevalecerán as mulleres sobre os homes.</p>
    <p>2º. A solicitude da persoa candidata que se comprometese a utilizar a lingua galega na memoria final da actividade.</p>
    <p>3º. A solicitude da persoa candidata que obtivese con anterioridade o título de doutora ou doutor polo que foi avaliada.</p>
    <p>A proposta de concesión elaborada polos órganos instrutores a partir do informe da comisión, así como, de ser o caso, as listas de espera para posibles substitucións, publicaranse no enderezo da internet http://www.edu.xunta.gal (na epígrafe da Secretaría Xeral de Universidades) e http://gain.xunta.gal da Gain. Esta publicación terá só efectos informativos.</p>
    <p>Artigo 11. Resolución de concesión das axudas</p>
    <p>1. A competencia para resolver estas axudas correspóndelles conxuntamente á persoa titular da Consellería de Educación, Universidade e Formación Profesional e á persoa titular da Presidencia da Gain. Os órganos instrutores elevarán a proposta de resolución que incluirá, para cada entidade beneficiaria, a relación de persoas seleccionadas co importe da axuda concedida, as listas de espera, de ser o caso, e a desestimación expresa do resto das solicitudes. Con cargo aos créditos da Secretaría Xeral de Universidades financiaranse as axudas correspondentes ás universidades do SUG e a Gain asumirá o financiamento das restantes entidades.</p>
    <p>2. A resolución publicarase no <em>Diario Oficial de Galicia</em> e na páxina web da Consellería de Educación, Universidade e Formación Profesional (http://edu.xunta.gal) e da Gain (http://gain.xunta.gal), pola cal se entenderá notificada para todos os efectos ás persoas solicitantes, de conformidade co artigo 45 da Lei 39/2015, do 1 de outubro, do procedemento administrativo común das administracións públicas.</p>
    <p>Esta resolución pon fin á vía administrativa e contra ela poderá interpoñerse recurso potestativo de reposición ante a persoa titular da Consellería de Educación, Universidade e Formación Profesional, no caso de solicitudes pertencentes ao SUG, e ante a persoa titular da Presidencia da Gain nos restantes casos, no prazo dun mes contado a partir do día seguinte ao da notificación da resolución, ou ben directamente recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación da resolución.</p>
    <p>A resolución publicarase no prazo máximo de cinco meses desde o inicio do prazo de presentación de solicitudes de cada modalidade. A non resolución en prazo faculta as persoas interesadas para entenderen desestimadas as súas solicitudes por silencio administrativo.</p>
    <p>Artigo 12. Notificacións</p>
    <p>1. As notificacións de resolucións e actos administrativos practicaranse só por medios electrónicos, nos termos previstos na normativa reguladora do procedemento administrativo común.</p>
    <p>2. As notificacións electrónicas realizaranse mediante o Sistema de notificación electrónica de Galicia-Notifica.gal dispoñible a través da sede electrónica da Xunta de Galicia (https://sede.xunta.gal). Este sistema remitirá ás persoas interesadas avisos da posta á disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>3. Neste caso, as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e do sector público autonómico. En todo caso, a Administración xeral poderá de oficio crear o indicado enderezo, para os efectos de asegurar o cumprimento polas persoas interesadas da súa obriga de relacionarse por medios electrónicos.</p>
    <p>4. As notificacións por medios electrónicos entenderanse practicadas no momento en que se produza o acceso ao seu contido. Entenderase rexeitada cando transcorresen dez días naturais desde a posta á disposición da notificación sen que se acceda ao seu contido.</p>
    <p>5. Se o envío da notificación electrónica non é posible por problemas técnicos, a Administración xeral e do sector público autonómico de Galicia practicará a notificación polos medios previstos na normativa reguladora do procedemento administrativo común.</p>
    <p>Artigo 13. Aceptación da axuda</p>
    <p>Unha vez asinada a resolución, as universidades beneficiarias deberán remitir á Secretaría Xeral de Universidades e as restantes entidades á Gain un escrito de aceptación da axuda no prazo de dez días contados a partir do día seguinte ao da publicación da resolución no DOG e vincularán as persoas seleccionadas aos seus organismos mediante a formalización do correspondente contrato.</p>
    <p>Nos contratos deberá facerse referencia expresa:</p>
    <p>a) Ao seu financiamento con cargo ao Programa de apoio á etapa de formación posdoutoral da Consellería de Educación, Universidade e Formación Profesional ou da Gain, segundo o caso.</p>
    <p>b) Á data de incorporación efectiva da persoa contratada ao seu posto de traballo.</p>
    <p>c) Á retribución bruta anual, ao lugar de prestación de servizo e á duración do contrato, que deberá ser con dedicación a tempo completo.</p>
    <p>A data límite para a sinatura dos contratos para a modalidade A, que se establecerá na resolución de adxudicación das axudas, será en todo caso antes do 1 de novembro de 2019, agás para as persoas non comunitarias que poderá ser ata o 30 de novembro de 2019. Para a modalidade B, a data de sinatura dos contratos será antes do 1 de decembro de 2019.</p>
    <p>A non formalización do contrato dentro do prazo previsto considerarase unha renuncia tácita á axuda.</p>
    <p>Artigo 14. Libramento da subvención</p>
    <p>1. As entidades beneficiarias e contratantes das persoas seleccionadas serán as encargadas de presentar as xustificacións correspondentes adecuadas á normativa de aplicación e serán as perceptoras dos fondos para o pagamento dos contratos.</p>
    <p>2. Para proceder ao libramento dos fondos será preciso que a entidade correspondente remita a xustificación da axuda nos termos que a continuación se indican:</p>
    <p>a) Copia dos contratos asinados no prazo dun mes contado desde a súa sinatura.</p>
    <p>b) Certificado de dedicación exclusiva á actividade asinado pola persoa investigadora e pola persoa designada para dirixir ou titorar a súa actividade científica durante o período de xustificación.</p>
    <p>c) Certificado asinado polo órgano responsable de control da entidade onde conste a permanencia efectiva e a dedicación exclusiva da persoa investigadora ao programa.</p>
    <p>d) Certificación expresiva da realización do gasto e do pagamento durante o período da intervención ou do órgano que teña atribuídas as facultades de control, da toma de razón en contabilidade e do cumprimento da finalidade para a cal foi concedida, de acordo co artigo 27 da Lei 12/2014, do 30 de decembro, de medidas fiscais e administrativas. Só se terá en conta aquela documentación relativa ás persoas contratadas que permanecesen no programa un mínimo de tres meses, quedando sen ningún tipo de compromiso retributivo para aquelas que non acaden este período.</p>
    <p>e) Certificación, debidamente actualizada, acreditativa de estar ao día de pagamento coa Seguridade Social e no cumprimento das súas obrigas tributarias co Estado e coa Comunidade Autónoma, unicamente no suposto de que a entidade solicitante se opoña a que o órgano xestor solicite as certificacións que deban emitir a Tesouraría Xeral da Seguridade Social, a Axencia Estatal de Administración Tributaria e a Axencia Tributaria de Galicia.</p>
    <p>f) Certificado de incorporación ao centro de destino, que deberá ser dentro do período dun mes desde a data de sinatura do contrato, agás por causas debidamente xustificadas (tramitación do visado, enfermidade grave da persoa investigadora...).</p>
    <p>g) Unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo fin das distintas administracións públicas competentes ou dos seus organismos, entes ou sociedades.</p>
    <p>3. A documentación indicada achegarase consonte a seguinte periodización:</p>
    <p>– Modalidade A.</p>
    <table>
     <thead>
      <tr>
       <td>Período de xustificación</td>
       <td>Documentación</td>
       <td>Data límite de presentación</td>
      </tr>
     </thead>
     <tbody>
      <tr>
       <td rowspan="2">Desde a data de comezo dos contratos ata o mes de outubro de 2019, este incluído</td>
       <td>– A documentación indicada nas alíneas a), b), c), d), e), f), g) do punto 2 deste artigo.</td>
       <td rowspan="2">15 de decembro de 2019</td>
      </tr>
      <tr>
       <td>Con esta xustificación libraranse os fondos correspondentes aos custos dos contratos e aos complementos por persoa contratada, destinado a cada unha das entidades beneficiarias, correspondente ao primeiro ano de contrato e aos contratos que efectivamente se enviasen con anterioridade a esta data.</td>
      </tr>
      <tr>
       <td rowspan="2">De novembro de 2019 a abril de 2020, ambos os meses incluídos</td>
       <td>– A documentación indicada nas alíneas b), c), d), e), g) do punto 2 deste artigo.</td>
       <td rowspan="2">30 de xuño de 2020</td>
      </tr>
      <tr>
       <td>Con esta xustificación libraranse os fondos correspondentes aos custos dos contratos e a dotación complementaria para as persoas investigadoras que obtiveron a condición de bolseiras Fulbright correspondente ao primeiro ano de estadía.</td>
      </tr>
      <tr>
       <td rowspan="2">De maio de 2020 a outubro de 2020, ambos os meses incluídos</td>
       <td>– A documentación indicada nas alíneas b), c), d), e), f) (nos casos de cambio de centro de destino) e g) do punto 2 deste artigo.</td>
       <td rowspan="2">15 de decembro de 2020</td>
      </tr>
      <tr>
       <td>Con esta xustificación libraranse os fondos correspondentes aos custos dos contratos e aos complementos por persoa contratada, destinado a cada unha das entidades beneficiarias, correspondente ao segundo ano de contrato.</td>
      </tr>
      <tr>
       <td rowspan="2">De novembro de 2020 a abril de 2021, ambos os meses incluídos</td>
       <td>– A documentación indicada nas alíneas b), c), d), e), f), g) do punto 2 deste artigo.</td>
       <td rowspan="2">30 de xuño de 2021</td>
      </tr>
      <tr>
       <td>Con esta xustificación libraranse os fondos correspondentes aos custos dos contratos e a dotación complementaria para as persoas investigadoras que obtiveron a condición de bolseiras Fulbright, correspondente ao segundo ano de estadía.</td>
      </tr>
      <tr>
       <td rowspan="2">De maio de 2021 a outubro de 2021 ambos os meses incluídos</td>
       <td>– A documentación indicada nas alíneas a), b), c), d), e), g) do punto 2 deste artigo.</td>
       <td rowspan="2">15 de decembro de 2021</td>
      </tr>
      <tr>
       <td>Con esta xustificación libraranse os fondos correspondentes aos custos dos contratos e os fondos pertencentes ao complemento por persoa contratada, destinado a cada unha das entidades beneficiarias, correspondente ao terceiro ano de contrato.</td>
      </tr>
      <tr>
       <td rowspan="2">De novembro de 2021 a abril de 2022, ambos os meses incluídos</td>
       <td>– A documentación indicada nas alíneas b), c), d), e), g) do punto 2 deste artigo.</td>
       <td rowspan="2">30 de xuño de 2022</td>
      </tr>
      <tr>
       <td>Con esta xustificación libraranse os fondos correspondentes aos custos dos contratos.</td>
      </tr>
      <tr>
       <td>De maio de 2022 ata a finalización dos contratos</td>
       <td>– A documentación indicada nas alíneas b), c), d), e), g) do punto 2 deste artigo e a documentación que se indica no punto 6 deste artigo que se ten que enviar coa última xustificación.</td>
       <td>15 de decembro de 2022</td>
      </tr>
     </tbody>
    </table>
    <p>– Modalidade B:</p>
    <table>
     <thead>
      <tr>
       <td>Período de xustificación</td>
       <td>Documentación</td>
       <td>Data límite de presentación</td>
      </tr>
     </thead>
     <tbody>
      <tr>
       <td rowspan="2">Desde a data de comezo dos contratos ata o mes de abril de 2020, este incluído</td>
       <td>– A documentación indicada nas alíneas a), b), c), d), e), g) do punto 2 deste artigo.</td>
       <td rowspan="2">30 de xuño de 2020</td>
      </tr>
      <tr>
       <td>Con esta xustificación libraranse os fondos correspondentes aos custos dos contratos e aos complementos por persoa contratada, destinado a cada unha das entidades beneficiarias, correspondente ao primeiro ano de contrato.</td>
      </tr>
      <tr>
       <td rowspan="2">Xustificación da liña de investigación propia: desde o comezo do contrato ata o mes de novembro de 2020, este incluído</td>
       <td>– A documentación indicada nas alíneas b), c), d), e), g) do punto 2 deste artigo e unha memoria do traballo realizado.</td>
       <td rowspan="2">30 de novembro de 2020</td>
      </tr>
      <tr>
       <td>Con esta xustificación libraranse os fondos correspondentes ao establecemento da liña de investigación propia.</td>
      </tr>
      <tr>
       <td rowspan="2">De maio de 2020 a outubro de 2020, ambos os meses incluídos</td>
       <td>– A documentación indicada nas alíneas b), c), d), e), g) do punto 2 deste artigo.</td>
       <td rowspan="2">15 de decembro de 2020</td>
      </tr>
      <tr>
       <td>Con esta xustificación libraranse os fondos correspondentes aos custos dos contratos.</td>
      </tr>
      <tr>
       <td rowspan="2">De novembro de 2020 a abril de 2021, ambos os meses incluídos</td>
       <td>– A documentación indicada nas alíneas b), c), d), e), g) do punto 2 deste artigo.</td>
       <td rowspan="2">30 de xuño de 2021</td>
      </tr>
      <tr>
       <td>Con esta xustificación libraranse os fondos correspondentes aos custos dos contratos e aos complementos por persoa contratada, destinado a cada unha das entidades beneficiarias, correspondente ao segundo ano de contrato.</td>
      </tr>
      <tr>
       <td rowspan="2">Xustificación da liña de investigación propia: de decembro de 2020 ata o mes de novembro de 2021, ambos os meses incluídos</td>
       <td>– A documentación indicada nas alíneas b), c), d), e), g) do punto 2 deste artigo e unha memoria do traballo realizado.</td>
       <td rowspan="2">30 de novembro de 2021</td>
      </tr>
      <tr>
       <td>Con esta xustificación libraranse os fondos correspondentes ao establecemento da liña de investigación propia.</td>
      </tr>
      <tr>
       <td rowspan="2">De maio de 2021 a outubro de 2021 ambos os meses incluídos</td>
       <td>– A documentación indicada nas alíneas b), c), d), e), g) do punto 2 deste artigo.</td>
       <td rowspan="2">15 de decembro de 2021</td>
      </tr>
      <tr>
       <td>Con esta xustificación libraranse os fondos correspondentes aos custos dos contratos.</td>
      </tr>
      <tr>
       <td>De novembro de 2021 ata a finalización dos contratos</td>
       <td>– A documentación indicada nas alíneas b), c), d), e), g) do punto 2 deste artigo e, ademais, a documentación que se indica no punto 6 deste artigo que se ten que enviar coa última xustificación.</td>
       <td>30 de xuño de 2022</td>
      </tr>
      <tr>
       <td>Xustificación da liña de investigación propia: de decembro de 2021 ata a finalización dos contratos</td>
       <td>– A documentación indicada nas alíneas b), c), d), e), g) do punto 2 deste artigo e unha memoria do traballo realizado.</td>
       <td>30 de xuño de 2022</td>
      </tr>
     </tbody>
    </table>
    <p>4. Para os casos de meses incompletos, o cálculo do importe correspondente a esa fracción de mes realizarase dividindo o importe máximo anual entre 360 días e multiplicando o resultado polo número de días traballados nese mes.</p>
    <p>5. Segundo o establecido no artigo 45.2 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, transcorrido o prazo establecido de xustificación sen se ter presentado ante o órgano administrativo competente, este requirirá a entidade beneficiaria para que no prazo improrrogable de dez días a presente. A falta de presentación da xustificación comportará a perda do dereito ao cobramento parcial ou total da subvención, a exixencia do reintegro e demais responsabilidades establecidas na Lei de subvencións de Galicia.</p>
    <p>6. Ademais, coa última xustificación, a entidade beneficiaria presentará:</p>
    <p>a) No caso de que se opoña á súa consulta, unha copia da vida laboral de cada persoa contratada durante o período de permanencia no programa. No caso de que a persoa contratada renunciase antes do remate do seu contrato, esta documentación presentarase transcorrido un mes desde a súa renuncia.</p>
    <p>b) Unha memoria final da actividade, de aproximadamente 2.000 palabras, na cal se describa o traballo realizado durante a duración do programa. O prazo para a súa presentación será dun mes desde a extinción do contrato de traballo. No caso de persoas que abandonen o programa antes da finalización do contrato, deberán presentar unha memoria da actividade desenvolvida durante o tempo que permaneceron nel, xunto coa xustificación das estadías realizadas se a renuncia se produce durante o período de estadía, no prazo dun mes desde que se produza a extinción da relación contractual.</p>
    <p>7. Poderán realizarse pagamentos parciais á conta da liquidación final nas condicións establecidas na presente orde.</p>
    <p>Nos proxectos plurianuais enténdese que os investimentos e pagamentos que se efectúen desde a data límite de xustificación da anualidade corrente ata final de ano corresponden á anualidade seguinte e, polo tanto, poderán presentarse como xustificante para o cobramento desta anualidade.</p>
    <p>Artigo 15. Réxime de compatibilidade</p>
    <p>As entidades beneficiarias poderán compatibilizar as axudas reguladas nesta orde con outras axudas ou subvencións financiadas con fondos públicos ou privados que teñan unha finalidade análoga. De acordo coa normativa aplicable, o importe das axudas concedidas, illadamente ou en concorrencia con outras axudas, ingresos e recursos, non poderá superar o custo da actividade subvencionada.</p>
    <p>Artigo 16. Modificación da resolución de concesión de axudas</p>
    <p>Poderase modificar a resolución de concesión da axuda, tal como se especifica no artigo 17 da Lei 9/2007, do 13 de xuño, de subvencións de Galicia, cando se alteren as condicións tidas en conta para a concesión da subvención e, en todo caso, pola obtención concorrente de subvencións ou axudas outorgadas por outras administracións ou entes públicos ou privados, estatais ou internacionais. Por iso, cando a entidade beneficiaria reciba outros fondos cos mesmos obxectivos que os establecidos nesta convocatoria, deberá poñelo en coñecemento da Secretaría Xeral de Universidades ou da Gain (segundo sexa o caso).</p>
    <p>Artigo 17. Incumprimento, reintegros e sancións</p>
    <p>O incumprimento das obrigas contidas nestas bases reguladoras, na convocatoria ou na demais normativa aplicable, así como das condicións que, se é o caso, se establezan na resolución de concesión, dará lugar á obriga da entidade beneficiaria de devolver total ou parcialmente as subvencións percibidas, así como os xuros de mora correspondentes.</p>
    <p>Para facer efectiva a devolución a que se refire o punto anterior tramitarase o oportuno procedemento de reintegro, que se axustará ao previsto no artigo 38 da Lei 9/2007, do 13 de xuño, de subvencións de Galicia.</p>
    <p>Aos beneficiarios das subvencións reguladas nestas bases seralles de aplicación o réxime de infraccións e sancións previsto na Lei 9/2007, do 13 de xuño, de subvencións de Galicia.</p>
    <p>Artigo 18. Renuncia ás axudas, novas incorporacións e interrupcións</p>
    <p>1. No caso de que se produza algunha renuncia ou outra causa de extinción da relación laboral, a entidade beneficiaria deberá comunicar a renuncia, mediante escrito motivado da persoa seleccionada, dirixido á Secretaría Xeral de Universidades ou á Gain (segundo sexa o caso), nun prazo mínimo de 15 días naturais antes de que se produza. Deberase acompañar dun informe da entidade beneficiaria indicando se a persoa contratada desenvolveu unha actividade satisfactoria que permitise o seu perfeccionamento e especialización profesional durante a permanencia no programa.</p>
    <p>2. En ambas as dúas modalidades poderase adxudicar unha nova axuda de acordo coa prelación sinalada na lista de espera, sempre e cando a renuncia se produza dentro do prazo de tres meses a partir da data de publicación da resolución de concesión. Para cubrir as renuncias seguirase a prelación das listas de espera definidas no artigo 10, tendo en conta que soamente poderán ser cubertas coas solicitudes da lista de espera da modalidade e do órgano instrutor en que se produzan. A persoa substituta quedará suxeita ás mesmas condicións durante o tempo de aproveitamento da axuda.</p>
    <p>No caso de que se produza unha renuncia dunha persoa seleccionada na modalidade A que acadase a condición de bolseira Fulbright, terán preferencia sobre as que se incorporen da lista de agarda para obter esta condición, por orde de puntuación, as persoas seleccionadas que cumpren as condicións para seren bolseiras Fulbright pero que non a acadaron por superar o número máximo establecido no artigo 3.</p>
    <p>As persoas candidatas que accedan pola lista de espera da modalidade A do SUG que cumpran as condicións para ser bolseiras Fulbright terán esa condición sempre que non se supere o máximo de 10 para as universidades do SUG e de 2 para as demais entidades, establecido no artigo 3.</p>
    <p>A competencia para adxudicar unha nova axuda correspóndelle á persoa titular da Consellería de Educación, Universidade e Formación Profesional ou á persoa titular da Presidencia da Gain, segundo que as novas incorporacións procedan das listas de espera da Secretaría Xeral de Universidades ou da Gain, respectivamente.</p>
    <p>3. As situacións de incapacidade temporal, risco durante o embarazo, maternidade, adopción ou acollemento, risco durante a lactación e paternidade, suspenderán o cómputo da duración do contrato. Cando se produza a suspensión do contrato pola concorrencia dalgunha destas situacións, as entidades beneficiarias poderán solicitar a interrupción e a prórroga do prazo de execución da axuda correspondente ao tempo de suspensión, no prazo de dez días hábiles desde que esa baixa se produza.</p>
    <p>A interrupción e a prórroga ás cales se fai referencia no parágrafo anterior deberán ser autorizadas polo órgano instrutor correspondente, que poderá solicitar os informes que considere oportunos. A entidade correspondente deberá achegar o contrato ou o documento xustificativo da prórroga que cubra o dito período, no prazo dun mes desde a súa sinatura.</p>
    <p>Cando se autoricen a interrupción e a prórroga, non se considerarán subvencionables os gastos derivados da contratación en que poida incorrer a entidade beneficiaria (retribución salarial e cota patronal da Seguridade Social) durante o tempo de interrupción, polo que non se deben incluír nas certificacións de xustificación económica. A duración do contrato verase ampliada por un período idéntico ao da interrupción para os efectos previstos nesta convocatoria.</p>
    <p>A autorización de interrupción e de prórroga da axuda en ningún caso supón un aumento da contía da axuda concedida inicialmente. Calquera incremento no pagamento da cota patronal da seguridade social como consecuencia do período prolongado será por conta da entidade contratante.</p>
    <p>Artigo 19. Control</p>
    <p>A Consellería de Educación, Universidade e Formación Profesional e a Gain poderán realizar as actividades de inspección que consideren oportunas para controlar o cumprimento das subvencións. Así mesmo, poderán solicitar un informe ás entidades beneficiarias sobre a execución das axudas e o seu impacto, en particular, sobre as persoas contratadas mediante un seguimento destas durante os seis meses posteriores á finalización do contrato, que permita constatar cal é a súa situación laboral.</p>
    <p>En ambas as dúas modalidades as persoas contratadas serán sometidas a procesos de avaliación do seu rendemento científico dentro do programa, de acordo coas condicións que se establecen en cada un dos anexos.</p>
    <p>Alén do anterior, as subvencións estarán sometidas á función interventora e de control financeiro exercida pola Intervención Xeral da Comunidade Autónoma, nos termos que establece a Lei 9/2007, do 13 de xuño, de subvencións de Galicia. Así mesmo, estarán sometidas ás actuacións de comprobación previstas na lexislación do Tribunal de Contas, do Consello de Contas e doutros organismos que teñan atribuídas facultades de control sobre estes fondos.</p>
    <p>Artigo 20. Dotación orzamentaria</p>
    <p>As axudas imputaranse ás aplicacións orzamentarias 10.40.561B.444.0, 10.40.561B.744.0, 09.A3.561A.403.0, 09.A3.561A.480.0 e 09.A3.561A.781.0 correspondentes aos orzamentos xerais da Comunidade Autónoma de Galicia para o ano 2019, nas cales existe crédito adecuado e suficiente, coa seguinte distribución por anos:</p>
    <p>– Modalidade A:</p>
    <table>
     <thead>
      <tr>
       <td>Entidade beneficiaria</td>
       <td>Nº de axudas</td>
       <td>Aplicación orzamentaria</td>
       <td colspan="5">Crédito (en euros)</td>
      </tr>
      <tr>
       <td>2019</td>
       <td>2020</td>
       <td>2021</td>
       <td>2022</td>
       <td>Total</td>
      </tr>
     </thead>
     <tbody>
      <tr>
       <td>Universidades&lt;br&gt;do SUG</td>
       <td>40</td>
       <td>10.40.561B.444.0</td>
       <td>221.333,33</td>
       <td>2.046.000,00</td>
       <td>1.991.333,33</td>
       <td>1.393.333,34</td>
       <td>5.652.000,00</td>
      </tr>
      <tr>
       <td rowspan="2">Outras entidades</td>
       <td>3</td>
       <td>09.A3.561A.403.0</td>
       <td>16.600,00</td>
       <td>154.700,00</td>
       <td>150.600,00</td>
       <td>104.500,00</td>
       <td>426.400,00</td>
      </tr>
      <tr>
       <td>3</td>
       <td>09.A3.561A.480.0</td>
       <td>16.600,00</td>
       <td>154.700,00</td>
       <td>150.600,00</td>
       <td>104.500,00</td>
       <td>426.400,00</td>
      </tr>
      <tr>
       <td></td>
       <td colspan="2">Total outras entidades</td>
       <td>33.200,00</td>
       <td>309.400,00</td>
       <td>301.200,00</td>
       <td>209.000,00</td>
       <td>852.800,00</td>
      </tr>
      <tr>
       <td colspan="3">Total modalidade A</td>
       <td>254.533,33</td>
       <td>2.355.400,00</td>
       <td>2.292.533,33</td>
       <td>1.602.333,34</td>
       <td>6.504.800,00</td>
      </tr>
     </tbody>
    </table>
    <p>–Modalidade B:</p>
    <table>
     <thead>
      <tr>
       <td>Entidade beneficiaria</td>
       <td>Nº de axudas</td>
       <td>Aplicación orzamentaria</td>
       <td colspan="4">Crédito (en euros)</td>
      </tr>
      <tr>
       <td>2020</td>
       <td>2021</td>
       <td>2022</td>
       <td>Total</td>
      </tr>
     </thead>
     <tbody>
      <tr>
       <td>Universidades&lt;br&gt;do SUG</td>
       <td rowspan="2">20</td>
       <td>10.40.561B.444.0</td>
       <td>750.444,44</td>
       <td>780.000,00</td>
       <td>29.555,56</td>
       <td>1.560.000,00</td>
      </tr>
      <tr>
       <td>Universidades&lt;br&gt;do SUG</td>
       <td>10.40.561B.744.0</td>
       <td>200.000,00</td>
       <td>200.000,00</td>
       <td>100.000,00</td>
       <td>500.000,00</td>
      </tr>
      <tr>
       <td>Outras entidades</td>
       <td rowspan="2">1</td>
       <td>09.A3.561A.480.0</td>
       <td>37.522,22</td>
       <td>39.000,00</td>
       <td>1.477,78</td>
       <td>78.000,00</td>
      </tr>
      <tr>
       <td>Outras entidades</td>
       <td>09.A3.561A.781.0</td>
       <td>10.000,00</td>
       <td>10.000,00</td>
       <td>5.000,00</td>
       <td>25.000,00</td>
      </tr>
      <tr>
       <td colspan="3">Total modalidade B</td>
       <td>997.966,66</td>
       <td>1.029.000,00</td>
       <td>136.033,34</td>
       <td>2.163.000,00</td>
      </tr>
     </tbody>
    </table>
    <p>A Consellería de Educación, Universidade e Formación Profesional só financiará as axudas que correspondan ás universidades do SUG, as cales se imputarán ao Plan galego de financiamento universitario para o período 2016-2020, polo que as anualidades de 2021 e 2022 se integrarán no novo plan de financiamento para os anos seguintes.</p>
    <p>En cada organismo financiador a distribución de fondos e as aplicacións orzamentarias sinaladas son unha previsión que, de acordo co artigo 31 do Regulamento de subvencións de Galicia, se deberá axustar tras a valoración das solicitudes para adecuarse á proposta elaborada pola comisión de selección. Será posible incluso a incorporación de novas aplicacións sen incrementar o crédito total, tendo en conta a natureza xurídica das entidades beneficiarias.</p>
    <p>No caso das axudas financiadas pola Consellería de Educación, Universidade e Formación Profesional, o número de axudas e os créditos poderán redistribuírse entre as diferentes modalidades e anualidades cando o volume das solicitudes presentadas e avaliadas favorablemente así o requira.</p>
    <p>Estas axudas, dado que están dirixidas a organismos de investigación de natureza pública ou privada sen ánimo de lucro e destinadas exclusivamente ao financiamento de actividades de I+D+i de carácter non económico, non teñen a consideración de axudas de Estado para os efectos do número 1 do artigo 107 do Tratado de funcionamento da Unión Europea e do Marco comunitario sobre axudas estatais de investigación, desenvolvemento e innovación (2014/C 198/01). En todo caso, as entidades beneficiarias quedan obrigadas a destinar a axuda recibida a usos relacionados con actividades non económicas e relativos a actuacións de I+D+i conforme o establecido no artigo 2 do devandito marco.</p>
    <p>Artigo 21. Transparencia e bo goberno</p>
    <p>1. De conformidade co artigo 17 da Lei 1/2016, do 18 de xaneiro, de transparencia e bo goberno, e co artigo 15 da Lei 9/2007, do 13 de xuño, de subvencións de Galicia, a consellería responsable da iniciativa publicará na súa páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, puideren impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>2. En virtude do disposto no artigo 4 da Lei 1/2016, do 18 de xaneiro, de transparencia e bo goberno, as persoas físicas e xurídicas beneficiarias de subvencións están obrigadas a subministrar á Administración, ao organismo ou á entidade dos previstos no artigo 3.1 da Lei 1/2016, do 18 de xaneiro, de transparencia e bo goberno, a que se encontren vinculadas, logo de requirimento, toda a información necesaria para o cumprimento por aquela das obrigas previstas no título I da citada lei.</p>
    <p>3. Por outra parte, de conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, transmitiranse á Base de datos nacional de subvencións a información requirida por esta, o texto da convocatoria para a súa publicación na citada base e o seu extracto no <em>Diario Oficial de Galicia</em>.</p>
    <p>Disposición adicional única. Información básica sobre protección de datos de carácter persoal</p>
    <p>Os datos persoais recollidos neste procedemento serán tratados na súa condición de responsable pola Xunta de Galicia, Consellería de Educación, Universidade e Formación Profesional (procedementos ED481B e ED481D) e Gain (procedementos IN606B e IN606C) coas finalidades de levar a cabo a tramitación administrativa que derive da xestión deste procedemento e a actualización da información e contidos da carpeta do cidadán.</p>
    <p>O tratamento dos datos baséase no cumprimento dunha misión de interese público ou no exercicio de poderes públicos, conforme a normativa recollida na ficha dos procedementos incluída na Guía de procedementos e servizos, no propio formulario anexo e nas referencias recollidas en https://www.xunta.gal/informacion-xeral-proteccion-datos. Con todo, determinados tratamentos poderán fundamentarse no consentimento das persoas interesadas e esta circunstancia reflectirase no dito formulario.</p>
    <p>Os datos serán comunicados ás administracións públicas no exercicio das súas competencias, cando sexa necesario para a tramitación e resolución dos seus procedementos ou para que os cidadáns poidan acceder de forma integral á información relativa a unha materia.</p>
    <p>Co fin de darlles a publicidade exixida aos procedementos, os datos identificativos das persoas interesadas serán publicados conforme o descrito nesta norma reguladora a través dos distintos medios de comunicación institucionais de que dispón a Xunta de Galicia, como diarios oficiais, páxinas web ou taboleiros de anuncios.</p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou presencialmente nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/proteccion-datos-persoais.</p>
    <p>Disposición derradeira primeira. Remisión normativa</p>
    <p>A presente orde sométese ao réxime de axudas públicas establecido na Lei 9/2007, do 13 de xuño, de subvencións de Galicia, e no Decreto 11/2009, do 8 de xaneiro, polo que se aproba o regulamento que a desenvolve.</p>
    <p>Disposición derradeira segunda. Recursos</p>
    <p>Contra esta orde poderase recorrer mediante recurso potestativo de reposición ante a persoa titular da Consellería de Educación, Universidade e Formación Profesional ou a persoa titular da Presidencia da Gain no prazo dun mes a partir do día seguinte ao da súa publicación no DOG, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou ben directamente recurso contencioso-administrativo no prazo de dous meses ante o Tribunal Superior de Xustiza de Galicia, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Disposición derradeira terceira. Entrada en vigor</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 28 de maio de 2019</p>
    <table>
     <tbody>
      <tr>
       <td><footer><p>Carmen Pomar Tojo</p></footer></td>
       <td><footer><p>Francisco Conde López</p></footer></td>
      </tr>
      <tr>
       <td><footer><p>Conselleira de Educación, Universidade e Formación Profesional</p></footer></td>
       <td><footer><p>Conselleiro de Economía, Emprego e Industria e presidente da Axencia Galega de Innovación</p></footer></td>
      </tr>
     </tbody>
    </table>
    <h2>ANEXO I</h2>
    <h3>Modalidade A</h3>
    <p>Artigo 1. Obxecto da axuda</p>
    <p>Axudas, en réxime de publicidade, obxectividade e concorrencia competitiva, da Consellería de Educación, Universidade e Formación Profesional e da Gain, de apoio á etapa inicial de formación posdoutoral, co obxecto de ampliar a formación do persoal investigador no estranxeiro con posibilidade de retorno, mediante o financiamento dun contrato de dous anos de duración para a realización de estadías no estranxeiro e un contrato de retorno dun ano de duración na Comunidade Autónoma de Galicia.</p>
    <p>As solicitudes presentadas correspondentes a persoas investigadoras de nacionalidade española que propoñan un plan de estadías de dous anos nos EUA optarán a contar co apoio da Comisión Fulbright e ter a condición de bolseiras Fulbright.</p>
    <p>A Comisión Fulbright prestaralles ás persoas investigadoras que obteñan a condición de bolseiras Fulbright os seguintes servizos: xestión de visados; apoio, xestión e asesoría durante a estadía nos EUA; participación das persoas investigadoras en seminarios, actividades científicas e culturais que se organicen no nome e polo Programa Fulbright; seguro médico con cobertura de enfermidade e accidentes, e formar parte da rede de antigas/os alumnas/os Fulbright do U.S. Department of State.</p>
    <p>Artigo 2. Requisitos</p>
    <p>As persoas que contraten as distintas entidades con cargo a estas axudas deberán cumprir na data límite de presentación de solicitudes os seguintes requisitos:</p>
    <p>a) Que a data de finalización dos estudos conducentes á obtención do título de licenciatura, grao ou equivalente que lle deu acceso ao doutoramento sexa igual ou posterior ao 1 de xaneiro de 2008.</p>
    <p>b) Estar en posesión do grao de doutor e que este fose obtido en data igual ou posterior ao 1 de xaneiro de 2014. Entenderase como data de obtención do título de doutor a data de lectura e aprobación da tese de doutoramento.</p>
    <p>A data de obtención do título de doutor/a poderá ser anterior ao 1 de xaneiro de 2014, pero igual ou posterior ao 1 de xaneiro de 2012, no caso das persoas tituladas que acrediten fidedignamente algún dos seguintes supostos:</p>
    <p>1. Que se atopaban de baixa maternal ou que tiñan a cargo menores de tres anos entre o 1 de xaneiro de 2012 e o 31 de decembro de 2013.</p>
    <p>2. Que teñan recoñecida unha discapacidade igual ou superior ao 33 por cento.</p>
    <p>3. Que interrompesen a súa formación por causa dunha enfermidade grave ou que se dedicasen á atención de persoas maiores da familia en primeira liña parental.</p>
    <p>No caso das persoas candidatas que estean en posesión de máis dun doutoramento, os requisitos expresados referiranse ao primeiro dos doutoramentos obtidos.</p>
    <p>c) Non ter sido seleccionada nos programas posdoutorais da Xunta de Galicia, non ter sido seleccionada para unha axuda nunha convocatoria estatal das actuacións Juan de la Cierva-Formación ou Juan de la Cierva-Incorporación, formación posdoutoral, e non ter gozado con anterioridade de ningunha axuda e/ou contrato posdoutoral que recolla estadías en centros de investigación no estranxeiro de dous ou máis anos de duración.</p>
    <p>d) Ademais, as solicitudes que presenten persoas candidatas que opten á condición de bolseiras Fulbright deberán cumprir os seguintes requisitos:</p>
    <p>– Que o plan de traballo se vaia desenvolver nos EUA durante os dous anos de estadía.</p>
    <p>– Ter nacionalidade española.</p>
    <p>– Nivel de idioma inglés –falado e escrito– adecuado para completar o proxecto de investigación nos EUA, demostrable mediante o Test of English as a Foreign Language (TOEFL) cunha puntuación mínima de 94 no Internet-based Test; o International English Language Testing System (IELTS), Academic Version, cunha puntuación mínima de 6,5; o Advanced Cambridge Exam ou o nivel B2 do Marco común europeo.</p>
    <p>– Non ter participado e completado unha estadía de investigación posdoutoral nos EUA cun visado J-1 durante os 24 meses previos á data de incorporación ao seu centro de destino.</p>
    <p>– Non estar gozando na actualidade dun programa de investigación posdoutoral nos EUA cun visado J-1 por un período superior a seis meses.</p>
    <p>– Non ser residente, cidadán ou ter dereito á cidadanía dos Estados Unidos.</p>
    <p>Para viaxar aos Estados Unidos, as persoas beneficiarias Fulbright deberán estar en posesión dun visado especial (J-1) de acordo coa normativa estadounidense e os familiares acompañantes dun visado (J-2) ligado ao visado da persoa beneficiaria. A persoa beneficiaria e/ou os familiares acompañantes, unha vez completado o período da estadía financiada, comprometeranse a non fixar a súa residencia permanente nos Estados Unidos ata que transcorran dous anos. En caso contrario, deberase contar coa oportuna autorización dos dous países.</p>
    <p>Artigo 3. Contía, duración e características</p>
    <p>O número máximo de contratos que poderán formalizarse con cargo a estas axudas é de 46, por un período máximo de dous anos (fase de estadía), e un terceiro (fase de retorno), sempre que a persoa contratada obteña unha avaliación positiva da fase de estadía.</p>
    <p>Das axudas convocadas proporanse ata un máximo de 10 axudas das universidades do SUG e de 2 axudas das demais entidades, para obter a condición de bolseiras Fulbright, sempre e cando acaden a puntuación necesaria e cumpran as condicións que se indican no artigo 2 deste anexo.</p>
    <p>O importe das axudas na fase de estadía (máximo de dous anos) é o seguinte:</p>
    <p>– Un total de 34.680 euros brutos anuais en concepto de salario e custos sociais se o destino da estadía está en Portugal ou Andorra (zona 1).</p>
    <p>– Un total de 42.000 euros brutos anuais en concepto de salario e custos sociais se o destino da estadía está en Europa (agás Portugal ou Andorra), África ou América, agás EUA e Canadá (zona 2).</p>
    <p>– Un total de 48.400 euros brutos anuais en concepto de salario e custos sociais se o destino da estadía está nos EUA, Canadá, Asia ou Oceanía (zona 3).</p>
    <p>– Un total de 5.000 euros brutos anuais durante cada un dos dous anos de estadía nos EUA para as solicitudes daquelas persoas investigadoras que acaden a condición de bolseiras Fulbright.</p>
    <p>Para que estes contratos sexan financiables será preciso que as persoas contratadas permanezan un mínimo de tres meses no programa.</p>
    <p>– Un complemento a cada unha das entidades, que se establece en 1.500 euros anuais por cada persoa contratada con cargo a estas axudas. Este complemento ten por obxecto cubrir, ademais dos gastos asociados á contratación, os custos para cada persoa contratada da subscrición dun seguro de accidentes, de responsabilidade civil e, cando se trate de países sen concerto coa Seguridade Social española ou cando as coberturas deste concerto fosen insuficientes, un seguro de asistencia médica cuxo ámbito de cobertura inclúa o país de destino. Estes seguros deberán cubrir o período total de estadía efectiva.</p>
    <p>O importe das axudas na fase de retorno (máximo dun ano) é o seguinte:</p>
    <p>– Un máximo de 38.000 euros anuais, incluíndo neste importe a retribución bruta anual e o pagamento dos custos sociais.</p>
    <p>– Un complemento a cada unha das entidades beneficiarias que se establece en 1.000 euros anuais por cada persoa contratada con cargo a estas axudas para cubrir os gastos asociados á contratación.</p>
    <p>No ámbito das universidades do SUG a porcentaxe de axudas concedidas para cada rama de coñecemento (Artes e Humanidades; Ciencias; Ciencias da Saúde; Ciencias Sociais e Xurídicas; Enxeñaría e Arquitectura) non será inferior ao 14 % dos contratos financiados. A rama de coñecemento será a sinalada no anexo III.</p>
    <p>O período de 24 meses de estadías no estranxeiro deberá aterse ás seguintes normas:</p>
    <p>a) Deberá presentarse un plan completo para o período cunha relación detallada das datas e centros de destino. Ademais das sinaturas da persoa que vai realizar a estadía e da persoa responsable ou coordinadora do grupo de investigación ou equivalente, deberanse xuntar as cartas de aceptación, asinadas por persoas con capacidade para iso, de cada un dos centros de destino.</p>
    <p>b) A persoa contratada non poderá realizar as estadías no país de nacemento, no de nacionalidade, naquel en que obtivo o título de licenciatura, grao ou equivalente ou o de doutora ou doutor que lle deu acceso ao programa, ou nun país en que desenvolvese actividade investigadora posdoutoral durante máis de tres meses.</p>
    <p>c) A estadía deberá ser continuada desde o inicio do contrato. As solicitudes das persoas candidatas a obteren a condición de bolseiras Fulbright terán que desenvolver os dous anos de estadía nos EUA.</p>
    <p>d) Unicamente por circunstancias excepcionais sobrevidas poderá modificarse o plan de estadía aprobado, logo da solicitude e informe favorable da entidade en que a persoa está contratada, e coa autorización expresa da Secretaría Xeral de Universidades ou da Gain, segundo corresponda.</p>
    <p>O período de contrato retorno deberá aterse ás seguintes normas:</p>
    <p>a) A persoa contratada desenvolverá o seu traballo na entidade, grupo e departamento (ou equivalentes) polos que se realizou a solicitude de axuda.</p>
    <p>b) Unicamente por circunstancias excepcionais poderá autorizarse un cambio de destino ou área con respecto ao solicitado. Para estes efectos, a entidade beneficiaria deberá solicitar o cambio mediante escrito motivado, xunto coa petición da persoa contratada e o visto e prace das persoas responsables ou coordinadoras do grupo ao cal inicialmente foi asignada e do novo grupo de acollida (ou equivalentes), dirixido á Secretaría Xeral de Universidades ou á Gain (segundo corresponda), que resolverá ao respecto.</p>
    <p>Artigo 4. Documentación complementaria</p>
    <p>Ademais da documentación sinalada nas bases da convocatoria, deberá achegarse a seguinte documentación da persoa candidata a ser destinataria da axuda:</p>
    <p>a) Declaración da entidade solicitante na cal se faga constar en que universidade e con que data obtivo a persoa candidata o grao de doutor, así como a titulación que lle deu acceso ao dito grao e a data de finalización destes estudos.</p>
    <p>No caso de que o título de doutora ou doutor fose obtido no estranxeiro deberá estar homologado ou ser equivalente segundo o establecido na disposición adicional quinta do Real decreto 967/2014, do 21 de novembro, polo que se establecen os requisitos e o procedemento para a homologación e declaración de equivalencia a titulación e a nivel académico universitario oficial e para a validación de estudos estranxeiros de educación superior, e o procedemento para determinar a correspondencia aos niveis do Marco español de cualificacións para a educación superior dos títulos oficiais de arquitecto, enxeñeiro, licenciado, arquitecto técnico, enxeñeiro técnico e diplomado. Para os efectos sinalados nesta epígrafe terase en conta a data de defensa da tese, non a data da homologación ou equivalencia.</p>
    <p>Nestes casos, debe achegarse copia da homologación ou equivalencia.</p>
    <p>b) Currículo (CV) da persoa candidata a ser destinataria da axuda nun modelo normalizado, preferentemente no modelo da páxina web https://cvn.fecyt.es/</p>
    <p>Para os efectos do proceso de avaliación, só se terá en conta a información contida no CV na data de peche do prazo de presentación de solicitudes. Non será posible a actualización posterior da información contida nel. No caso de que se solicite aclaración ou emenda, a información que se achegue deberá referirse, como máximo, á data de peche do prazo de presentación de solicitudes.</p>
    <p>c) Documentos xustificativos dos méritos alegados, xunto coas copias ou enlaces ás publicacións ou documentos científico-técnicos, contribucións a congresos, etc. que se citen no CV, que se presentarán nun único documento pdf precedido dun índice. Durante calquera momento do procedemento a Secretaría Xeral de Universidades ou a Gain, segundo corresponda, poderán solicitar ás entidades solicitantes os comprobantes dos méritos alegados.</p>
    <p>d) Plan de traballo das actividades que se propoñen realizar durante a vixencia do programa. O plan de traballo terá unha extensión de 1.200-2.000 palabras e estará asinado pola persoa candidata a ser destinataria da axuda e pola persoa responsable ou coordinadora do grupo de investigación.</p>
    <p>e) Plan de estadía detallado, do que haberá un modelo dispoñible na internet nos enderezos http://www.edu.xunta.gal e http://gain.xunta.gal, no cal se indiquen os períodos de estadía previstos (que deberán ser dun mínimo dun ano en cada un dos centros seleccionados), a súa duración e os centros de destino escollidos, así como unha xustificación da importancia e relevancia internacional dos centros e grupos de destino para o traballo que se vai desenvolver. Este plan terá que estar asinado pola persoa candidata a ser destinataria da axuda e a persoa directora do grupo que figura na solicitude. Para cada un dos centros de destino engadirase carta de aceptación da estadía asinada polo director ou directora do centro ou figura equivalente con atribucións na área directiva de recursos humanos.</p>
    <p>f) Documentación que acredite os supostos de excepcionalidade previstos no artigo 2.b) deste anexo sobre a data de obtención do título de doutora ou doutor, se é o caso, incluído o certificado de discapacidade da persoa candidata se non está expedido pola Xunta de Galicia.</p>
    <p>g) No caso de que a persoa candidata pertenza ou se vaia integrar nalgún grupo, agrupación, equipo ou centro dos indicados no artigo 10 das bases da convocatoria, certificado da entidade solicitante coa conformidade da investigadora ou investigador principal ou da directora ou director do centro ou agrupación en que se faga constar esta circunstancia e a convocatoria na cal obtivo o financiamento.</p>
    <p>h) Ademais, para as persoas candidatas que opten á condición de bolseiras Fulbright:</p>
    <p>– Declaración responsable segundo o modelo que figura como anexo VIII a esta orde.</p>
    <p>– Certificado de coñecemento do idioma inglés de acordo co artigo 2.d) deste anexo.</p>
    <p>Artigo 5. Avaliación e selección das solicitudes</p>
    <p>A avaliación e selección a que fai referencia o artigo 10 desta convocatoria realizarase, para cada rama de coñecemento e área temática sinaladas nas solicitudes, segundo as valoracións feitas por un equipo avaliador que estará formado por persoas expertas de fóra do Sistema de I+D+i galego, coa colaboración da Axencia para a Calidade do Sistema Universitario de Galicia (ACSUG), a partir da documentación indicada no artigo 4 deste anexo.</p>
    <p>O equipo avaliador outorgará a puntuación correspondente a cada persoa candidata a ser destinataria da axuda segundo o baremo que se sinala a continuación, e será preciso obter unha puntuación igual ou superior a 60 puntos nesta fase:</p>
    <p>1. Publicacións de carácter científico: máximo 40 puntos.</p>
    <p>1.1. Libros (con ISBN): máximo 40 puntos. A avaliación dos libros farase tendo en conta a calidade da editorial segundo o seu prestixio nacional ou internacional e o grao de exixencia e rigor científico nos procesos de selección dos traballos publicados.</p>
    <p>1.2. Capítulos de libro (con ISBN): máximo 10 puntos en total. A avaliación de capítulos de libros farase tendo en conta a calidade da editorial segundo o seu prestixio nacional ou internacional e o grao de exixencia e rigor científico nos procesos de selección dos traballos publicados.</p>
    <p>1.3. Publicacións en revistas científicas: máximo 40 puntos.</p>
    <p>– Tipo A (revistas que aparecen no Science Citation Index, no Social Sciences Citation Index (SSCI), no Arts &amp; Humanities Citation Index (AHCI) ou index equivalente no ámbito científico correspondente: máximo 40 puntos.</p>
    <p>– Tipo B (revistas de prestixio non catalogadas como tipo A, que empregan un proceso de revisión de artigos, a través de censores externos): máximo 10 puntos.</p>
    <p>– Tipo C (revistas de investigación non incluídas nas epígrafes anteriores): máximo 1 punto.</p>
    <p>2. Participación en proxectos, contratos de investigación e patentes: máximo 20 puntos.</p>
    <p>2.1. Participación en proxectos de investigación autonómicos, nacionais e europeos e internacionais: máximo 20 puntos. A avaliación desta epígrafe prestará especial atención ás melloras do CV das persoas candidatas como consecuencia da súa participación nos diferentes proxectos.</p>
    <p>– Proxectos europeos ou internacionais: máximo 20 puntos.</p>
    <p>– Proxectos nacionais: máximo 10 puntos.</p>
    <p>– Proxectos autonómicos: máximo 5 puntos.</p>
    <p>2.2. Participación en contratos de investigación: máximo 10 puntos. A avaliación desta epígrafe prestará especial atención ás melloras do CV das persoas candidatas como consecuencia da súa participación nos diferentes contratos.</p>
    <p>– Contratos con empresas: máximo 10 puntos.</p>
    <p>– Contratos coa Administración: máximo 5 puntos.</p>
    <p>– Informes técnicos e outros: máximo 2,5 puntos.</p>
    <p>2.3. Patentes rexistradas ou en explotación: máximo 10 puntos.</p>
    <p>– En explotación: máximo 10 puntos.</p>
    <p>– Rexistradas: máximo 2 puntos.</p>
    <p>3. Outros méritos académico-científicos das persoas candidatas a ser destinatarias das axudas: máximo 10 puntos.</p>
    <p>3.1. Estadías en universidades ou centros de investigación distintos daquela universidade ou institución en que se expediu o seu título de doutor/a: máximo 5 puntos.</p>
    <p>– Estadías posdoutorais: máximo 4 puntos.</p>
    <p>– Estadías predoutorais: máximo 2 puntos.</p>
    <p>Os comités de persoas expertas só deberán ter en consideración a relevancia científica do centro e da actividade ou actividades investigadoras, relacionadas coa rama de coñecemento e a área temática, levadas a cabo durante os períodos de estadía.</p>
    <p>3.2. Relatorios e comunicacións en congresos ou reunións científicas: máximo 5 puntos.</p>
    <p>– Relatorios en congresos internacionais: máximo 5 puntos.</p>
    <p>– Relatorios en congresos nacionais: máximo 3 puntos.</p>
    <p>– Comunicacións en congresos internacionais: máximo 2 puntos.</p>
    <p>– Comunicacións en congresos nacionais: máximo 1 punto.</p>
    <p>3.3. Outros méritos académico-científicos das persoas candidatas a ser destinatarias das axudas: máximo 5 puntos. Valoraranse aqueloutros méritos académico-científicos (dirección de teses, docencia, premios...), relacionados coa rama de coñecemento e a área temática, que non se atopen recollidos nas epígrafes anteriores.</p>
    <p>4. Plan de estadía e de traballo propostos: máximo 30 puntos.</p>
    <p>4.1. Relevancia científica dos centros de estadías propostos: máximo 20 puntos. Valorarase a relevancia científica de cada un dos centros propostos, e a complementariedade entre eles, para o desenvolvemento do plan de traballo da persoa candidata a ser destinataria da axuda.</p>
    <p>Terase en consideración a relevancia internacional do centro ou centros propostos establecendo unha gradación segundo a súa adecuación: </p>
    <p>– Pouco adecuado: ata 5 puntos.</p>
    <p>– Adecuado: desde 5,1 ata 10 puntos.</p>
    <p>– Moi adecuado: desde 10,1 ata 15 puntos.</p>
    <p>– Excelente: desde 15,1 ata 20 puntos.</p>
    <p>Aínda que non é obrigatorio acudir a máis dun centro, o equipo avaliador poderá valorar positivamente que a persoa candidata considere esta posibilidade, sempre que a complementariedade de centros supoña un elemento de mellora do plan de estadías, e nese sentido poderano reflectir na avaliación.</p>
    <p>4.2. Plan de traballo que se vai desenvolver durante a totalidade do programa: máximo 10 puntos. Valorarase a calidade, coherencia e viabilidade do plan de traballo en relación coa súa temática e cos obxectivos que se pretenden alcanzar.</p>
    <p>Concederanse ata un máximo de 6 puntos ao plan de traballo durante a fase de estadía (dous primeiros anos do contrato) e de 4 puntos na fase retorno (último ano do contrato).</p>
    <p>As solicitudes recibidas agruparanse na correspondente rama de coñecemento das cinco recollidas no Real decreto 1393/2007, isto é: Artes e Humanidades, Ciencias, Ciencias da Saúde, Ciencias Sociais e Xurídicas e Enxeñaría e Arquitectura.</p>
    <p>As persoas candidatas ordenaranse por orde decrecente de puntuación final respectando a porcentaxe de prazas establecida para cada rama de coñecemento no artigo 3 deste anexo. De entre as solicitudes presentadas por unha universidade do SUG así ordenadas, ata un máximo de 10 contarán co apoio da Comisión Fulbright, sempre e cando cumpran as condicións indicadas no artigo 2 deste anexo. </p>
    <p>Artigo 6. Procedementos de avaliación do rendemento</p>
    <p>1. Na fase de estadía:</p>
    <p>Un mes antes da finalización do contrato, as entidades beneficiarias remitirán un informe, xunto cunha memoria asinada pola persoa contratada e pola persoa responsable ou coordinadora do grupo, sobre o grao de cumprimento do plan de estadías. Este informe, ao cal se deberán engadir os certificados de ter realizado a estadía emitidos polos centros receptores, será avaliado segundo proceda pola Secretaría Xeral de Universidades ou pola Gain, que poderán contar co asesoramento de expertos externos.</p>
    <p>Será preciso obter unha avaliación positiva e realizar un mínimo de 21 meses de estadía nesta fase para poder acceder ao contrato na fase de retorno.</p>
    <p>No caso do persoal investigador que no momento da avaliación aínda non completase o mínimo de 21 meses de estadía, é posible obter unha avaliación positiva, condicionada a que se achegue o certificado actualizado do último período xunto co contrato retorno, para cumprir co indicado no artigo 3 deste anexo.</p>
    <p>O plan de estadía ten que realizarse integramente. Soamente por causas xustificadas e debidamente acreditadas se poderá acadar unha avaliación positiva cun cumprimento do período de estadía inferior aos 2 anos concedidos.</p>
    <p>2. Na fase de retorno:</p>
    <p>Unha vez finalizado o contrato, as persoas contratadas serán sometidas a unha avaliación da actividade investigadora desenvolvida. O proceso de avaliación será realizado por un equipo avaliador formado por persoas expertas de fóra do Sistema de I+D+i galego, coa colaboración da ACSUG, a partir da documentación que lles será requirida ás persoas contratadas. Para obter unha avaliación positiva deberán acadarse os criterios sinalados no anexo I da Resolución do 20 de xullo de 2005 (BOE do 26 de agosto) pola que se establecen os criterios de avaliación do programa I3. Estes criterios poderanse modular por proposta do equipo avaliador cando así o considere necesario nun ámbito ou contexto determinado. O marco temporal comprenderá o conxunto da traxectoria investigadora do persoal contratado, sen exceptuar ningún ano de actividade.</p>
    <p>Artigo 7. Dereitos e obrigas</p>
    <p>Son obrigas xerais da entidade contratante, sen prexuízo das derivadas da relación laboral que se estableza:</p>
    <p>a) Cumprir as condicións e obrigas establecidas nesta convocatoria.</p>
    <p>b) Formalizar un contrato de traballo de duración determinada con dedicación a tempo completo coa persoa candidata seleccionada.</p>
    <p>c) Proporcionarlle o apoio necesario e facilitarlle a utilización dos medios, instrumentos ou equipamentos que resultan precisos, para o normal desenvolvemento da súa actividade.</p>
    <p>d) Permitir a súa integración nos departamentos en que leven a cabo o seu labor. Os centros onde se integren estarán obrigados a garantirlles os dereitos e prestacións que ten o persoal do centro de similar categoría co obxecto de que cumpran as súas obrigas.</p>
    <p>O persoal investigador contratado ao abeiro destas axudas poderá prestar colaboracións complementarias en tarefas docentes, nos centros de destino durante o período de estadía ou na súa universidade no ano de retorno, por un máximo de 80 horas anuais, por pedimento propio e coa aprobación dos respectivos centros, respectando en todo caso a normativa vixente de incompatibilidades do persoal ao servizo das administracións públicas.</p>
    <p>e) Contratar un seguro de accidentes, de responsabilidade civil e, cando se trate de países sen concerto coa Seguridade Social española ou cando as coberturas deste concerto sexan insuficientes, un seguro de asistencia médica cuxo ámbito de cobertura inclúa o país de destino. Estes seguros deberán cubrir o período total de estadía efectiva.</p>
    <p>As persoas contratadas mediante estas axudas teñen as seguintes obrigas e dereitos:</p>
    <p>1. Cumprir as condicións e obrigas establecidas nesta convocatoria.</p>
    <p>2. Aterse ao réxime interno ou de funcionamento da institución en que desenvolvan as súas actividades, especialmente no relativo ás condicións de traballo e normas de prevención de riscos laborais.</p>
    <p>3. Poderán recibir bolsas que se convoquen para cubrir algunha das accións formativas que van realizar segundo o seu proxecto (asistencia a reunións, congresos, seminarios e cursos de especialización). Na fase de estadía, as persoas contratadas poderán recibir bolsas de axuda aos gastos de desprazamento e instalación sempre que sexan concordantes e coherentes co plan de estadías aprobado. Nestes casos, será preciso que a entidade beneficiaria presente na Secretaría Xeral de Universidades ou na Gain (segundo sexa o caso), para a súa autorización se procede, unha breve memoria descritiva da bolsa a que se opta asinada pola persoa contratada, xunto cun informe da persoa responsable ou coordinadora do grupo e outro da propia entidade en que estea contratada, con indicación expresa de que as ditas bolsas son compatibles co seu traballo e co contrato asinado.</p>
    <p>4. Presentar a memoria final da actividade a que se fai referencia no artigo 14.6.b) da convocatoria.</p>
    <p>As entidades beneficiarias e as persoas contratadas teñen como obriga específica de publicidade adoptar as medidas de difusión contidas no número 3 do artigo 15 da Lei 9/2007. En concreto, as entidades beneficiarias das axudas, así como as persoas contratadas con cargo a elas, deberán facer constar o cofinanciamento das actuacións con fondos da Xunta de Galicia. Para isto, nas accións de difusión, así como nos resultados da produción científica e calquera outra acción que se realice ao abeiro destas axudas, deberá figurar expresamente o cofinanciamento das actuacións con fondos do Programa de axudas á etapa posdoutoral da Xunta de Galicia (Consellería de Educación, Universidade e Formación Profesional ou da Gain, segundo sexa o caso), que irá acompañado, sempre que sexa posible, do escudo normalizado da Xunta de Galicia. Ademais, as persoas investigadoras que obteñan a condición de bolseiras Fulbright e as entidades beneficiarias deberán facer mención a esta condición.</p>
    <h2>ANEXO II</h2>
    <h3>Modalidade B</h3>
    <p>Artigo 1. Obxecto da axuda</p>
    <p>Axudas, en réxime de publicidade, obxectividade e concorrencia competitiva, da Consellería de Educación, Universidade e Formación Profesional e da Gain, de apoio á etapa de formación posdoutoral, co obxecto de dar continuidade á formación do persoal investigador que obtivo unha praza na modalidade A da convocatoria de 2016 do Programa de formación inicial da etapa posdoutoral, 2016, que acabaron o contrato e que acadaron unha avaliación positiva e para aquelas persoas investigadoras da convocatoria do ano 2014 ás cales, por circunstancias especiais, se lles concedese o aprazamento da avaliación, que completasen o programa e que acaden unha avaliación positiva, mediante o financiamento dun contrato de dous anos de duración nunha universidade do SUG.</p>
    <p>Artigo 2. Requisitos</p>
    <p>As persoas que contraten as distintas entidades con cargo a estas axudas deberán cumprir na data límite de presentación de solicitudes os seguintes requisitos:</p>
    <p>a) Ter sido seleccionadas na modalidade A da convocatoria de 2016 da etapa inicial de formación posdoutoral ou na convocatoria de 2014 e que por circunstancias especiais se lle concedese o aprazamento da avaliación.</p>
    <p>b) Que finalizasen o contrato.</p>
    <p>c) Que obtivesen unha avaliación positiva no dito programa.</p>
    <p>O contrato deberá desenvolverse na mesma entidade e pola mesma área en que a persoa contratada desenvolveu o seu contrato da etapa inicial de formación posdoutoral. Non se autorizarán cambios de praza e área durante a vixencia do contrato, agás por circunstancias sobrevidas de forza maior.</p>
    <p>Artigo 3. Contía e duración</p>
    <p>O número máximo de contratos que poderán formalizarse con cargo a estas axudas é de 20 para as universidades do SUG e 1 para as demais entidades, por un período máximo de dous anos, sen posibilidade de prórroga, e de acordo coa seguinte distribución:</p>
    <p>a) Un total de 38.000 euros anuais, incluíndo neste importe a retribución bruta anual e o pagamento dos custos sociais.</p>
    <p>b) Unha axuda complementaria por cada persoa contratada para o establecemento dunha liña propia de investigación coa seguinte desagregación por anualidades: 10.000 euros en 2020 e 2021 e 5.000 euros en 2022.</p>
    <p>Para que estes contratos sexan financiables será preciso que as persoas contratadas permanezan un mínimo de tres meses no programa.</p>
    <p>c) Un complemento a cada unha das universidades beneficiarias que se establece en 1.000 euros anuais por cada persoa contratada con cargo a estas axudas para cubrir os gastos asociados á contratación.</p>
    <p>Artigo 4. Documentación complementaria</p>
    <p>Ademais da sinalada nas bases da convocatoria deberá achegarse a seguinte documentación da persoa candidata a ser destinataria da axuda:</p>
    <p>a) Plan de traballo das actividades académico-investigadoras que propón realizar durante o período de contrato, con especial referencia á liña propia de investigación que se pretende establecer e ao seu orzamento, cunha extensión de 1.200-2.000 palabras e asinado pola persoa candidata.</p>
    <p>b) Currículo (CV) da persoa candidata a ser destinataria da axuda, preferentemente no modelo da páxina web https://cvn.fecyt.es/</p>
    <p>c) Documentos xustificativos dos méritos alegados, xunto coas copias ou enlaces ás publicacións ou documentos científico-técnicos, contribucións a congresos, etc. que se citen no CV, que se presentarán nun único documento pdf precedido dun índice. Sinalaranse de xeito expreso e detallado as melloras no CV durante o tempo de contrato no programa de formación posdoutoral. Durante calquera momento do procedemento, a Secretaría Xeral de Universidades ou a Gain, segundo corresponda, poderán solicitar ás entidades beneficiarias os comprobantes dos méritos alegados.</p>
    <p>Para os efectos do proceso de avaliación, só se terá en conta a información contida no CV na data de peche do prazo de presentación de solicitudes. Non será posible a actualización posterior da información contida nel. No caso de que se solicite aclaración ou emenda, a información que se achegue deberá referirse, como máximo, á data de peche do prazo de presentación de solicitudes.</p>
    <p>d) Memoria asinada pola persoa candidata relativa á actividade investigadora desenvolvida nos anos que foi contratada no programa de formación posdoutoral, cunha extensión de 2.000-3.000 palabras. Nesta memoria deberase facer fincapé expreso nos seguintes aspectos:</p>
    <p>d.1. Achegas en forma de artigos orixinais, libros ou capítulos de libro, sobre todo naquelas achegas en que a persoa candidata sexa responsable do traballo ou principal executora. Deberase facer unha breve recensión (de non máis de 500 palabras) da relevancia das achegas deste punto.</p>
    <p>d.2. Actividade da persoa candidata no seo de grupos de investigación, liñas de traballo e/ou obtención de financiamento en convocatorias públicas competitivas das administracións públicas ou de entidades privadas sen ánimo de lucro, sinalando, ademais, o seu grao de participación nestas accións.</p>
    <p>d.3. Patentes rexistradas, indicando as que están en explotación, e destacando especialmente a extensión da protección da patente nacional, europea ou polo Tratado de cooperación de patentes (PCT).</p>
    <p>d.4. Actividade formativa da persoa candidata, especialmente a relacionada coa formación de doutoras e doutores e a dirección de teses de doutoramento.</p>
    <p>e) Certificado da entidade solicitante en que conste que a persoa candidata foi contratada ao abeiro do programa de formación posdoutoral da convocatoria de 2016 e que finalizou o contrato ou que foi contratada ao abeiro da convocatoria de 2014 e que finalizou o seu contrato.</p>
    <p>Artigo 5. Avaliación e selección das solicitudes</p>
    <p>A avaliación e selección a que fai referencia o artigo 10 desta convocatoria realizarase, para cada rama de coñecemento e área temática sinaladas nas solicitudes, segundo as valoracións feitas por un equipo avaliador que estará formado por persoas expertas de fóra do SUG, coa colaboración da Axencia para a Calidade do Sistema Universitario de Galicia (ACSUG) e a partir da documentación indicada no artigo 4 deste anexo.</p>
    <p>O equipo avaliador outorgará a puntuación correspondente a cada persoa candidata de acordo cos criterios que se recollen na seguinte táboa, e será preciso obter unha puntuación igual ou superior a 75 puntos:</p>
    <table>
     <thead>
      <tr>
       <td>Criterio</td>
       <td>Puntuación máx.</td>
      </tr>
     </thead>
     <tbody>
      <tr>
       <td>Plan de traballo que a persoa candidata propón realizar durante o período de contrato.</td>
       <td>40</td>
      </tr>
      <tr>
       <td>Melloras no CV da persoa candidata durante a súa permanencia no programa posdoutoral.</td>
       <td>20</td>
      </tr>
      <tr>
       <td>Capacidade da persoa para liderar unha liña de investigación: potencialidade da persoa candidata para o liderado de grupos de investigación, establecemento dunha liña propia de traballo e obtención de financiamento en convocatorias públicas competitivas.</td>
       <td>30</td>
      </tr>
      <tr>
       <td>Capacidade da persoa candidata para cumprir ao final do seu contrato os criterios dos anexos I e II da Resolución do 20 de xullo de 2005 (BOE do 26 de agosto), referidos a toda a carreira investigadora, sen excluír ningún ano de actividade.</td>
       <td>10</td>
      </tr>
     </tbody>
    </table>
    <p>Artigo 6. Procedementos de avaliación do rendemento</p>
    <p>No último ano, as persoas contratadas serán sometidas a unha avaliación da actividade investigadora desenvolvida para os efectos de obtención do certificado de cumprimento dos requisitos de calidade de produción e actividade científico-tecnolóxica que impliquen unha traxectoria investigadora destacada. O proceso de avaliación será realizado por un equipo avaliador formado por persoas expertas de fóra do SUG, coa colaboración da ACSUG, a partir da documentación que lles será requirida ás persoas contratadas. Para obter unha avaliación positiva deberán acadarse os criterios sinalados nos anexos I e II da Resolución do 20 de xullo de 2005 (BOE do 26 de agosto) pola que se establecen os criterios de avaliación do programa I3. Estes criterios poderanse modular por proposta do equipo avaliador cando así o consideren necesario nun ámbito ou contexto determinado. O marco temporal comprenderá o conxunto da traxectoria investigadora do persoal contratado, sen exceptuar ningún ano de actividade.</p>
    <p>Artigo 7. Dereitos e obrigas</p>
    <p>Son obrigas xerais da entidade contratante, sen prexuízo das derivadas da relación laboral que se estableza:</p>
    <p>a) Cumprir as condicións e obrigas establecidas nesta convocatoria.</p>
    <p>b) Formalizar un contrato de traballo de duración determinada con dedicación a tempo completo coa persoa candidata seleccionada.</p>
    <p>c) Proporcionarlle o apoio necesario e facilitarlle a utilización dos medios, instrumentos ou equipamentos que resultan precisos para o normal desenvolvemento da súa actividade.</p>
    <p>d) Permitir a súa integración nos departamentos en que leven a cabo o seu labor. Os centros onde se integren estarán obrigados a garantirlles os dereitos e prestacións que ten o persoal do centro de similar categoría co obxecto de que cumpran as súas obrigas.</p>
    <p>O persoal investigador contratado ao abeiro destas axudas poderá prestar colaboracións complementarias en tarefas docentes relacionadas coa actividade de investigación proposta, ata un máximo de 80 horas anuais, por pedimento propio e coa aprobación da súa universidade, respectando en todo caso a normativa vixente de incompatibilidades do persoal ao servizo das administracións públicas.</p>
    <p>As persoas contratadas mediante estas axudas teñen os seguintes dereitos e obrigas:</p>
    <p>1. Cumprir as condicións e obrigas establecidas nesta convocatoria.</p>
    <p>2. Aterse ao réxime interno ou de funcionamento da institución en que desenvolva as súas actividades, especialmente no relativo ás condicións de traballo e normas de prevención de riscos laborais.</p>
    <p>3. Poderá recibir bolsas que se convocan para cubrir algunha das accións formativas que vai realizar segundo o seu proxecto (asistencia a reunións, congresos, seminarios e cursos de especialización).</p>
    <p>4. Presentar a memoria final da actividade a que se fai referencia no artigo 14.6.b) da convocatoria.</p>
    <p>As entidades beneficiarias e as persoas contratadas teñen como obriga específica de publicidade adoptar as medidas de difusión contidas no punto 3 do artigo 15 da Lei 9/2007. En concreto, as entidades beneficiarias das axudas, así como as persoas contratadas con cargo a elas, deberán facer constar o cofinanciamento das actuacións con fondos da Xunta de Galicia. Para isto, nas accións de difusión, así como nos resultados da produción científica e calquera outra acción que se realice ao abeiro destas axudas, deberá figurar expresamente o cofinanciamento das actuacións con fondos do Programa de axudas á etapa posdoutoral da Xunta de Galicia (Consellería de Educación, Universidade e Formación Profesional ou da Gain, segundo sexa o caso), que irá acompañado, sempre que sexa posible, do escudo normalizado da Xunta de Galicia.</p>

