---
date: '2019-02-13'
id: CA01-050219-0002
page: 9062
number: 31
agency: Consellería de Facenda
section: III. Outras disposicións.
title: >-
  ORDE do 4 de febreiro de 2019 pola que se establece o Plan de avaliación e
  seguimento do Plan estratéxico de Galicia 2015-2020 específico para o período
  de avaliación correspondente aos exercicios 2018, 2019 e 2020.
range: Orde
url: >-
  https://www.xunta.gal/dog/Publicados/2019/20190213/AnuncioCA01-050219-0002_gl.html
---
<p>O Plan estratéxico de Galicia 2015-2020 (PEG), aprobado polo Consello da Xunta de Galicia do 28 de xaneiro de 2016, establece que a vontade do Goberno de Galicia, apoiada na experiencia de implementación de plans estratéxicos pasados, é que o PEG non remate coa súa aprobación senón que continúe vivo ao longo da súa vixencia e sexa obxecto de seguimento, avaliación e modificación, para o cal se deberán adoptar as medidas precisas para paliar as desviacións na súa execución, ou ben adaptarse a novos retos que poidan xurdir no vindeiro quinquenio.</p>
    <p>O punto terceiro da parte de avaliación define o Plan de avaliación e seguimento do PEG (PASPEG, en diante) e regula os seus elementos substanciais, obxectivo xeral e específicos, alcance, ámbito temporal, estrutura do plan e resumo das avaliacións e actuacións de seguimento, propostas, principios de avaliación, gobernanza do PASPEG, informes de avaliación e seguimento, e revisión e modificación. </p>
    <p>Ao abeiro do antedito punto aprobouse a Orde do 30 de xuño de 2016 pola que se establece o Plan de avaliación e seguimento do Plan estratéxico de Galicia 2015-2020, específico para o período de avaliación 2016/2017, que definiu as condicións particulares de realización das actuacións de avaliación e seguimento do devandito plan e que se desenvolveron en 2017 e 2018. Os informes de seguimento realizados poden obterse na web do PEG, http://www.planestratexico.gal/seguimento.</p>
    <p>Segundo o devandito sistema de gobernanza, como autoridade de avaliación do PEG, corresponde á persoa titular da consellería competente en materia de planificación económica establecer e manter un sistema de rexistro de datos dos indicadores non financeiros que nutra de información á avaliación e seguimento do PEG. Cómpre agora establecer o Plan específico de avaliación do PEG desde 2018 ata o remate da súa vixencia en 2020.</p>
    <p>Como unidade de coordinación das actuacións de avaliación e seguimento, a Dirección Xeral de Planificación e Orzamentos da Consellería de Facenda define os modelos de execución anual en que se concreten as actuacións de seguimento e convoca a rede de avaliación e seguimento do PEG. </p>
    <p>A responsabilidade principal no sistema de avaliación do PEG 2015-2020 corresponde á devandita dirección xeral, a través da Subdirección Xeral de Planificación, tal e como establece o Decreto 30/2017, do 30 de marzo, que define a estrutura e as funcións da consellería. Ademais, o devandito centro directivo coordina os provedores de datos, para garantir a súa axeitada dispoñibilidade e a súa obtención no momento preciso para o desenvolvemento das avaliacións programadas.</p>
    <p>Na súa virtude, en uso das facultades que me confire o artigo 38 da Lei 1/1983, do 22 de febreiro, de normas reguladoras da Xunta e da súa Presidencia, ao abeiro das competencias establecidas no Decreto 30/2017, do 30 de marzo, polo que se establece a estrutura orgánica da Consellería de Facenda, así como no Plan estratéxico de Galicia 2015-2020,</p>
    <h2>DISPOÑO:</h2>
    <p>Artigo 1. <em>Obxecto da orde</em></p>
    <p>1. A presente orde ten por obxecto establecer o Plan de avaliación e seguimento do Plan estratéxico de Galicia 2015-2020, específico para o período de avaliación 2018/2020, e delimitar o alcance e o contido das súas actuacións.</p>
    <p>2. Enténdese por período de avaliación, para os efectos desta orde, o ciclo completo de actuacións de xeración e recolla de datos e indicadores e de elaboración dos informes de avaliación e seguimento previstos para cada exercicio.</p>
    <p>Artigo 2. <em>Axentes encargados do desenvolvemento das actuacións de seguimento e avaliación</em></p>
    <p>1. Técnicos/as responsables de indicadores.</p>
    <p>En cada consellería, así como no ámbito dos órganos dependentes da Presidencia, son as persoas responsables da información relativa aos indicadores asociados aos obxectivos estratéxicos e operativos do PEG e teñen as seguintes funcións:</p>
    <p>– Mantemento e actualización dos indicadores de produtividade asociados aos proxectos de gasto dos obxectivos operativos en que se concretan os programas de gasto que xestiona cada servizo orzamentario.</p>
    <p>– Mantemento e actualización do sistema de indicadores de resultado asociado aos obxectivos estratéxicos a que contribúen os programas de gasto que xestiona cada servizo orzamentario.</p>
    <p>– Revisión dos datos dos indicadores recollidos nos informes de seguimento dos programas que teñan encomendados.</p>
    <p>– Colaboración coas persoas encargadas da avaliación do PEG na achega de calquera outro dato ou antecedente que resulte preciso para desenvolver con éxito as actuacións de avaliación e seguimento e na reformulación dos indicadores en cumprimento das recomendacións das correspondentes avaliacións.</p>
    <p>2. Responsables dos informes de seguimento.</p>
    <p>En cada consellería, así como no ámbito dos órganos dependentes da Presidencia, son as persoas responsables da xestión dos programas de gasto asociados aos obxectivos estratéxicos do PEG, é dicir, director/a técnico/a, secretario/a xeral, director/a xeral ou equivalente nas entidades públicas instrumentais. Desenvolverán as seguintes funcións:</p>
    <p>– Elaborar os informes de execución anual correspondentes para o seguimento do PEG 2015-2020.</p>
    <p>– Implementar as recomendacións recollidas nos devanditos informes ou explicar por que non se aplican.</p>
    <p>3. A rede de avaliación e seguimento do PEG.</p>
    <p>Estará dirixida pola persoa titular da Subdirección Xeral de Planificación e composta polos seguintes membros:</p>
    <p>– Dúas persoas en representación da Subdirección Xeral de Planificación, das cales unha actuará como secretario/a.</p>
    <p>– Unha persoa en representación de cada consellería, así como un representante da Secretaría Xeral da Presidencia, designada de entre o persoal responsable de indicadores.</p>
    <p>– Unha persoa en representación de cada un dos seguintes órganos ou entidades:</p>
    <p>• O Instituto Galego de Estatística.</p>
    <p>• A Secretaría Xeral de Igualdade.</p>
    <p>• A Dirección Xeral de Calidade e Avaliación Ambiental. </p>
    <p>• O Instituto de Estudos do Territorio.</p>
    <p>• A Dirección Xeral de Avaliación e Reforma Administrativa.</p>
    <p>No seu seo impulsaranse as actuacións de avaliación, mantemento de indicadores, coordinación técnica e dispoñibilidade de datos estatísticos. Ademais, terá a tarefa de acreditar, de ser o caso, a aplicación das recomendacións das avaliacións. </p>
    <p>4. Equipo avaliador.</p>
    <p>Estará composto por persoal independente dos servizos xestores dos programas avaliados, seleccionado de entre o persoal da Subdirección Xeral de Planificación. Poden solicitar a asistencia de persoal facultativo da propia Administración autonómica cando a especificidade do programa obxecto de avaliación así o requira. De xeito extraordinario, cando a escaseza de medios o xustifique, poderá recorrerse a avaliadores externos, sempre que se dispoña de crédito adecuado e suficiente.</p>
    <p>Consonte o sinalado no PEG, o equipo avaliador terá como función o seguimento dos resultados das avaliacións e informes de seguimento, así como a formulación de propostas para incorporar as súas conclusións e recomendacións á execución e xestión dos correspondentes programas.</p>
    <p>Artigo 3. <em>Sistema de rexistro de datos dos indicadores non financeiros do PEG</em> </p>
    <p>1. O sistema de rexistro de datos dos indicadores non financeiros do PEG é a base de datos informática que contén a información actualizada dos indicadores que reflictan o grao de avance na consecución dos obxectivos do plan.</p>
    <p>2. Os indicadores modificados ou revisados adecuaranse á correspondente ficha técnica.</p>
    <p>3. A persoa titular da Secretaría Xeral da Presidencia, así como a persoa titular da secretaría xeral técnica de cada consellería, nomeará, polo menos, un/unha técnico/a responsable de indicadores, que deberá recompilar e transmitir todos os datos precisos para o proceso de seguimento e avaliación referentes ás liñas de actuación do PEG que sexan obxecto da xestión da súa sección orzamentaria, na cal se encadrarán os entes instrumentais dependentes.</p>
    <p>4. Na ficha técnica de cada indicador figurarán as persoas responsables nomeadas ao abeiro do indicado no punto anterior.</p>
    <p>5. O persoal técnico responsable responde da obtención da información precisa para o mantemento dos indicadores, da carga de datos coa periodicidade indicada no punto sete e de asegurar a dispoñibilidade dos datos estatísticos que se inclúen nas operacións estatísticas da súa competencia, no que atinxe aos indicadores de produtividade e de resultados do PEG.</p>
    <p>6. O sistema contable xumco2 será a ferramenta informática que operará como rexistro dos indicadores de referencia, os seus valores obxectivo e realizado, e vincularaos cos indicadores financeiros.</p>
    <p>7. Os datos dos indicadores de resultado e produtividade actualizaranse no primeiro trimestre de cada ano para reflectir os datos do exercicio anterior. A Subdirección de Planificación poderá encargar aos/as técnicos/as responsables de indicadores as actuacións que coide pertinentes para verificar a fiabilidade dos indicadores actualizados.</p>
    <p>Artigo 4. <em>Informes que se elaborarán respecto aos exercicios 2018, 2019 e 2020</em></p>
    <p>1. Consonte o previsto no Plan de avaliación e seguimento do Plan estratéxico de Galicia 2015-2020, respecto a cada exercicio realizaranse informes de seguimento da evolución da xestión financeira e indicadores.</p>
    <p>2. Realizarase un informe por programa, obxectivo estratéxico e servizo con base no soporte informático desenvolvido para o efecto cos datos precargados no xumco2, para os efectos de elaboración do informe. Este deberá remitirse á dirección xeral competente en materia de planificación económica, para a súa avaliación e proposta de recomendacións, na primeira quincena do mes de abril do ano seguinte ao do exercicio correspondente.</p>
    <p>3. Os informes serán asinados polas persoas responsables do seguimento, que serán os da xestión dos respectivos programas, é dicir, cada director/a técnico/a, secretario/a xeral, director/a xeral ou equivalente nas entidades públicas instrumentais.</p>
    <p>4. A consellería competente en materia de planificación económica elaborará un informe resumo sobre o seguimento dos obxectivos do PEG.</p>
    <p>Artigo 5. <em>Informe resumo anual de seguimento dos obxectivos do PEG</em> </p>
    <p>O informe anual de seguimento do Plan estratéxico 2015-2020 incluirá:</p>
    <p>– Un informe sintético ou executivo cos principais avances acadados polas actuacións desenvolvidas ao abeiro do PEG 2015-2020 que conterá, así mesmo, unha análise dos obxectivos transversais e dos indicadores de contexto.</p>
    <p>– Un informe sobre o grao de avance da execución financeira.</p>
    <p>– Un informe co avance dos indicadores de resultados.</p>
    <p>– Un informe dos principais indicadores de produtividade, que consistirá nunha análise relativa ao grao de eficacia respecto dos valores previstos e unha análise da eficiencia, que relacione as realizacións de indicadores cos recursos financeiros mobilizados para a súa consecución.</p>
    <p>– Ademais, o informe conterá unha relación exhaustiva dos valores acadados polos indicadores, tanto de resultados e de produtividade como dos financeiros. Presentarán os valores acadados na anualidade correspondente, os valores acumulados desde 2015 dos indicadores de produtividade, así como a comparación cos valores previstos, e o grao de eficacia e eficiencia.</p>
    <p>O devandito informe elevarase ao Consello da Xunta para o seu coñecemento ao longo do mes de xullo do ano seguinte ao do exercicio correspondente. Neste informe figurarán como anexos os informes de seguimento de cada obxectivo estratéxico e programa de gasto.</p>
    <p>Artigo 6. <em>Información para avaliacións plurianuais</em> </p>
    <p>No seo das reunións da rede de avaliación e seguimento do PEG acordaranse as actuacións e os datos adicionais que haberá que recoller para a elaboración dos informes plurianuais de avaliación previstos no PASPEG 2015-2020.</p>
    <p>Disposición derradeira primeira</p>
    <p>Autorízase a Dirección Xeral de Planificación e Orzamentos para desenvolver as previsións contidas nesta orde.</p>
    <p>Disposición derradeira segunda</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 4 de febreiro de 2019</p>
    <footer><p>Valeriano Martínez García<br>Conselleiro de Facenda</p></footer>

