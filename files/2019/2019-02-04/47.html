---
date: '2019-02-04'
id: G0181-220119-0002
page: 7269
number: 24
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 22 xaneiro de 2019 polo que se somete ao trámite de información
  pública a separata para información pública do proxecto de construción do Plan
  de seguridade viaria de Galicia 2016-2020: mellora de seguridade viaria (MSV)
  na contorna de treitos de concentración de accidentes (TCA) na estrada PO-551,
  puntos quilométricos 21+100 a 23+000, de clave PO/17/148.06, así como a
  relación individual de bens, dereitos e propietarios afectados polo proxecto
  referenciado.
range: Anuncio
url: >-
  https://www.xunta.gal/dog/Publicados/2019/20190204/AnuncioG0181-220119-0002_gl.html
---
<p>Antecedentes:</p>
    <p>Para os efectos previstos no artigo 21.1 da Lei 8/2013, do 28 de xuño, de estradas de Galicia, sométese ao trámite de información pública o documento do Plan de seguridade viaria de Galicia 2016-2020: MSV na contorna de TCA na estrada PO-551, p.q. 21+100 a 23+000, de clave: PO/17/148.06. </p>
    <p>Téndose identificado como TCA no ano 2016 o treito da estrada PO-551 comprendido entre os puntos quilométricos 21+100 e 23+000, o obxecto do proxecto construtivo en redacción é a formulación de actuacións puntuais con que reducir e mesmo evitar, se for posible, a accidentalidade no treito considerado, situado nos concellos de Cangas e Moaña.</p>
    <p>Así, as principais actuacións propostas para minimizar o TCA, son intervencións puntuais definidas a partir dos problemas detectados na análise previa e encamiñados a mellora da seguranza viaria e da funcionalidade da propia estrada, tanto para o tráfico rodado como peonil. Estas actuacións son as seguintes:</p>
    <p>• Desde o p.q. 21+267 ao 21+352 ampliarase a sección transversal da estrada para executar unha beirarrúa de 2 m de ancho na marxe dereita, para dar continuidade á existente na saída do núcleo de Cangas e enlazar coa existente na glorieta do Gordo.</p>
    <p>• Entre os p.q. 21+400 e 21+600 substitúese o carril central por unha mediana cebreada, impedindo os xiros á esquerda.</p>
    <p>• Entre o p.q. 21+600 e o p.q. 21+670 regúlase o aparcadoiro existente na marxe esquerda.</p>
    <p>• Redución do ancho dos carrís de 3,50 metros a 3,20 metros entre os p.q. 21+600 e 21+830.</p>
    <p>• Mellora da intersección do p.q. 21+660 mediante a execución de cuñas de entrada e de saída en ambas as dúas marxes e construción de beirarrúas de 2 m de ancho ata o p.q. 21+740. Tamén se realiza o traslado do paso de peóns con semáforo do p.q. 21+700 e a construción dunha parada de autobús. </p>
    <p>• Mellora do trazado entre os p.q. 21+810 e 21+940 co aumento do raio da curva existente e execución dunha beirarrúa na marxe esquerda de 2 metros de ancho mínimo.</p>
    <p>• Execución dunha glorieta na intersección existente no p.q. 22+110 (intersección do Lidl), con beirarrúas, e a da marxe esquerda prolongarase cun ancho de 3,50 m ata o p.q. 2+270. Nesta zona tamén se proxectan dous pasos de peóns intelixentes (p.q. 22+090 e 22+220). </p>
    <p>• Entre os p.q. 22+440 e 22+540 realizarase o acondicionamento da antiga estrada coa execución de beirarrúas, a delimitación do carril e das prazas de estacionamento e do seu aproveitamento como parada de bus.</p>
    <p>• Para o cruzamento do p.q. 22+560 (cruzamento de Castroviejo) proxéctase unha cuña de entrada na marxe dereita e a xeración dunha pequena zona de amortecemento na marxe esquerda, xunto coa mellora da manobra de incorporación á vía principal mediante unha ampliación da sección actual.</p>
    <p>• No p.q. 22+810 procederase, na marxe esquerda, á modificación do cruzamento dobre actual mediante a execución dun enlace único coa estrada municipal e a disposición de beirarrúas co fin de dar continuidade ás existentes.</p>
    <p>• Entre os p.q. 22+880 e 22+920 na marxe dereita realizarase a ampliación da actual sección co fin de obter unha disposición máis segura da parada de bus existente, a execución dunha beirarrúa e dunha zona habilitada para os contedores de lixo. Na marxe esquerda desprázase a parada de autobús ao p.q. 22+820 e anchéase a beirarrúa existente.</p>
    <p>• Na intersección do p.q. 23+200 de acceso ao colexio, proxéctase unha rotonda cun raio interior de 4 m, beiravía de 1 m e carrís de 4 m cada un, beirarrúas de 2 m de ancho en ambas as marxes e dous pasos de intelixentes peóns.</p>
    <p>Considerando todo o exposto e o establecido na normativa vixente,</p>
    <h2>RESOLVO:</h2>
    <p>Primeiro. De acordo co establecido no artigo 21.1 da Lei 8/2013, do 28 de xuño, de estradas de Galicia, e no artigo 50 do Decreto 66/2016, do 26 de maio, polo que se aproba o Regulamento xeral de estradas de Galicia, o mencionado proxecto de trazado sométese ao trámite de información pública durante un período de trinta días hábiles, contados a partir do seguinte ao da publicación deste anuncio no <em>Diario Oficial Galicia</em>, para que as persoas que o consideren oportuno poidan formular por escrito, ante a Axencia Galega de Infraestruturas, as observacións que crean convenientes relativas á concepción global do trazado deseñado.</p>
    <p>Segundo. Que, simultaneamente ao trámite sinalado no parágrafo anterior, e para os efectos previstos no artigo 56.1 do Decreto do 26 de abril de 1957, polo que se aproba o Regulamento de expropiación forzosa, sométese a información pública a relación individual de bens, dereitos e propietarios afectados pola realización da obra correspondente, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa.</p>
    <p>Terceiro. A exposición ao público, para os efectos da presente resolución, realízase na Axencia Galega de Infraestruturas (San Caetano, s/n, 15781 Santiago de Compostela), no no Servizo de Infraestruturas de Pontevedra (avda. Mª Victoria Moreno, 43, 1º, 36071 Pontevedra), na Concello de Cangas (avenida Castelao, 2, 36940 Cangas, Pontevedra) e no Concello de Moaña (As Barxas, 2, 36950 Moaña, Pontevedra). Así mesmo, na páxina web da Consellería de Infraestruturas e Mobilidade (https://infraestruturasemobilidade.xunta.gal/organizacion/c/CIV_Axencia_Galega_de_Infraestruturas) atópase á disposición dos interesados o documento de separata do proxecto de construción.</p>
    <p>Santiago Compostela, 22 xaneiro de 2019</p>
    <footer><p>Francisco Menéndez Iglesias<br>Director da Axencia Galega Infraestruturas</p></footer>

