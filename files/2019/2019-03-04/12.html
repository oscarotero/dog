---
date: '2019-03-04'
id: O92-220219-0001
page: 12244
number: 44
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 21 de febreiro de 2019 pola que se dá publicidade do encargo a
  Tragsatec, ordenado por Resolución do 15 de febreiro de 2019 para a 
  realización de tarefas de apoio no estudo e avaliación de expedientes das
  axudas aos proxectos de investimento empresarial, convocatoria 2017, no marco
  do programa operativo Feder Galicia 2014-2020.
range: Resolución
url: >-
  https://www.xunta.gal/dog/Publicados/2019/20190304/AnuncioO92-220219-0001_gl.html
---
<p>En cumprimento do artigo 9.3 e 8.4 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, procédese a dar publicidade ao encargo a Tragsatec, ordenado por Resolución do conselleiro de Economía, Emprego e Industria do 15 de febreiro de 2019, para a realización de tarefas de apoio no estudo e avaliación de expedientes das axudas aos proxectos de investimento empresarial, convocatoria 2017, no marco do programa operativo Feder Galicia 2014-2020.</p>
    <p>1. A actividade obxecto de encarga é a realización de tarefas de apoio no estudo e avaliación de expedientes das axudas aos proxectos de investimento empresarial, convocatoria 2017, no marco do programa operativo Feder Galicia 2014-2020.</p>
    <p>2. Tragsatec cumpre cos requisitos establecidos nos artigos 6 e 32 da Lei 9/2017, do 8 de novembro, de contratos do sector público (en diante LCSP), por disposición expresa do establecido na disposición adicional vixésimo quinta do mesmo texto legal, tendo a consideración de medio propio instrumental das comunidades autónomas e poderes adxudicadores dela dependentes, como é o caso do Igape, e está obrigada a realizar, con carácter exclusivo, os traballos que estas lles encarguen na consecución dos seus obxectivos de interese público, nas materias sinaladas no número 2 da disposición adicional vixésimo cuarta da LCSP.</p>
    <p>A relación de Tragsatec coa Consellería de Economía, Emprego e Industria-Igape ten natureza instrumental e non contractual, e é de carácter interno, independente e subordinado, tal como resulta do artigo 2 do Real decreto 1072/2010, do 20 de agosto, polo que se desenvolve o réxime xurídico da Empresa de Transformación Agraria, Sociedade Anónima e das súas filiais. </p>
    <p>A Consellería de Economía, Emprego e Industria, a través do Igape, na súa condición de órgano competente e promotor das actuacións, exercerá en todo momento o control da execución do encargo, o cal non supón cesión de titularidade da competencia nin dos elementos substantivos do seu exercicio, sendo responsabilidade do órgano que ordena o encargo ditar os actos e resolucións que dean soporte ás tarefas materiais obxecto do encargo.</p>
    <p>Tragsatec actuará no desenvolvemento das actuacións obxecto de encomenda en calidade de entidade colaboradora na xestión de axudas públicas do Igape, ao prestar apoio no estudo e avaliación de expedientes das axudas aos proxectos de investimento empresarial, convocatoria 2017, no marco do programa operativo Feder Galicia 2014-2020, nos termos regulados no artigo 9, 12 e concordantes da Lei 9/2007, de subvencións de Galicia, e sen que esta colaboración se estenda á entrega e distribución de fondos.</p>
    <p>3. O prazo de execución dos traballos comezará coa orde de encargo dos traballos e estenderase por catro meses, podendo prorrogarse catro meses máis en caso de persistencia da necesidade da encarga. </p>
    <p>Santiago de Compostela, 21 de febreiro de 2019</p>
    <footer><p>Juan M. Cividanes Roger<br>Director xeral do Instituto Galego de Promoción Económica</p></footer>

