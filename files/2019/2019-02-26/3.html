---
date: '2019-02-26'
id: G0534-130219-0004
page: 11202
number: 40
agency: 'Consellería de Educación, Universidade e Formación Profesional'
section: III. Outras disposicións.
title: >-
  ORDE do 12 de febreiro de 2019 pola que se regula o réxime de axudas a centros
  privados concertados para a contratación de auxiliares de conversa coa
  finalidade de mellorar a competencia lingüística do alumnado en linguas
  estranxeiras.
range: Orde
url: >-
  https://www.xunta.gal/dog/Publicados/2019/20190226/AnuncioG0534-130219-0004_gl.html
---
<p>A Lei orgánica 2/2006, do 3 de maio, de educación, recolle os obxectivos formulados pola Unión Europea para que as linguas sexan un medio para a construción da cidadanía europea, co fin de favorecer a mobilidade entre as persoas e o intercambio cultural e lingüístico.</p>
    <p>Os decretos polos que se establecen os currículos das distintas etapas de educación infantil, primaria e secundaria obrigatoria outórganlle especial importancia ao desenvolvemento da competencia comunicativa, tanto da lingua propia como das linguas estranxeiras.</p>
    <p>Os centros plurilingües regúlanse pola Orde do 12 de maio de 2011 pola que se regulan os centros plurilingües na Comunidade Autónoma de Galicia e se establece o procedemento de incorporación de novos centros á Rede de centros plurilingües de Galicia.</p>
    <p>As sección bilingües regúlanse pola Orde do 12 de maio de 2011 pola que se regulan as seccións bilingües en centros sostidos con fondos públicos de ensino non universitario.</p>
    <p>Ao abeiro da Estratexia galega de linguas estranxeiras, EDUlingüe, continuadora do Plan de potenciación de linguas estranxeiras e dentro do marco das actuacións que está a desenvolver a Consellería de Educación, Universidade e Formación Profesional para o fomento do plurilingüismo nos centros docentes da Comunidade Autónoma de Galicia, unha das liñas prioritarias é a dotación de auxiliares de conversa aos centros plurilingües e a aqueles que dispoñen de seccións bilingües. En consecuencia, de conformidade co exposto e por proposta da Dirección Xeral de Educación, Formación Profesional e Innovación Educativa, como conselleira de Educación, Universidade e Formación Profesional,</p>
    <h2>ACORDO:</h2>
    <h2>CAPÍTULO I</h2>
    <h2>Disposicións xerais</h2>
    <p>Artigo 1. Obxecto e ámbito de aplicación</p>
    <p>O obxecto desta orde é regular o procedemento de solicitude e concesión de axudas, en réxime de concorrencia competitiva, a centros privados concertados de educación primaria e/ou de educación secundaria para a contratación de auxiliares de conversa coa finalidade de mellorar a competencia lingüística do alumnado en linguas estranxeiras.</p>
    <p>Esta convocatoria, para os efectos da súa identificación e acceso polas persoas interesadas, na sede electrónica da Xunta de Galicia, aos formularios de inicio, denomínase «Axudas a centros privados concertados para a contratación de auxiliares de conversa para mellorar a competencia lingüistíca do alumnado en linguas extranxeiras», co código de procedemento ED504E.</p>
    <p>Artigo 2. Financiamento e contía das axudas</p>
    <p>1. O financiamento das axudas previstas nesta orde efectuarase con cargo á partida orzamentaria 10.20.423A.482.0, por un importe máximo 400.000 € con cargo ao orzamento de 2019.</p>
    <p>2. De acordo co artigo 31.2 da Lei 9/2007, do 13 de xuño, de subvencións de Galicia, será posible ampliar o crédito se se produce unha xeración, ampliación ou incorporación de crédito, se existen remanentes doutras convocatorias financiadas con cargo ao mesmo crédito ou a créditos incluídos no mesmo programa ou en programas do mesmo servizo.</p>
    <p>En caso de que houbese posibilidade de ampliación de crédito, este incremento queda condicionado á declaración de dispoñibilidade do crédito como consecuencia das circunstancias antes sinaladas e, se for o caso, logo de aprobación da modificación orzamentaria que proceda.</p>
    <p>En caso de producirse este incremento, a ampliación de crédito publicarase nos mesmos medios que a convocatoria, sen que tal publicidade implique a apertura de prazo para presentar novas solicitudes nin o inicio de novo cómputo de prazo para resolver.</p>
    <p>3. Dado que esta convocatoria abrangue o labor do auxiliar de conversa durante o curso 2018/19, o orzamento desta convocatoria pode cubrir os gastos orixinados entre setembro de 2018 e xuño de 2019.</p>
    <p>4. A contía da axuda para cada centro determinarase en función da puntuación obtida no proxecto presentado de acordo cos criterios de valoración establecidos nos artigos 8 e 9 desta orde.</p>
    <h2>CAPÍTULO II</h2>
    <h2>Finalidade das axudas e requisitos para poder solicitalas</h2>
    <p>Artigo 3. Finalidade das axudas</p>
    <p>As axudas reguladas nesta orde poderán utilizarse para:</p>
    <p>1. A contratación de auxiliares de conversa, que realizarán funcións de apoio á docencia da lingua estranxeira no centro docente.</p>
    <p>2. A adquisición de material específico que sexa necesario para o desenvolvemento das clases de conversa, de carácter ordinario e non inventariable. Para a adquisición de material non poderá superarse o 10 % da axuda concedida.</p>
    <p>Artigo 4. Requisitos do centro e da persoa auxiliar</p>
    <p>Os centros privados concertados que desexen optar a estas axudas deberán cumprir os seguintes requisitos:</p>
    <p>1. Ter en funcionamento seccións bilingües ou ser centros plurilingües.</p>
    <p>2. Dispoñer dunha persoa auxiliar de conversa que teña como lingua materna a lingua vehicular estranxeira que se imparte na aula e que posúa unha diplomatura, licenciatura, unha titulación de grao ou equivalentes. Tamén poderán desenvolver esta función os estudantes que, tendo como lingua materna a lingua vehicular estranxeira que se imparte na aula, estean a cursar o último curso académico dos seus estudos universitarios de grao ou equivalentes.</p>
    <p>3. Formalizar un contrato coa persoa auxiliar de conversa, cunha duración non inferior a sete meses, de natureza laboral ou mercantil. No caso de persoas que desenvolvan esta función no marco de programas de formación vinculados a acordos con entidades ou organismos públicos e privados dos amparados polo Real decreto 1493/2011, do 24 de outubro, polo que se regulan os termos e condicións de inclusión no réxime xeral da Seguridade Social das persoas que participan en programas de formación, en desenvolvemento do previsto na disposición adicional terceira da Lei 27/2011, do 1 de agosto, sobre actualización, adecuación e modernización do sistema da Seguridade Social, deberán acreditar a existencia do acordo en que se encadra a actuación da persoa auxiliar e os termos do desenvolvemento das prácticas. Do mesmo xeito, aquelas persoas auxiliares que accedan cun visado de estudos deberán cumprir co artigo 38 do Real decreto 557/2011, do 20 de abril, polo que se aproba o Regulamento da Lei orgánica 4/2000, sobre dereitos e liberdades dos estranxeiros en España e a súa integración social, tras a súa reforma pola Lei orgánica 2/2009. Igualmente, será preciso que todas as persoas auxiliares de conversa e os centros educativos cumpran coa lexislación vixente.</p>
    <p>4. Non poderán ter a condición de beneficiarios das axudas previstas nesta orde os centros privados concertados en que se dea algunha das circunstancias previstas no artigo 10.2 e 3 da Lei 9/2007, do 13 xuño, de subvencións de Galicia.</p>
    <p>Para os efectos de simplificación da acreditación do cumprimento de obrigas coa consellería competente en materia de Facenda da Xunta de Galicia, coa Axencia Estatal de Administración Tributaria e coa Tesouraría Xeral da Seguridade Social, a entidade beneficiaria presentará a declaración responsable prevista no artigo 11 do Regulamento da citada Lei 9/2007, do 13 de xuño, de subvencións de Galicia, recollida no anexo I e II.</p>
    <h2>CAPÍTULO III</h2>
    <h2>Solicitude e prazos</h2>
    <p>Artigo 5. Documentación complementaria necesaria para a tramitación do procedemento</p>
    <p>Os centros docentes realizarán a solicitude no modelo que se xunta como anexo I desta orde, que acompañarán dun proxecto en que conste, como mínimo, a seguinte información:</p>
    <p>1. Razóns que motivan a contratación.</p>
    <p>2. Actividade/s que desenvolverán as persoas auxiliares de conversa.</p>
    <p>3. Número de alumnos e alumnas, por curso e nivel educativo, que serán atendidos polas persoas auxiliares de conversa.</p>
    <p>4. Datas de inicio e finalización do contrato da persoa auxiliar de conversa ou das prácticas no caso de programas de formación. En todo caso, o período de inicio e finalización estará comprendido entre o 1 de setembro de 2018 e o 30 de xuño de 2019.</p>
    <p>5. Horario semanal da persoa auxiliar no centro docente.</p>
    <p>A documentación complementaria deberá presentarse electronicamente. As persoas interesadas responsabilizaranse da veracidade dos documentos que presenten. Excepcionalmente, a Administración poderá requirir a exhibición do documento orixinal para o cotexo da copia electrónica presentada.</p>
    <p>Se algunha das persoas interesadas presenta a documentación complementaria presencialmente, requiriráselle para que a emende a través da súa presentación electrónica. Para estes efectos, considerarase como data de presentación aquela en que fose realizada a emenda.</p>
    <p>Sempre que se realice a presentación de documentos separadamente da solicitude deberase indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>Artigo 6. Forma e prazo de presentación</p>
    <p>As solicitudes presentaranse por medios electrónicos a través do formulario normalizado (anexo I) dispoñible na sede electrónica da Xunta de Galicia, https://sede.xunta.gal.</p>
    <p>Se se presenta a súa solicitude presencialmente, requiriráselle para que a emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda.</p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>O prazo de presentación de solicitudes será dun mes, contado a partir do día seguinte á publicación desta orde no Diario Oficial de Galicia. Entenderase como último día do prazo o correspondente ao mesmo ordinal do día da publicación. Se o último día de prazo for inhábil, entenderase prorrogado ao primeiro día hábil seguinte, e se no mes do vencemento non houber día equivalente ao inicial do cómputo, entenderase que o prazo expira o último do mes.</p>
    <p>Artigo 7. Trámites administrativos posteriores á presentación de solicitudes</p>
    <p>Todos os trámites administrativos que as persoas interesadas deban realizar durante a tramitación deste procedemento deberán ser realizados electronicamente accedendo á carpeta do cidadán da persoa interesada dispoñible na sede electrónica da Xunta de Galicia.</p>
    <h2>CAPÍTULO IV</h2>
    <h2>Procedemento para a adxudicación das axudas</h2>
    <p>Artigo 8. Criterios de valoración</p>
    <p>1. Para a baremación da documentación presentada teranse en conta os seguintes criterios:</p>
    <p>a) Número total de horas semanais de apoio da persoa auxiliar (máximo 6 puntos):</p>
    <p>1º. Ata 12 horas: 2 puntos.</p>
    <p>2º. Ata 24 horas: 4 puntos.</p>
    <p>3º. Máis de 24 horas: 6 puntos.</p>
    <p>b) Número de alumnos/as con apoio de auxiliar en todo o centro (máximo 5 puntos):</p>
    <p>1º. Ata 25 alumnos/as: 1 punto.</p>
    <p>2º. De 26 a 50 alumnos/as: 2 puntos.</p>
    <p>3º. De 51 a 100 alumnos/as: 3 puntos.</p>
    <p>4º. Máis de 100 alumnos/as: 5 puntos.</p>
    <p>c) Contar con programas de plurilingüismo: (máximo 16 puntos).</p>
    <p>1º. Ser centro plurilingüe en primaria e/ou secundaria: 10 puntos.</p>
    <p>2º. Desenvolver o programa Plurinfantil: 2 puntos.</p>
    <p>3º. Desenvolver o programa PluriBach: 2 puntos.</p>
    <p>4º. Desenvolver o programa PluriFP: 2 puntos.</p>
    <p>d) Contar con seccións bilingües no centro (máximo 3 puntos):</p>
    <p>1º. 1 ou 2 seccións: 1 punto.</p>
    <p>2º. De 3 a 5 seccións: 2 puntos.</p>
    <p>3º. Máis de 5 seccións: 3 puntos.</p>
    <p>e) Número de alumnos e alumnas pertencentes a todas as seccións bilingües e/ou aulas plurilingües do centro, (máximo 3 puntos):</p>
    <p>1º. De 10 a 30 alumnos/as: 1 punto.</p>
    <p>2º. De 31 a 180 alumnos/as: 2 puntos.</p>
    <p>3º. Máis de 180 alumnos/as: 3 puntos.</p>
    <p>2. En caso de empate, os desempates resolveranse aplicando sucesivamente os seguintes criterios:</p>
    <p>a) Alínea a): maior número de horas semanais de apoio.</p>
    <p>b) Alínea e): maior número de alumnos e alumnas pertencentes a todas as seccións bilingües e/ou aulas plurilingües do centro.</p>
    <p>Artigo 9. Dotación económica por puntuación</p>
    <p>1. Segundo a puntuación acadada polo proxecto, concederanse as seguintes subvencións:</p>
    <p>a) Proxectos cunha valoración de 14 ou máis puntos: 6.000 €.</p>
    <p>b) Proxectos cunha valoración de 13 puntos: 5.500 €.</p>
    <p>c) Proxectos cunha valoración de 12 puntos: 5.000 €.</p>
    <p>d) Proxectos cunha valoración de 11 puntos: 4.500 €.</p>
    <p>e) Proxectos cunha valoración de 10 puntos: 4.000 €.</p>
    <p>f) Proxectos cunha valoración de 9 puntos: 3.500 €.</p>
    <p>g) Proxectos cunha valoración de 8 puntos: 3.000 €.</p>
    <p>2. Os centros con proxectos que non acaden unha puntuación mínima de 8 puntos quedan excluídos.</p>
    <p>3. Dadas as limitacións orzamentarias establecidas no artigo 2 desta orde, poden non recibir subvención centros docentes que alcancen unha puntuación superior á mínima.</p>
    <p>4. O máximo da axuda para a contratación ou contraprestación económica dunha persoa auxiliar de conversa non superará os 6.000 € por centro docente.</p>
    <p>5. Nunca se concederá axuda para a contratación ou contraprestación económica de máis dunha persoa auxiliar de conversa por centro docente.</p>
    <p>Artigo 10. Comisión de valoración</p>
    <p>1. A valoración das solicitudes realizaraa unha comisión, integrada polos seguintes membros:</p>
    <p>a) Presidente/a: a persoa titular da Dirección Xeral de Educación, Formación Profesional e Innovación Educativa ou persoa en quen delegue.</p>
    <p>b) Vogais: dous vogais, con categoría de subdirector/a xeral, xefe/a de servizo ou membros da Inspección Educativa.</p>
    <p>c) Unha persoa funcionaria da Consellería de Educación, Universidade e Formación Profesional, que actuará como secretario/a, con voz e sen voto.</p>
    <p>2. A percepción de asistencias desta comisión de selección atenderá á categoría correspondente segundo o disposto no Decreto 144/2001, do 7 de xuño, sobre indemnizacións por razóns do servizo ao persoal con destino na Administración autonómica de Galicia.</p>
    <h2>CAPÍTULO V</h2>
    <h2>Resolución</h2>
    <p>Artigo 11. Resolución provisional</p>
    <p>Valoradas as solicitudes, a Dirección Xeral de Educación, Formación Profesional e Innovación Educativa publicará no portal educativo http://www.edu.xunta.gal a proposta de resolución provisional, co importe asignado a cada centro. A exposición abrirá un prazo de dez días naturais para efectuar reclamacións ou renuncias á concesión das axudas ante a persoa que exerza a presidencia da comisión.</p>
    <p>Artigo 12. Resolución definitiva</p>
    <p>1. Analizadas e resoltas as reclamacións presentadas contra a resolución provisional, o director xeral de Educación, Formación Profesional e Innovación Educativa elevará á conselleira de Educación, Universidade e Formación Profesional a proposta de resolución definitiva, na cal se sinalará a concesión ou a denegación das axudas, así como, se é o caso, a exclusión daqueles centros docentes que non reúnan algún dos requisitos da convocatoria.</p>
    <p>2. A resolución definitiva será ditada pola conselleira de Educación, Universidade e Formación Profesional e publicarase no portal educativo http://www.edu.xunta.gal e no Diario Oficial de Galicia no prazo máximo de tres meses, contado desde o remate do prazo de solicitude.</p>
    <p>3. Contra esta resolución, que pon fin á vía administrativa, poderase interpoñer recurso potestativo de reposición ante a conselleira de Educación, Universidade e Formación Profesional no prazo dun mes, contado a partir do día seguinte ao da publicación no Diario Oficial de Galicia, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas ou, directamente, un recurso contencioso-administrativo, no prazo de dous meses, e ante o Tribunal Superior de Xustiza de Galicia, conforme os artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa.</p>
    <p>4. Se transcorre o prazo máximo que se sinala no parágrafo segundo deste artigo sen que se publique a resolución definitiva, os centros solicitantes poderán entender desestimadas, por silencio administrativo, as súas solicitudes, para os efectos de interpoñer os recursos que proceda.</p>
    <p>5. De conformidade co artigo 17 da Lei 1/2016, do 18 de xaneiro, de transparencia e bo goberno, e co artigo 15 da Lei 9/2007, do 13 de xuño, de subvencións de Galicia, a consellería responsable da iniciativa publicará na súa páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, puideren impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>En virtude do disposto no artigo 4 da Lei 1/2016, do 18 de xaneiro, de transparencia e bo goberno, as persoas físicas e xurídicas beneficiarias de subvencións están obrigadas a suministrar á Administración, ao organismo ou á entidade das previstas no artigo 3.1 da Lei 1/2016 á que se atopen vinculadas, logo de requirimento, toda a información necesaria para o cumprimento por aquela das obrigas previstas no título I da citada lei.</p>
    <p>Por outra parte, de conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, transmitirase á Base de datos nacional de subvencións a información requirida por esta, o texto da convocatoria para a súa publicación na citada base e o seu extracto no Diario Oficial de Galicia.</p>
    <p>Artigo 13. Renuncias</p>
    <p>1. Os centros docentes poderán renunciar á axuda nos dez días naturais seguintes á publicación da resolución provisional.</p>
    <p>2. Se un centro renunciase á axuda despois deste prazo, non poderá concorrer á concesión desta nos dous cursos seguintes ao correspondente a esta convocatoria.</p>
    <p>Artigo 14. Notificacións</p>
    <p>1. As notificacións de resolucións e actos administrativos practicaranse só por medios electrónicos, nos termos previstos na normativa reguladora do procedemento administrativo común.</p>
    <p>2. As notificacións electrónicas realizaranse mediante o Sistema de notificación electrónica de Galicia-Notifica.gal dispoñible a través da sede electrónica da Xunta de Galicia (https://sede.xunta.gal). Este sistema remitirá ás persoas interesadas avisos da posta á disposición das notificacións á conta de correo electrónico e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>3. Neste caso as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e do sector público autonómico. En todo caso, a Administración xeral poderá, de oficio, crear o indicado enderezo, para os efectos de asegurar o cumprimento polas persoas interesadas da súa obriga de relacionarse por medios electrónicos.</p>
    <p>4. As notificacións entenderanse practicadas no momento en que se produza o acceso ao seu contido, entendéndose rexeitada cando transcorresen dez días naturais desde a posta á disposición da notificación sen que se acceda ao seu contido.</p>
    <p>5. Se o envío da notificación electrónica non é posible por problemas técnicos, a Administración xeral e do sector público autonómico practicará a notificación polos medios previstos na normativa reguladora do procedemento administrativo común.</p>
    <h2>CAPÍTULO VI</h2>
    <h2>Pagamentos</h2>
    <p>Artigo 15. Pagamento</p>
    <p>1. O pagamento da axuda farase ao remate do mes de setembro de 2019.</p>
    <p>2. O pagamento das axudas concedidas farase de conformidade co disposto no artigo 31 da Lei 9/2007, do 13 de xuño, polo que se desenvolve o procedemento de aprobación do gasto e pagamento de subvencións de Galicia.</p>
    <p>Artigo 16. Documentación</p>
    <p>1. Para o pagamento, o centro docente concertado terá que presentar:</p>
    <p>a) Facturas a nome do centro.</p>
    <p>b) Nóminas e outros documentos acreditativos dos gastos derivados da execución das actividades subvencionadas no ano 2018 e no 2019.</p>
    <p>c) Xustificación bancaria de que o pagamento do seu importe foi efectuado á persoa auxiliar de conversa.</p>
    <p>d) Anexo II, cumprimentado e asinado.</p>
    <p>2. Os documentos acreditativos dos gastos deberán reunir todos os requisitos exixidos pola normativa vixente. Se a xustificación está incompleta ou é incorrecta, pagarase unicamente a cantidade da axuda concedida correctamente xustificada.</p>
    <p>3. Para o pagamento o centro presentará, xunto cos documentos citados no punto 1 deste artigo e antes do 8 de setembro de 2019, a seguinte documentación:</p>
    <p>a) Un documento acreditativo conforme a persoa auxiliar de conversa ten como lingua materna a lingua vehicular estranxeira de aula.</p>
    <p>b) Un documento acreditativo dos estudos universitarios da persoa auxiliar de conversa.</p>
    <p>c) Unha memoria das actividades realizadas, asinada pola persoa representante legal do centro, conforme o proxecto presentado coa solicitude, que permita asegurar a relación directa dela cos xustificantes de gasto que se acheguen.</p>
    <p>4. Para os efectos do artigo 31.7 da Lei 9/2007, do 13 de xuño, deberá presentar a declaración responsable recollida no punto 4 do artigo 4 desta orde, no momento da solicitude e do pagamento.</p>
    <p>Artigo 17. Seguimento da actividade da persoa auxiliar de conversa</p>
    <p>A Dirección Xeral de Educación, Formación Profesional e Innovación Educativa realizará o seguimento do proxecto subvencionado a través dos servizos provinciais da Inspección Educativa. Para facer ese seguimento a Inspección Educativa realizará, como mínimo, unha visita no ano 2019. Nas visitas comprobarase que o desenvolvemento das actividades se axusta á programación subvencionada e, unha vez finalizado o seguimento, elaborarase un informe, que servirá para a posterior avaliación do aproveitamento da subvención.</p>
    <p>Artigo 18. Fiscalización e control</p>
    <p>1. Os centros beneficiarios quedarán obrigados a facilitar toda a información que lles sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e de control do destino das axudas.</p>
    <p>2. Así mesmo, a Consellería de Educación, Universidade e Formación Profesional poderá realizar, en calquera momento e ata transcorridos tres anos a partir da resolución de concesión das axudas, as comprobacións e avaliacións que considere oportunas sobre as actuacións realizadas e a xustificación.</p>
    <p>3. Os centros beneficiarios darán a axeitada publicidade do carácter público do financiamento das actividades que foron obxecto de subvención.</p>
    <p>Artigo 19. Perda do dereito ao cobramento da axuda</p>
    <p>1. O centro docente perderá o dereito ao cobramento da axuda polas seguintes causas:</p>
    <p>a) Xustificación de forma incompleta ou fóra de prazo.</p>
    <p>b) Incumprimento dos fins ou obxectivos para os cales se concedeu.</p>
    <p>c) Perda da capacidade xurídica ou de obrar, ou inhabilitación para ser beneficiario de subvencións e axudas públicas, nos termos previstos no artigo 10 da Lei 9/2007, do 13 de xuño, de subvencións de Galicia.</p>
    <p>2. De concedérselle outra subvención por esta mesma finalidade no prazo de vixencia desta convocatoria, a entidade terá que comunicalo á Administración, segundo dispón o artigo 11.d) da Lei 9/2007, do 13 de xuño, para que, en aplicación do seu artigo 17.3, o importe da subvención se minore, co fin de que, illadamente ou en concorrencia coas subvencións concedidas por outras administracións ou entes públicos ou privados, non supere o 100 % do investimento.</p>
    <p>3. No caso de que se revogue a axuda, o centro docente terá que reintegrar as cantidades percibidas e mais os xuros de mora xerados desde o momento do seu pagamento, nos termos que figuran nos artigos 33 a 38 da referida Lei 9/2007, do 13 de xuño.</p>
    <p>Artigo 20. Datos de carácter persoal</p>
    <p>Os datos persoais recadados neste procedemento serán tratados na súa condición de responsable pola Xunta de Galicia, Consellería de Educación, Universidade e Formación Profesional, coas finalidades de levar a cabo a tramitación administrativa que derive da xestión deste procedemento e a actualización da información e contidos da carpeta do cidadán.</p>
    <p>O tratamento dos datos baséase no cumprimento dunha misión de interese público ou no exercicio de poderes públicos, conforme a normativa recollida na ficha do procedemento incluída na Guía de procedementos e servizos, no propio formulario anexo e nas referencias recollidas en https://www.xunta.gal/informacion-xeral-proteccion-datos. Con todo, determinados tratamentos poderán fundamentarse no consentimento das persoas interesadas e esta circunstancia reflectirase no devandito formulario.</p>
    <p>Os datos serán comunicados ás administracións públicas, organismos e/ou entidades que participan neste plan no exercicio das súas competencias, cando sexa necesario para a tramitación e resolución dos seus procedementos ou para que os cidadáns poidan acceder de forma integral á información relativa a unha materia.</p>
    <p>Co fin de darlle a publicidade exixida ao procedemento, os datos identificativos das persoas interesadas serán publicados conforme o descrito na presente norma reguladora a través dos distintos medios de comunicación institucionais dos que dispón a Xunta de Galicia como diarios oficiais, páxinas web ou taboleiros de anuncios.</p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou, presencialmente, nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/proteccion-datos-persoais.</p>
    <h2>CAPÍTULO VII</h2>
    <h2>Disposicións derradeiras</h2>
    <p>Disposición derradeira primeira. Recursos</p>
    <p>Contra esta orde, que esgota a vía administrativa, os interesados poderán interpoñer recurso potestativo de reposición ante a persoa titular da Consellería de Educación, Universidade e Formación Profesional, no prazo dun mes contado a partir do día seguinte ao da súa publicación no Diario Oficial de Galicia, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou ben directamente un recurso contencioso-administrativo, no prazo de dous meses, ante o Tribunal Superior de Xustiza de Galicia.</p>
    <p>Disposición derradeira segunda. Competencias</p>
    <p>Facúltase a persoa titular da dirección xeral de Educación, Formación Profesional e Innovación Educativa para adoptar todas as actuacións e medidas que sexan necesarias para a execución e desenvolvemento do previsto nesta orde.</p>
    <p>Disposición derradeira terceira. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 12 de febreiro de 2019</p>
    <footer><p>Carmen Pomar Tojo<br>Conselleira de Educación, Universidade e Formación Profesional</p></footer>

