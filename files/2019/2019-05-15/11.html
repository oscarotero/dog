---
date: '2019-05-15'
id: O92-070519-0001
page: 23488
number: 92
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 7 de maio de 2019 pola que se dá publicidade á resolución de
  concesión dos premios e axudas aos proxectos piloto Industria 4.0 (III Piloto
  Industria 4.0) en Galicia, cofinanciados polo Fondo Europeo de Desenvolvemento
  Rexional con cargo ao programa operativo Feder Galicia 2014-2020.
range: Resolución
url: >-
  https://www.xunta.gal/dog/Publicados/2019/20190515/AnuncioO92-070519-0001_gl.html
---
<p>Mediante Resolución do 19 de xullo de 2018 (DOG nº 148, do 3 de agosto), publicáronse as bases reguladoras dos premios e axudas do Igape aos proxectos piloto Industria 4.0 (III Piloto Industria 4.0) en Galicia, cofinanciados polo Fondo Europeo de Desenvolvemento Rexional con cargo ao programa operativo Feder Galicia 2014-2020 e procedeuse á súa convocatoria en réxime de concorrencia competitiva.</p>
    <p>As ditas bases establecen no seu artigo 6.6 que a resolución será obxecto de publicación na páxina web do Igape no enderezo www.tramita.igape.es, ao cal se remite a presente resolución.</p>
    <p>En virtude do artigo 45.3 da Lei 39/2015, do 1 de outubro, do procedemento administrativo común das administracións públicas, e de conformidade coas facultades que teño conferidas,</p>
    <h2>RESOLVO:</h2>
    <p>Primeiro. Anunciar a publicación do texto completo da resolución definitiva do 6 de maio de 2019, de concesión dos premios e axudas do Igape aos proxectos piloto Industria 4.0 (III Piloto Industria 4.0) en Galicia, cofinanciados polo Fondo Europeo de Desenvolvemento Rexional con cargo ao programa operativo Feder Galicia 2014-2020, no enderezo www.tramita.igape.es (epígrafe «Consulta de resolucións definitivas» http://www.igape.es/gl/oficina-virtual/resolucions-definitivas). O texto completo da resolución non se publica no DOG na súa integridade en virtude da cautela prevista no artigo 46 da Lei 39/2015, do 1 de outubro, do procedemento administrativo común das administracións públicas.</p>
    <p>Habilítase un prazo de 10 días naturais desde o día seguinte ao da publicación desta resolución, para que os interesados accedan á oficina virtual do Igape, no enderezo www.tramita.igape.es (epígrafe «Consulta de resolucións definitivas» http://www.igape.es/gl/oficina-virtual/resolucions-definitivas), utilizando o seu NIF e o código IDE do expediente, para descargar a súa resolución individual. Transcorrido o devandito prazo desde a posta á disposición da resolución individual sen que se acceda ao seu contido, entenderase rexeitada.</p>
    <p>Os premios financiaranse con cargo a fondos propios da Xunta de Galicia.</p>
    <p>As axudas ás pemes fináncianse no marco do programa operativo Feder Galicia 2014-2020, que ten unha taxa de cofinanciamento Feder do 80 %, e compútase como cofinanciamento nacional o investimento privado elixible dos beneficiarios polo 20 % restante e, en particular:</p>
    <p>Obxectivo temático 03, mellorar a competitividade das pemes, do sector agrícola (no caso do Feader) e do sector da pesca e a acuicultura (no caso do Femp).</p>
    <p>Prioridade de investimento 03.04, apoio á capacidade das pemes para crecer nos mercados rexionais, nacionais e internacionais e nos procesos de innovación.</p>
    <p>Obxectivo específico 03.04.01, promover o crecemento e a consolidación das pemes, en particular mellorando o seu financiamento, tecnoloxía e acceso a servizos de apoios avanzados; incluíndo os sectores agrícola pesqueiro, mariño, marítimo, turístico, cultural, comercial (….).</p>
    <p>Campo de intervención CE001, investimento produtivo xenérico en pemes.</p>
    <p>Liña de actuación 07, apoio financeiro a proxectos de investimento empresarial.</p>
    <p>En cumprimento da normativa aplicable a este fondo, en particular, o Regulamento (UE) nº 1303/2013 do Parlamento e do Consello, do 17 de decembro de 2013, e o Regulamento (UE) nº 1301/2013 do Parlamento Europeo e do Consello, do 17 de decembro de 2013, sobre o Fondo Europeo de Desenvolvemento Rexional, así como a súa normativa comunitaria, estatal e autonómica de desenvolvemento.</p>
    <p>A concesión desta axuda supón a aceptación do beneficiario para ser incluído na lista pública de operacións prevista no artigo 115.2 do Regulamento (UE) nº 1303/2013. Así mesmo, o beneficiario deberá cumprir os requisitos de publicación e comunicación en relación coa publicidade do financiamento, de conformidade co previsto no anexo XII, número 2.2 do devandito Regulamento (UE) nº 1303/2013. </p>
    <p>Segundo. As resolucións individuais, segundo o establecido no punto primeiro, esgotan a vía administrativa e contra elas poderán interpoñerse recurso contencioso-administrativo ante os xulgados do contencioso-administrativo de Santiago de Compostela, no prazo de dous meses contados a partir do día seguinte ao acceso á resolución individual, ou a partir do día hábil seguinte ao de finalización do prazo sen acceder ao seu contido. Non obstante, previamente poderá interpoñer recurso de reposición ante a persoa titular da Dirección Xeral do Igape, dentro do prazo dun mes contado a partir do día seguinte ao acceso á resolución individual, ou a partir do día hábil seguinte ao de finalización do prazo sen acceder ao seu contido.</p>
    <p>Santiago de Compostela, 7 de maio de 2019</p>
    <footer><p>Juan Cividanes Roger<br>Director xeral do Instituto Galego de Promoción Económica</p></footer>

