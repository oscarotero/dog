---
date: '2019-05-15'
id: G0532-070519-0004
page: 23424
number: 92
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 22 de febreiro de 2019, da Dirección Xeral de Ordenación do
  Territorio e Urbanismo, de aprobación definitiva da modificación puntual das
  normas subsidiarias de planeamento do concello de Maside, no núcleo rural de
  Lovada.
range: Resolución
url: >-
  https://www.xunta.gal/dog/Publicados/2019/20190515/AnuncioG0532-070519-0004_gl.html
---
<p>O Concello de Maside remite o expediente de referencia para a súa aprobación definitiva, conforme o disposto na disposición adicional segunda da Lei 9/2002, de ordenación urbanística e protección do medio rural de Galicia (LOUG).</p>
    <p>Analizada a documentación achegada polo concello e vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>I.1. O Concello de Maside dispón actualmente de normas subsidiarias de planeamento (NSP), aprobadas definitivamente o 29.10.1985, con once modificacións puntuais. </p>
    <p>I.2. A tramitación da modificación puntual foi a seguinte:</p>
    <p>• Constan informes municipais técnico e xurídico do 23.4.2015. </p>
    <p>• O Concello Pleno do 27.4.2015 aprobou inicialmente a modificación puntual e someteuna a información pública durante un mes mediante anuncios en <em>La Región</em> do 23.5.2015, <em>La Voz de Galicia</em> do 26.5.2015 e no DOG do 18.6.2015. </p>
    <p>Durante o período de exposición non se presentou ningunha alegación.</p>
    <p>• Deuse audiencia aos municipios limítrofes de Punxín, Amoeiro, O Carballiño, San Cristovo de Cea e San Amaro, sen que conste contestación ningunha.</p>
    <p>• Consta informe favorable do 10.8.2015 da Dirección Xeral de Telecomunicacións e Tecnoloxías da Información do Ministerio de Industria, Enerxía e Turismo.</p>
    <p>• Constan informes desfavorable do 20.1.2016, e favorable, do 11.7.2016, da Dirección Xeral do Patrimonio Cultural.</p>
    <p>• Consta informe desfavorable do 4.4.2016 e favorable condicionado do 19.9.2016, da Confederación Hidrográfica Miño-Sil.</p>
    <p>• Consta solicitude de informe do 17.7.2015 a Augas de Galicia, sen que conste contestación. </p>
    <p>• O Concello Pleno do 28.9.2016 aprobou provisionalmente a modificación puntual, coas modificacións requiridas nos informes sectoriais sinalados.</p>
    <p>• O 22.12.2016 o Servizo de Urbanismo de Ourense da CMAOT ditou requirimento ao concello de Maside sinalando unha serie de deficiencias para emendar.</p>
    <p>• O Concello Pleno do 6.4.2017 aprobou de novo provisionalmente a modificación puntual das NSPM de Maside no núcleo rural de Lovada.</p>
    <p>• O 10.11.2017 a Dirección Xeral de Ordenación do Territorio e Urbanismo ditou requirimento ao concello para a emenda de deficiencias.</p>
    <p>• O Concello Pleno do 7.2.2018 aprobou de novo provisionalmente a modificación puntual das NSPM de Maside no núcleo rural de Lovada.</p>
    <p>II. Análise e consideracións.</p>
    <p>II.1. O ámbito de actuación é o núcleo rural de Lovada e o seu contorno inmediato, e afecta segundo as NSP vixentes, solo de núcleos rurais (23.849 m2) e solo non urbanizable, hoxe rústico (14.484 m2). A superficie total é de 38.333 m2.</p>
    <p>II.2. O obxecto da modificación puntual é a redelimitación e a ordenación normativa do núcleo rural de Lovada, adaptando as súas determinacións ao contido da Lei 2/2016, do 10 de febreiro, do solo de Galicia (LSG).</p>
    <p>II.3. O 19.3.2016 entrou en vigor a Lei 2/2016, do 10 de febreiro, do solo de Galicia, que establece no punto 2 da disposición transitoria segunda que os plans en tramitación que nesa data xa tivesen aprobación inicial poderán continuar a súa tramitación segundo o teor da LOUG, aínda que as súas determinacións deberán adaptarse plenamente á Lei 2/2016. O documento adaptou as súas determinacións á LSG e continuou a súa tramitación conforme a LOUG.</p>
    <p>II.4. A delimitación proposta corrixida excluíu a parcela triangular situada ao norte da última parcela edificada, por non presentar características propias do solo de núcleo.</p>
    <p>Ao ámbito situado ao leste da delimitación, coas parcelas das edificacións 27 a 30, asignóuselle a categoría de solo de núcleo rural tradicional en vez da de núcleo rural común polas características morfolóxicas, a tipoloxía e a estrutura da propiedade.</p>
    <p>Conforme o establecido no artigo 24.5 da LSG incorporáronse á delimitación todas as vías contiguas ás parcelas edificables grafando as correspondentes aliñacións.</p>
    <p>II.5. Aínda que se corrixiu a memoria, deben excluírse as referencias a que Lovada non está recoñecido como núcleo rural no planeamento vixente ou a que se trata dunha nova delimitación: preámbulo (páx. 4 e 5); punto 2.6.-Conveniencia e xustificación da modificación (páx. 16 e 17); punto 3.2.-Clasificación de núcleo rural (páx. 19); punto 4.-Descrición dos obxectivos xerais e específicos (páx. 19 e 20); punto 5.1.-Diagnose da situación en ausencia da modificación do núcleo rural (páx. 20); punto 5.2.-Función da delimitación respecto da situación de partida (páx. 20); punto 7.2.-Delimitación do asentamento (páx. 22 e 26); punto 7.3.-Análise individualizado do asentamento. Existencia de asentamento (páx. 26); punto 7.7.-Recoñecemento de núcleo (páx. 34).</p>
    <p>II.6. No punto 7.2 da memoria -delimitación do asentamento- seguen transcribíndose parágrafos completos da disposición transitoria primeira da LOUG, como se fosen da LSG, o que leva a confusión e a establecer na normativa condicións edificatorias en función da LOUG, debendo adecualo integramente ás determinacións da LSG.</p>
    <p>II.7. No punto 8 da memoria -Normativa de aplicación no ámbito da delimitación proposta- segue sobrando o número 8.2.-Condicións xerais para as vivendas unifamiliares illadas-. As condicións das vivendas illadas débense establecer nas condicións particulares das dúas categorías de solo de núcleo rural que se propoñen.</p>
    <p>Na ordenanza de solo de núcleo rural común, tendo en conta que o tipo de edificación previsto é exento, a condición de fondo máximo previsto será de aplicación unicamente nas excepcións previstas no punto «sistema de ordenación». Os recuamentos previstos no punto «separación a lindes» serán de aplicación a todas as edificacións, incluídas as edificacións auxiliares, salvo as excepcións do punto «sistema de ordenación». </p>
    <p>A competencia para resolver sobre a aprobación definitiva dunha modificación puntual de planeamento xeral que teña por obxecto a delimitación do solo de núcleo rural corresponde á Dirección Xeral de Ordenación do Territorio e Urbanismo, de conformidade co disposto no artigo 78.2.c) en relación co artigo 83.6 da Lei 2/2016, do 10 de febreiro, do solo de Galicia, e co artigo 10 do Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, en relación co Decreto 177/2016, do 15 de decembro, polo que se establece a estrutura orgánica da Vicepresidencia e das consellerías da Xunta de Galicia modificado parcialmente polo Decreto 106/2018, do 4 de outubro.</p>
    <p>III. Resolución.</p>
    <p>Visto canto antecede, en virtude do establecido no artigo 78.2.c) en relación co artigo 83.6 da Lei 2/2016 (LSG),</p>
    <h2>RESOLVO:</h2>
    <p>1. Aprobar definitivamente a modificación puntual das normas subsidiarias de planeamento de Maside no núcleo rural de Lovada, condicionado á emenda das deficiencias sinaladas nos puntos II.5 a II.7.</p>
    <p>2. O Concello fará as correccións exixidas e elaborará un texto refundido conforme o establecido no artigo 62 da LSG; e elevarao de novo ante esta Dirección Xeral de Ordenación do Territorio e Urbanismo para a súa verificación formal e dilixencia.</p>
    <p>3. De conformidade co artigo 88 da Lei 2/2016, do 10 de febreiro, do solo de Galicia e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a delimitación no Rexistro de Planeamento Urbanístico de Galicia.</p>
    <p>4. De conformidade co disposto polos artigos 82 e 88.4 da Lei 2/2016, do 10 de febreiro, e 70 da Lei 7/1985, do 2 de abril, reguladora das bases de réxime local, o Concello deberá publicar a normativa da delimitación aprobada no <em>Boletín Oficial</em> da provincia, unha vez inscrita no Rexistro de Planeamento Urbanístico.</p>
    <p>5. Notifíquese ao Concello e publíquese no<em> Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>6. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 22 de febreiro de 2019</p>
    <footer><p>Mª Encarnación Rivas Díaz<br>Directora xeral de Ordenación do Territorio e Urbanismo</p></footer>

