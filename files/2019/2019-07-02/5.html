---
date: '2019-07-02'
id: G0424-210619-0011
page: 31040
number: 124
agency: 'Consellería de Economía, Emprego e Industria'
section: III. Outras disposicións.
title: >-
  EXTRACTO da Orde do 19 de xuño de 2019 pola que se establecen as bases
  reguladoras do programa do bono das persoas autónomas e se procede á súa
  convocatoria para o ano 2019 (código de procedemento TR341Q).
range: Orde
url: >-
  https://www.xunta.gal/dog/Publicados/2019/20190702/AnuncioG0424-210619-0011_gl.html
---
<p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. <em>Persoas e entidades beneficiarias</em></p>
    <p>Poderán ser beneficiarias das axudas reguladas nesta orde:</p>
    <p>1. As persoas traballadoras autónomas que estean de alta no réxime especial de autónomos ou en mutualidade de colexio profesional, que teñan domicilio fiscal en Galicia, que teñan unha antigüidade na realización efectiva dunha actividade empresarial ou profesional de maneira ininterrompida na data da solicitude da axuda por un prazo superior a 42 meses e que teñan un rendemento neto reducido dos rendementos de actividades económicas declarados na declaración do IRPF anual inferior a 30.000 euros e unha facturación mínima anual de 12.000 euros, IVE incluído, declarados no ano anterior ao da convocatoria.</p>
    <p>2. As sociedades de calquera clase e comunidades de bens con domicilio fiscal en Galicia e que cumpran os seguintes requisitos:</p>
    <p>a) Ter unha persoa autónoma societaria cunha antigüidade na realización efectiva dunha actividade empresarial ou profesional de maneira ininterrompida na data da solicitude da axuda por un prazo superior a 42 meses.</p>
    <p>b) Ter a empresa unha facturación mínima anual de 12.000 euros, IVE incluído, na última declaración realizada.</p>
    <p>c) Ter a empresa unha base impoñible no imposto de sociedades da última declaración realizada inferior a 30.000 euros. No caso de entidades que tributen en réxime de atribución de rendas, este importe de 30.000 euros referirase ao rendemento neto reducido dos rendementos de actividades económicas declaradas no IRPF.</p>
    <p>3. Quedan excluídos desta orde:</p>
    <p>a) Os familiares que, de maneira habitual, realizan traballos para persoas traballadoras autónomas ou mutualistas de colexio profesional e que non teñan a condición de persoas traballadoras por conta allea, conforme o establecido no artigo 1.3.e) do texto refundido da Lei do Estatuto dos traballadores, aprobado polo Real decreto lexislativo 2/2015, do 23 de outubro.</p>
    <p>b) As persoas que cobrasen a axuda do bono das persoas autónomas (código de procedemento TR341Q) nalgunha das dúas anteriores convocatorias.</p>
    <p>Segundo. <em>Obxecto</em></p>
    <p>Estas bases teñen por obxecto fixar os criterios e requisitos para a concesión de axudas do programa do bono das persoas autónomas, no ámbito da Comunidade Autónoma de Galicia.</p>
    <p>Terceiro. <em>Bases reguladoras</em></p>
    <p>Orde do 19 de xuño de 2019 pola que se establecen as bases reguladoras do Programa do bono das persoas autónomas e se procede á súa convocatoria para o ano 2019 (código de procedemento TR341Q).</p>
    <p>Cuarto. <em>Importe</em></p>
    <p>Para a concesión destas axudas destínanse catro millóns de euros (4.000.000 de euros).</p>
    <p>Quinta. <em>Prazo de presentación de solicitudes</em></p>
    <p>O prazo de presentación de solicitudes será dun mes a partir do día seguinte ao da publicación desta orde no <em>Diario Oficial de Galicia</em>. A aplicación informática da sede electrónica estará dispoñible desde as 9.00 horas do día seguinte ao da súa publicación no DOG ata as 23.59 horas do día de finalización do prazo.</p>
    <p>Santiago de Compostela, 19 de xuño de 2019</p>
    <footer><p>Francisco Conde López<br>Conselleiro de Economía, Emprego e Industria</p></footer>

