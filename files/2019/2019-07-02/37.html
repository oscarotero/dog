---
date: '2019-07-02'
id: G0426-190619-0003
page: 31184
number: 124
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 10 de xuño de 2019, do Xurado Provincial de Clasificación Montes
  Veciñais en Man Común de Ourense, polo que se publica a Resolución do 7 de
  xuño de 2019, relativa ao deslindamento entre as comunidades de montes
  veciñais en man común da Cidá e de Parada de Labiote, no concello do Irixo.
range: Anuncio
url: >-
  https://www.xunta.gal/dog/Publicados/2019/20190702/AnuncioG0426-190619-0003_gl.html
---
<p>Examinada a solicitude de conciliación formulada polos representantes dos MVMC da Cidá e de Parada de Labiote, no concello do Irixo, resultan os seguintes</p>
    <p>Feitos.</p>
    <p>Primeiro. Con data do 21 de marzo de 2018, o presidente da xunta reitora da parroquia da Cidá, presentou un escrito dirixido á Consellería de Medio Rural no que achegou documentación relativa a un deslindamento entre a CMVMC da parroquia da Cidá e a CMVMC da parroquia de Parada de Labiote, no concello do Irixo.</p>
    <p>Coa citada solicitude achegou unha certificación do acto de conciliación celebrado ante o xulgado de paz do Irixo; unha acta do levantamento topográfico do deslindamento; os certificados dos acordos das comunidades implicadas e unha memoria descritiva do deslindamento.</p>
    <p>Segundo. O informe do Servizo de Montes da Xefatura Territorial de Ourense de data 2 de novembro de 2018 indica que a solicitude foi realizada de acordo co artigo 53 da Lei 7/2012, de 28 de xuño, de montes de Galicia. </p>
    <p>O perímetro estremeiro atópase perfectamente definido mediante a acta de deslindamento e a planimetría que constan na documentación, constituíndo unha liña poligonal aberta conformada por vinte vértices dos cales se indican as coordenadas UTM.</p>
    <p>Consideracións legais e técnicas.</p>
    <p>Primeiro. A presente resolución dítase ao abeiro do artigo 53 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto na Lei 39/2015, do 1 de outubro, do procedemento administrativo común das administracións públicas.</p>
    <p>Segundo. O artigo 53 da Lei 7/2012, do 28 de xuño, de montes de Galicia recolle o procedemento que se debe seguir no deslindamento entre montes veciñais en man común e establece que o Xurado Provincial de Clasificación de Montes Veciñais en Man Común, logo do exame da documentación presentada, ditará resolución que será publicada no <em>Diario Oficial de Galicia</em> e será notificada ás comunidades interesadas.</p>
    <p>De acordo cos feitos e fundamentos de dereito expostos, o Xurado Provincial de Clasificación de Montes en Man Común acordou por unanimidade o día 13 de marzo de 2019:</p>
    <p>Aprobar o acto de conciliación acadado polas xuntas reitoras dos MVMC da Cidá e de Parada de Labiota, no concello do Irixo, de acordo co informe favorable do Servizo de Montes do día 2 de novembro de 2018.</p>
    <p>Contra esta resolución, que pon fin á vía administrativa, poderase interpoñer recurso potestativo de reposición perante o Xurado Provincial de Clasificación de Montes Veciñais en Man Común de Ourense no prazo dun mes, ou ben directamente recurso contencioso- administrativo perante o Xulgado do Contencioso-Administrativo de Ourense, no prazo de dous meses contados desde o día seguinte ao desta notificación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Ourense, 10 de xuño de 2019</p>
    <footer><p>Yago Borrajo Sánchez<br>Presidente do Xurado Provincial de Clasificación de Montes Veciñais<br>en Man Común de Ourense</p></footer>

