---
date: '2019-11-20'
id: G0427-121119-0001
page: 49418
number: 221
agency: Consellería do Mar
section: III. Outras disposicións.
title: >-
  ORDE do 11 de novembro de 2019 pola que se acorda a cesión en propiedade da
  embarcación Serra Barbanza, propiedade da Comunidade Autónoma de Galicia, á
  Asociación Cultural e Deportiva Bielas Sport.
range: Orde
url: >-
  https://www.xunta.gal/dog/Publicados/2019/20191120/AnuncioG0427-121119-0001_gl.html
---
<p>O Decreto 168/2015, do 13 de novembro (DOG núm. 221, do 19 de novembro), modificado polo Decreto 39/2018, do 5 de abril (DOG núm. 78, do 23 de abril), polo que se aproba a estrutura orgánica da Consellería do Mar, dispón que esta é o órgano da administración da Comunidade Autónoma ao cal lle corresponde propor e executar as directrices xerais do Goberno en materia de ordenación pesqueira en augas interiores, marisqueo, acuicultura, confrarías de pescadores/as e demais organizacións e asociacións dos/das profesionais do sector, de acordo co establecido no Estatuto de autonomía para Galicia e segundo os termos sinalados pola Constitución española.</p>
    <p>A Lei 5/2011, do 30 de setembro, do patrimonio da Comunidade Autónoma de Galicia, no seu artigo 82, permite a cesión gratuíta de bens da Comunidade Autónoma a outras administracións públicas, fundacións públicas e entidades sen ánimo de lucro, sempre que se dediquen a fins de utilidade pública ou interese social; queda así obrigado o cesionario a destinar os bens ao fin expresado no correspondente acordo.</p>
    <p> A Asociación Cultural e Deportiva Bielas Sport de Ribeira, con CIF G70036249 e inscrita no Rexistro de Asociacións co número 2004-7279-1, a través de escritos do 31.5.2019, 5.7.2019, 9.7.2019 e 26.9.2019, solicitou a cesión en propiedade dunha embarcación. </p>
    <p>A referida asociación destinará a embarcación a fins de utilidade pública ou interese social e de xeito especial, a actividades de apoio e seguridade en eventos náutico-deportivos (regatas, competicións de wíndsurf, travesías a nado...), así como á colaboración en emerxencias marítimas de ámbito local.</p>
    <p>En consecuencia, de conformidade co previsto no artigo 27, números 15 e 29, do Estatuto de autonomía de Galicia, e no uso das facultades que me confire a Lei 5/2011, do 30 de setembro, de patrimonio da Comunidade Autónoma de Galicia, e a Lei 1/1983, do 22 de febreiro, de normas reguladoras da Xunta e da súa presidencia,</p>
    <h2>DISPOÑO:</h2>
    <p>Artigo 1</p>
    <p>Acórdase a cesión en propiedade do seguinte ben á Asociación Cultural e Deportiva Bielas Sport de Ribeira:</p>
    <p>Nome da embarcación: Serra Barbanza.</p>
    <p>Matrícula: 8ªVI 5-2-91.</p>
    <p>Eslora: 13 m.</p>
    <p>Manga: 3,80 m.</p>
    <p>Puntal: 1,94 m.</p>
    <p>Arqueo: 19,13 TRB.</p>
    <p>Antigüidade: 1987.</p>
    <p>Material casco: P.R.F.V.</p>
    <p>2 motores: MAN D-2866 LE 405.</p>
    <p>Sistema propulsor: Jets Hamilton Mod. HJ362 (2).</p>
    <p>Artigo 2</p>
    <p>O ben citado no artigo 1 atópase desafectado do servizo público por Resolución da Consellería do Mar do 4 de xuño de 2019.</p>
    <p>Artigo 3</p>
    <p>A cesión sinalada no artigo anterior queda sometida ás seguintes cláusulas:</p>
    <p>a) De conformidade co establecido pola Lei 5/2011, do 30 de setembro, de patrimonio da Comunidade Autónoma de Galicia, no seu artigo 82, o ben cedido destinarao a entidade cesionaria a fins de utilidade pública ou interese social e, de maneira especial, a actividades de apoio e seguridade en eventos náutico-deportivos (regatas, competicións de wíndsurf, travesías a nado...), así como á colaboración en emerxencias marítimas de ámbito local.</p>
    <p>b) Coa cesión outórgase á Asociación Cultural e Deportiva Bielas Sport a propiedade do ben moble cedido.</p>
    <p>c) Serán a cargo da entidade cesionaria todos os gastos da conservación e mantemento do ben moble cedido.</p>
    <p>d) Tanto se o ben cedido non se aplicase aos fins sinalados, como se se descoidase ou utilizase con grave quebrantamento, ou se incumprisen as condicións do acordo, considerarase resolta a cesión e os bens reverterán á Comunidade Autónoma de Galicia, que terá dereito a percibir, logo de taxación pericial, o valor do detrimento ou deterioración que sufrisen.</p>
    <p>e) A entidade cesionaria realizará todos os trámites necesarios para o cambio de titularidade do ben cedido no rexistro marítimo da capitanía marítima correspondente, e correrán pola súa conta todos os gastos que estes orixinen.</p>
    <p>Artigo 4</p>
    <p>A cesión formalizarase mediante acta subscrita pola secretaria xeral técnica desta consellería ou funcionario/a en quen delegue, e nela deberá constar o acordo de cesión e a aceptación do cesionario.</p>
    <p>Artigo 5</p>
    <p>Corresponde á Consellería do Mar verificar a aplicación do ben cedido sinalado no artigo 1 ao fin para o que é cedido e pode adoptar para isto cantas medidas sexan necesarias.</p>
    <p>Disposición derradeira primeira</p>
    <p>A Consellería do Mar, a través da Secretaría Xeral Técnica, realizará os trámites necesarios para a efectividade de canto se dispón nesta orde.</p>
    <p>Disposición derradeira segunda</p>
    <p> Esta orde producirá efectos desde o día seguinte ao da súa publicación no Diario Oficial de Galicia.</p>
    <p>Santiago de Compostela, 11 de novembro de 2019</p>
    <footer><p>Rosa María Quintana Carballo<br>Conselleira do Mar</p></footer>

