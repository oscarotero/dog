---
date: '2019-06-26'
id: G1342-190619-0001
page: 30371
number: 120
agency: Consorcio Galego de Servizos de Igualdade e Benestar
section: VI. Anuncios. c) Outros anuncios.
title: >-
  RESOLUCIÓN do 19 de xuño de 2019 pola que se lle dá publicidade ao acordo de
  delegación de competencias no Comité Directivo deste consorcio.
range: Resolución
url: >-
  https://www.xunta.gal/dog/Publicados/2019/20190626/AnuncioG1342-190619-0001_gl.html
---
<p>O 2 de maio de 2019, a Asemblea Xeral do Consorcio Galego de Servizos de Igualdade e Benestar, en virtude do previsto nos artigos 16.1 e 16.6 dos estatutos deste consorcio (DOG núm. 131, do 7 de xullo de 2006), o artigo 9.1 da Lei 40/2015, de réxime xurídico do sector público, e o artigo 6.1 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e demais disposicións de xeral aplicación, adoptou o seguinte acordo: </p>
    <p>1. Delegar no Comité Directivo do Consorcio Galego de Servizos de Igualdade e Benestar a aprobación da conta xeral do Consorcio Galego de Servizos de Igualdade e Benestar.</p>
    <p>2. Esta delegación quedará suxeita ao seguinte réxime xurídico:</p>
    <p>a) Os actos e resolucións administrativas que se adopten facendo uso desta delegación deberán indicar expresamente esta circunstancia, con referencia ao número e á data da súa publicación no Diario Oficial de Galicia, e consideraranse ditadas polo órgano que a conferiu. </p>
    <p>b) En calquera momento, a Asemblea Xeral poderá avocar para si o coñecemento do asunto cuxa resolución lle corresponda por delegación ao Comité Directivo, cando haxa circunstancias de índole técnica, económica, social, xurídica ou territorial que o fagan conveniente, e así mesmo, poderá acordar a súa revogación. </p>
    <p>3. Este acordo entrará en vigor a partir do día seguinte ao da súa publicación no Diario Oficial de Galicia.</p>
    <p>Esta delegación competencial xustifícase pola necesidade de dar cumprimento á exixencia de aprobación da conta xeral nos prazos legalmente previstos, dotando os procedementos seguidos polo Consorcio da imprescindible seguridade xurídica e garantindo, ao mesmo tempo, a eficacia exixible a toda actuación administrativa, o que fai necesaria a delegación da competencia da Asemblea Xeral para a aprobación da conta xeral no Comité Directivo do Consorcio. </p>
    <p>O que se fai público para xeral coñecemento e en cumprimento do previsto no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no artigo 9.3 da Lei 40/2015, de réxime xurídico do sector público.</p>
    <p>Santiago de Compostela, 19 de xuño de 2019</p>
    <footer><p>Perfecto Rodríguez Muíños<br>Xerente do Consorcio Galego de Servizos de Igualdade e Benestar</p></footer>

