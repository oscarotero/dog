---
date: '2019-12-17'
id: G0424-261119-0007
page: 53484
number: 239
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 20 de novembro de 2019, da Dirección Xeral de Enerxía e Minas,
  pola que se autoriza o peche e desmantelamento do tramo comprendido entre a
  subestación de Atios e o apoio nº 12 da LAT 132 kV O Porriño-Frieira II,
  promovido por UFD Distribución Electricidad, S.A. (expediente IN407A
  2019/001-4).
range: Resolución
url: >-
  https://www.xunta.gal/dog/Publicados/2019/20191217/AnuncioG0424-261119-0007_gl.html
---
<p>Feitos:</p>
    <p>Primeiro. O 5.11.2007 a Dirección Xeral de Industria, Enerxía e Minas ditou resolución pola que se autorizou e se aprobou o proxecto de execución da infraestrutura eléctrica, promovida por Unión Fenosa Distribución, S.A., denominada LAT 132 kV O Porriño-Frieira II, repotenciación a 220 kV, tramo subestación Atios-apoio nº 12, no concello do Porriño (expediente IN407A 2007/257-4), que se publicou no <em>Diario Oficial de Galicia</em> do 20.12.2007.</p>
    <p>Esta infraestrutura eléctrica constitúe a terceira fase do proxecto de conexión a 220 kV entre as subestacións de Atios e Montouto, que foi dividido nas tres fases seguintes:</p>
    <p>• Fase 1ª: consistente na repotenciación a 220 kV da liña eléctrica a 132 kV O Porriño-Frieira II, tramo Montouto (apoio 90)-Frieira, que obtivo autorización administrativa e aprobación do proxecto de execución mediante Resolución do 3.6.2004 da Dirección Xeral de Industria, Enerxía e Minas (expedientes IN407 2003/727-4 e IN407A 2004/007-3), que se publicou no <em>Diario Oficial de Galicia</em> do 21.6.2004.</p>
    <p>• Fase 2ª: consistente na repotenciación a 220 kV da liña eléctrica a 132 kV O Porriño-Frieira II, tramo Montouto (apoio 91)-apoio 12, que obtivo autorización administrativa e aprobación do proxecto de execución mediante Resolución do 3.12.2007 da Dirección Xeral de Industria, Enerxía e Minas (expediente IN407A 2007/001), que se publicou no <em>Diario Oficial de Galicia</em> do 31.3.2008.</p>
    <p>• Fase 3ª: consistente na conexión a 220 kV entre a subestación de Atios e o apoio 12 da liña eléctrica a 132 kV O Porriño-Frieira II.</p>
    <p>O 7.2.2012 a Dirección Xeral de Industria, Enerxía e Minas ditou resolución pola que se declarou a utilidade pública da infraestrutura eléctrica correspondente ao expediente de referencia (IN407A 2007/257-4), que se publicou no <em>Diario Oficial de Galicia</em> do 6.3.2012.</p>
    <p>As entidades Red Eléctrica de España, S.A.U. e Unión Fenosa Distribución, S.A.U. subscribiron un Acordo o 1.3.2017, mediante o cal, Unión Fenosa Distribución, S.A. pon a disposición de Red Eléctrica de España, S.A.U. todos os traballos realizados para finalizar a conexión entre a subestación Atios e o apoio nº 12 da citada liña eléctrica. Isto ven derivado de que a liña de transporte de enerxía eléctrica a 220 kV Atios-Montouto pasou a ser propiedade de Red Eléctrica de España, S.A.U., como activo integrado na Rede de Transporte de enerxía eléctrica. </p>
    <p>Finalmente, o 10.8.2018 a Dirección Xeral de Enerxía e Minas ditou resolución pola que se aceptou a desistencia, presentada conxuntamente por Red Eléctrica de España, S.A.U. e Unión Fenosa Distribución, S.A. o 13.7.2018, da autorización administrativa e declaración de utilidade pública da infraestrutura eléctrica denominada LAT 132 kV O Porriño-Frieira II, repotenciación a 220 kV, tramo subestación Atios-apoio nº 12, no concello do Porriño (expediente IN407A 2007/257-4).</p>
    <p>Segundo. O 25.6.2018 a entidade Red Eléctrica de España, S.A.U. presentou a solicitude de autorización administrativa previa e de construción, así como declaración de utilidade pública, da infraestrutura eléctrica denominada LAT 220 kV Atios-Montouto, tramo entre subestación Atios e apoio T-13 existente.</p>
    <p>Esta nova solución que promove Red Eléctrica de España, S.A., que substitúe á prevista na autorización desistida (á que se fai referencia no feito anterior) e que se está a tramitar baixo o número de expediente IN407A 2018/321-4, consiste na construción dun novo tramo que non mantén a traza nin da liña existente a 132 kV nin da liña prevista na autorización desistida.</p>
    <p>Terceiro. Tendo en conta o dito no feito anterior, así como o estado de non electrificación do tramo existente entre a subestación de Atios e o apoio nº 12 da liña eléctrica a 132 kV O Porriño-Frieira II, o 7.1.2019 a Xefatura Territorial de Pontevedra da Consellería de Economía, Emprego e Industria (en diante, xefatura territorial) requiriulle a UFD Distribución Electricidad, S.A. (anteriormente, Unión Fenosa Distribución, S.A.) a presentación da solicitude de autorización administrativa de peche do dito tramo, acompañada do correspondente proxecto de desmantelamento.</p>
    <p>Cuarto. O 9.4.2019 a empresa UFD Distribución Electricidad, S.A., como contestación ao requirimento citado no feito anterior, presentou ante a xefatura territorial a solicitude de autorización para o peche definitivo do tramo comprendido entre a subestación de Atios e o apoio nº 12 da LAT 132 kV O Porriño-Frieira II, acompañada da seguinte documentación técnica:</p>
    <p>• Proxecto de desmantelamento do dito tramo, asinado polo enxeñeiro industrial Ricardo Lago Alonso (colexiado nº 2.221 do Ilustre Colexio Oficial de Enxeñeiros Industriais de Galicia) e visado por este colexio, con nº 20191838 e data 3.4.2019; e no que figura un orzamento de 107.724,15 euros.</p>
    <p>• Separatas técnicas deste proxecto para as seguintes entidades, con bens ou dereitos afectados polo dito desmantelamento: Red Eléctrica de España, S.A.U., Concello do Porriño e Porriñesa de Canteiras, S.A. (POCASA).</p>
    <p>Segundo consta no proxecto presentado, as actuacións para o desmantelamento do tramo comprendido entre a subestación de Atios e o apoio nº 12 da LAT 132 kV O Porriño-Frieira II consistirán en:</p>
    <p>• Desmontaxe do condutor LA-280 dúplex nos vans entre o apoio 0 e o apoio 13 da LAT 132 kV O Porriño-Frieira II.</p>
    <p>• Desmontaxe do cable de terra 2×AC-50 nos vans entre o apoio 0 e o apoio 13 da LAT 132 kV O Porriño-Frieira II.</p>
    <p>• Desmontaxe das cadeas de illadores nos apoios 0, 1, 2, 3, 4, 5, 6, 7, 8, 10, 11 e 12.</p>
    <p>• Desmontaxe dos conxuntos de amarre e suspensión do cable AC-50 nos apoios 0, 1, 2, 3, 4, 5, 6, 7, 8, 10, 11 e 12.</p>
    <p>• Desmontaxe dos apoios 0, 1, 2, 3, 4, 5, 6, 7, 8, 10, 11 e 12 para chatarra.</p>
    <p>• Demolición das cimentacións dos apoios 0, 1, 2, 3, 4, 5, 6, 7, 8, 10, 11 e 12.</p>
    <p>• Recheo de terra nas cepas retiradas dos apoios 0, 1, 2, 3, 4, 5, 6, 7, 8, 10, 11 e 12.</p>
    <p>A xefatura territorial asignoulle á dita solicitude de autorización de peche o número de expediente IN407A 2019/001-4.</p>
    <p>Quinto. O 11.4.2019 a xefatura territorial trasladou as separatas técnicas do proxecto de desmantelamento do tramo comprendido entre a subestación de Atios e o apoio nº 12 da LAT 132 kV O Porriño-Frieira II, co obxecto de obter o seu informe ao respecto, ás seguintes entidades titulares de bens ou dereitos afectados polo mesmo: Red Eléctrica de España, S.A.U., Concello do Porriño e Porriñesa de Canteiras, S.A. (POCASA), co seguinte resultado:</p>
    <p>• Red Eléctrica de España, S.A.U. non contestou á petición de informe, entendéndose a súa conformidade co devandito desmantelamento.</p>
    <p>• O Concello do Porriño presentou informe recollendo o seu condicionado técnico ao respecto, do que se deu traslado a UFD Distribución Electricidad, S.A., quen manifestou a súa conformidade con el.</p>
    <p>• POCASA presentou escrito recollendo o seu condicionado técnico ao respecto, do que se deu traslado a UFD Distribución Electricidad, S.A., quen manifestou a súa conformidade con el.</p>
    <p>Sexto. O 10.6.2019 os servizos técnicos da xefatura territorial emitiron informe en que se conclúe que non se presentan obxeccións ao proxecto técnico presentado para o desmantelamento do tramo comprendido entre a subestación de Atios e o apoio nº 12 da LAT 132 kV O Porriño-Frieira II.</p>
    <p>Logo de rematar a súa tramitación, o 22.8.2019 a xefatura territorial remitiu o expediente IN407A 2019/001-4 á Dirección Xeral de Enerxía e Minas para que se emita a resolución de autorización administrativa de peche e desmantelamento, de conformidade co disposto no artigo 138 do Real decreto 1995/2000, do 1 de decembro.</p>
    <p>Sétimo. O 30.8.2019 a Dirección Xeral de Enerxía e Minas, de conformidade co exixido no artigo 138 do Real decreto 1955/2000, do 1 de decembro, solicitou informe á Comisión Nacional dos Mercados e da Competencia sobre a autorización de peche e desmantelamento do tramo comprendido entre a subestación de Atios e o apoio nº 12 da LAT 132 kV O Porriño-Frieira II. A día de hoxe, o dito organismo non enviou o seu informe.</p>
    <p>Consideracións legais e técnicas:</p>
    <p>Primeira. A Dirección Xeral de Enerxía e Minas é competente para resolver este expediente con fundamento no Estatuto de Autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 135/2017, do 28 de decembro, polo que se establece a estrutura orgánica da Consellería de Economía, Emprego e Industria; e no Decreto 9/2017, do 12 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 24/2013, do 26 de decembro, do sector eléctrico; co Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; e coa Lei 39/2015, do 1 de outubro, do procedemento administrativo común das administracións públicas; e coa Lei 40/2015, do 1 de outubro, de réxime xurídico do sector público.</p>
    <p>Segunda. De acordo co disposto no artigo 53.5 da Lei 24/2013, do 26 de decembro, o peche definitivo das instalacións de distribución de enerxía eléctrica requirirá autorización administrativa previa, cuxo procedemento vén regulado nos artigos 135 a 139 do Real decreto 1955/2000, do 1 de decembro.</p>
    <p>Terceira. A retirada da instalación vén recollida no artigo 155 do Real decreto 1955/2000, do 1 de decembro, como unha das causas de extinción da servidume de paso establecida para a execución dunha instalación eléctrica.</p>
    <p>Cuarta. No expediente instruído para o efecto cumpríronse os trámites regulamentarios.</p>
    <p>De acordo co que antecede e no exercicio das competencias que teño atribuídas,</p>
    <h2>RESOLVO:</h2>
    <p>1. Autorizar o peche e desmantelamento do tramo comprendido entre a subestación de Atios e o apoio nº 12 da LAT 132 kV O Porriño-Frieira II, promovido por UFD Distribución Electricidad, S.A. (expediente IN407A 2019/001-4).</p>
    <p>2. Extinguir a servidume de paso constituída no tramo a desmantelar.</p>
    <p>Todo isto de acordo coas seguintes condicións:</p>
    <p>Primeira. O desmantelamento que se autoriza terá que realizarse de acordo coas especificacións e planos que figuran no proxecto de desmantelamento presentado pola empresa promotora, UFD Distribución Electricidad, S.A., ao que se fai referencia no feito cuarto.</p>
    <p>Segunda. A empresa promotora asegurará o mantemento e a vixilancia correcta das instalacións durante o desmantelamento, co fin de garantir que en todo momento se manteñan as condicións técnicas e de seguridade regulamentarias, debendo cumprir canto establecen o Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, e o Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>Terceira. En canto aos bens e dereitos afectados polo desmantelamento que se autoriza e adscritos ás distintas entidades titulares dos mesmos, a empresa promotora procederá a realizar as correspondentes afeccións de acordo cos condicionados e informes emitidos por estas.</p>
    <p>Cuarta. O prazo para o desmantelamento que se autoriza será de seis meses, contados a partir da data da última autorización administrativa que sexa necesario obter para a execución dos traballos. Unha vez rematado este desmantelamento, a empresa promotora deberá presentar a solicitude de acta de peche ante a xefatura territorial, quen deberá estendela tras as comprobacións técnicas que considere oportunas.</p>
    <p>Quinta. A Administración reserva para si o dereito a deixar sen efecto esta autorización por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Sexta. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para o desmantelamento autorizado.</p>
    <p>Contra a presente resolución, que non é definitiva en vía administrativa, poderá interpoñerse recurso de alzada ante o conselleiro de Economía, Emprego e Industria da Xunta de Galicia, no prazo dun mes contado a partir do día seguinte ao da súa notificación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 20 de novembro de 2019</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

