---
date: '2019-12-09'
id: G0426-261119-0004
page: 52292
number: 233
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 14 de novembro de 2019, do Xurado Provincial de Clasificación de
  Montes Veciñais en Man Común de Ourense, polo que se publica a Resolución do
  13 de novembro de 2019, do mesmo xurado provincial, relativa ao acto de
  conciliación formulado polos representantes dos montes veciñais en man común
  Serra de Lobios e Nichos e Tapada do Crego, Ribadeira e Estremadoiro, no
  concello de Lobios.
range: Anuncio
url: >-
  https://www.xunta.gal/dog/Publicados/2019/20191209/AnuncioG0426-261119-0004_gl.html
---
<p>Examinada a solicitude de conciliación formulada polos representantes dos MVMC Serra de Lobios e Nichos e Tapada do Crego, Ribadeira e Estremadoiro, no concello de Lobios, resultan os seguintes</p>
    <p>Feitos.</p>
    <p>Primeiro. Con data do 30 de novembro de 2018 o presidente da xunta reitora da CMVMC de Gustomeao, A Regada e Sa presentou dúas solicitudes no rexistro electrónico da Xunta de Galicia (nº 2018/2891803 e nº 2018/2891821) para que se aprobase o deslindamento realizado entre o MVMC Serra de Lobios e Nichos e Tapada do Crego, Ribadeira e Estremadoiro, no concello de Lobios.</p>
    <p>Posteriormente, presentouse o día 7 de xaneiro de 2019 no rexistro da Xefatura Territorial da Consellería do Medio Rural de Ourense (nº 183/26873) un novo escrito co que se achegou un CD que contén algunha da documentación xa presentada coa solicitudes anteriores.</p>
    <p>Segundo. O informe do Servizo de Montes da Xefatura Territorial de Ourense do 25 de abril de 2019 indica que a solicitude foi realizada de acordo co artigo 53 da Lei 7/2012, do 28 de xuño, de montes de Galicia.</p>
    <p>O perímetro estremeiro acordado afecta unicamente os dous montes veciñais, desprazándose cara ao sur, respecto do que figura na carpeta-ficha, no tramo comprendido entre a pista das Sombras, e o regato das Verdeás.</p>
    <p>O perímetro está perfectamente definido na acta de deslindamento e no informe mediante a planimetría, a descrición escrita e as coordenadas UMT dos vértices que conforman a liña poligonal aberta que define o límite en cuestión. Entre os puntos 8 e 9 non se indican as coordenadas dos vértices e vén definido polo eixe da pista das Sombras nun tramo duns 1.000 m.</p>
    <p>A modificación que se produce respecto dos planos de clasificación afecta a superficie de ambos os montes aumentando 92,39 ha a do MVMC Tapada do Crego, Ribadeira e Estremadoiro e diminuíndo a mesma superficie a do MVMC Serra de Lobios e Nichos.</p>
    <p>Consideracións legais e técnicas.</p>
    <p>Primeiro. A presente resolución dítase ao abeiro do artigo 53 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto na Lei 39/2015, do 1 de outubro, do procedemento administrativo común das administracións públicas.</p>
    <p>Segundo. O artigo 53 da Lei 7/2012, do 28 de xuño, de montes de Galicia, recolle o procedemento que se seguirá no deslindamento entre montes veciñais en man común e establece que o xurado provincial de montes veciñais en man común, logo do exame da documentación presentada, ditará resolución que será publicada no <em>Diario Oficial de Galicia</em> e notificada ás comunidades interesadas.</p>
    <p>De acordo cos feitos e fundamentos de dereito expostos, o Xurado Provincial de Clasificación de Montes Veciñais en Man Común acordou por unanimidade o día 4 de xuño de 2019:</p>
    <p>Aprobar o acto de conciliación acadado polas xuntas reitoras dos MVMC Serra de Lobios e Nichos e Tapada do Crego, Ribadeira e Estremadoiro, no concello de Lobios, de acordo co informe favorable do Servizo de Montes do 25 de abril de 2019.</p>
    <p>Contra esta resolución, que pon fin á vía administrativa, poderase interpoñer recurso potestativo de reposición perante o Xurado Provincial de Clasificación de Montes Veciñais en Man Común de Ourense no prazo dun mes, ou ben directamente recurso contencioso-administrativo perante o Xulgado do Contencioso-Administrativo de Ourense, no prazo de dous meses contados desde o día seguinte ao desta notificación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Ourense, 14 de novembro de 2019</p>
    <footer><p>Yago Borrajo Sánchez<br>Presidente do Xurado Provincial de Clasificación<br>de Montes Veciñais en Man Común de Ourense</p></footer>

