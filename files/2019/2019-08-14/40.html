---
date: '2019-08-14'
id: G0560-120819-1
page: 36887
number: 154
agency: 'Fundación EOI, F.S.P'
section: VI. Anuncios. c) Outros anuncios.
title: >-
  EXTRACTO da Resolución do 6 de agosto de 2019, da Fundación EOI, pola que se
  aproba a convocatoria de concesión de axudas dirixidas a impulsar a
  transformación dixital da industria española no marco do proxecto Industria
  conectada 4.0.
range: Resolución
url: >-
  https://www.xunta.gal/dog/Publicados/2019/20190814/AnuncioG0560-120819-1_gl.html
---
<p>BDNS (Identif.): 469657.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index), na páxina web de EOI (https://www.eoi.es/es/empresas/industria-40).</p>
    <p>Primeiro. Beneficiarias</p>
    <p>Poderán ter a condición de empresas beneficiarias as empresas que teñan o seu domicilio social ou un centro de traballo en Galicia, calquera que sexa a súa forma xurídica (xa sexan persoas físicas ou xurídicas, asociacións, entidades sen ánimo de lucro, etc. ) que, na súa condición de tales, desenvolven ou van desenvolver unha actividade industrial produtiva se o seu obxecto social se refire a actividades encadradas na sección C - divisións 10 a 32 da Clasificación nacional de actividades económicas (CNAE 2009), aprobada polo Real decreto 475/2007, do 13 de abril.</p>
    <p>Segundo. Obxecto</p>
    <p>Estas axudas teñen por obxecto o impulso da transformación dixital da industria española a través das empresas industriais. </p>
    <p>As axudas en especie obxecto desta convocatoria consisten na recepción dun asesoramento especializado e individualizado que incluirá un diagnóstico da situación de partida da empresa beneficiaria e a elaboración dun plan de transformación dixital. O asesoramento prestarase a través de reunións individualizadas coas empresas beneficiarias e a realización de obradoiros temáticos e demostrativos de apoio ao asesoramento, cun mínimo de 50 horas de asesoramento individualizado. O dito asesoramento terá a condición de axudas en especie.</p>
    <p>A empresa beneficiaria recibirá, dentro do asesoramento especializado, os seguintes servizos:</p>
    <p>a) Diagnóstico previo da situación dixital de partida da empresa e unha análise interna da organización e do negocio.</p>
    <p>b) Plan de transformación, que incluirá a definición das actuacións do plan, a cuantificación e priorización de oportunidades de dixitalización e un benchmarking de habilitadores.</p>
    <p>c) Visitas necesarias ás instalacións da industria beneficiaria.</p>
    <p>d) Obradoiros demostrativos de contido práctico que acheguen as solucións dixitais ás empresas industriais beneficiarias do asesoramento.</p>
    <p>Terceiro. Bases reguladoras</p>
    <p>Orde EIC/743/2017, do 28 de xullo, pola que se establecen as bases reguladoras da concesión de axudas dirixidas a impulsar a transformación dixital da industria española no marco do proxecto Industria conectada 4.0, publicada no Boletín Oficial del Estado número 183, do 2 de agosto.</p>
    <p>Cuarto. Contía</p>
    <p>O gasto total para esta convocatoria será de douscentos oito mil cincuenta euros (208.050,00 €) e realizarase con cargo ao orzamento de gastos do convenio de colaboración subscrito entre a Fundación EOI e o Instituto Galego de Promoción Económica (en diante, Igape); concretamente, serán cofinanciados:</p>
    <p>Cento tres mil novecentos cincuenta euros (103.950,00 €) polo Igape.</p>
    <p>Cento catro mil cen euros (104.100,00 €) pola Fundación EOI con cargo á Secretaría Xeral de Industria e da Pequena e Mediana Empresa do Ministerio de Industria, Comercio e Turismo.</p>
    <p>O prezo do servizo obxecto de axuda é de dez mil catrocentos euros (10.400,00 €) por empresa industrial beneficiaria, impostos incluídos.</p>
    <p>A Fundación EOI concederá unha subvención baixo a modalidade de axuda en especie cunha contía máxima individualizada de seis mil novecentos trinta e cinco euros (6.935,00 €), por empresa industrial beneficiaria, que complete o proceso de asesoramento.</p>
    <p>A empresa beneficiaria contribuirá ao servizo aboando tres mil catrocentos sesenta e cinco euros (3.465,00 €). Para que se proceda á realización do asesoramento, requirirase a empresa beneficiaria que efectuase previamente á Fundación EOI un pagamento á conta do 20 % do importe do total da contía que lle corresponda achegar polo asesoramento á dita empresa beneficiaria, unha vez efectuada a visita preliminar a ela. O dito pagamento á conta será deducido do importe total que cómpre aboar á Fundación EOI no momento en que remate o asesoramento.</p>
    <p>A empresa beneficiaria aboará o resto do importe que lle corresponde mediante transferencia bancaria á conta indicada pola Fundación na convocatoria, no prazo máximo de trinta (30) días naturais desde a emisión da factura. A dita emisión realizarase no momento en que remate o asesoramento.</p>
    <p>Quinto. Prazo de presentación de solicitudes</p>
    <p>O prazo de presentación de solicitudes será desde o día seguinte ao da publicación deste extracto no BOE ata o 16 de setembro de 2019, incluídos.</p>
    <p>Madrid, 6 de agosto de 2019</p>
    <footer><p>Nieves Olivera Pérez-Frade<br>Directora xeral da Fundación EOI</p></footer>

