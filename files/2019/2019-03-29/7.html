---
date: '2019-03-29'
id: G0532-210319-0006
page: 16416
number: 62
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 13 de marzo de 2019 de aprobación definitiva da modificación puntual
  número 1 do Plan xeral de ordenación municipal do Concello de Ponteceso, nas
  aliñacións no núcleo rural de Lestimoño.
range: Orde
url: >-
  https://www.xunta.gal/dog/Publicados/2019/20190329/AnuncioG0532-210319-0006_gl.html
---
<p>O Concello de Ponteceso remite a modificación puntual de referencia, para os efectos da súa aprobación definitiva, regulada no artigo 60.14 e seguintes da Lei 2/2016, do solo de Galicia (LSG), que corresponde co artigo 144.14 e seguintes do seu regulamento, aprobado polo Decreto 143/2016 (RLSG).</p>
    <p>Analizada a documentación achegada polo Concello de Ponteceso, subscrita polos arquitectos Álvaro Fernández Carballada e Beatriz Aneiros Figueira, e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Ponteceso dispón de Plan xeral de ordenación municipal aprobado definitivamente pola Orde da CMATI do 6 de maio de 2015.</p>
    <p>2. A Dirección Xeral de Ordenación do Territorio e Urbanismo (DXOTU) emitiu, o 31.5.2017, informe de contestación no trámite de consultas previsto no artigo 60.4 da LSG, con indicacións sobre o borrador e o documento ambiental estratéxico.</p>
    <p>3. A Dirección Xeral de Calidade Ambiental e Cambio Climático formulou o informe ambiental estratéxico sobre a modificación con data do 19.6.2017, e resolveu non someter a modificación a avaliación ambiental estratéxica ordinaria, cunha determinación para integrar. No marco do proceso de consultas previas, contestaron:</p>
    <p>a) Instituto de Estudos do Territorio: informe do 1.6.2017, en que se indica que a modificación non producirá efectos significativos sobre a paisaxe.</p>
    <p>b) Dirección Xeral de Pesca, Acuicultura e Innovación Tecnolóxica: informe do 5.6.2017 que indica que a modificación non terá impacto nas súas actividades.</p>
    <p>c) Servizo de Montes da Consellería do Medio Rural: informe do 6.4.2017, sen obxeccións á modificación.</p>
    <p>4. O arquitecto técnico municipal emitiu informe o 26.7.2016, favorable á aprobación inicial. A secretaria do concello emitiu informe xurídico o 11.8.2017.</p>
    <p>5. O Concello Pleno aprobou inicialmente a modificación o 25.9.2017. Foi sometida a información pública polo prazo de dous meses (La Voz de Galicia do 10 de outubro e Diario Oficial de Galicia do 25 de outubro de 2017), sen que se presentasen alegacións.</p>
    <p>6. Canto aos informes sectoriais autonómicos e audiencia aos concellos limítrofes (artigo 60.7 da LSG), a DXOTU emitiu informe sobre o resultado dese trámite o 9.2.2018:</p>
    <p>a) Foron emitidos os seguintes informes sectoriais autonómicos:</p>
    <p>• Subdirección Xeral de Planificación e Protección Civil: informe do 26.10.2017, de innecesariedade de informe da Comisión Galega de Protección Civil.</p>
    <p>• Axencia Galega de Infraestruturas: informes do 10.11.2017 (en materia de estradas e de servidumes acústicas), de non afectación á rede autonómica.</p>
    <p>• Instituto de Estudos do Territorio: informe do 4.12.2017, sen obxeccións.</p>
    <p>• Dirección Xeral de Patrimonio Cultural: informe do 19.1.2018, desfavorable; e do 4.6.2018, favorable con condicións, ao proxecto con data de abril de 2018.</p>
    <p>Foi solicitado o informe de Augas de Galicia, que non foi emitido no prazo legalmente establecido, polo que se entende emitido en senso favorable.</p>
    <p>b) Deuse audiencia aos concellos limítrofes de Cabana de Bergantiños, Carballo, Coristanco e Malpica de Bergantiños, sen que respondesen en prazo.</p>
    <p>7. No que afecta os informes sectoriais non autonómicos, achegouse o informe favorable da Deputación Provincial da Coruña do 14.12.2018.</p>
    <p>8. O arquitecto municipal emitiu un informe favorable á modificación puntual o 28.6.2018. O secretario do Concello emitiu o 13.9.2018 un informe favorable á aprobación provisional da modificación.</p>
    <p>9. A modificación foi aprobada provisionalmente polo Concello Pleno do 25.9.2018.</p>
    <p>II. Obxecto e descrición do proxecto.</p>
    <p>A modificación ten por obxecto mudar as aliñacións definidas no PXOM neste núcleo rural, co fin de adaptalas ao proxecto redactado pola Deputación «Proxecto de ampliación e mellora da seguridade viaria na DP-4307 Malpica a Ponteceso, no lugar de Lestimoño, p.q. 10+070 ao 11+760», así como os cambios da ordenación urbanística nos ámbitos afectados, co fin de incorporar no plan xeral a nova previsión da citada infraestrutura.</p>
    <p>Os cambios de aliñacións propostos afectan terreos clasificados como solo de núcleo rural común, solo de núcleo rural histórico-tradicional e solo rústico de protección de infraestruturas.</p>
    <p>A modificación supón a incorporación dos terreos afectados ao sistema xeral viario para posibilitar a execución do proxecto provincial.</p>
    <p>III. Análise e consideracións.</p>
    <p>Logo de analizar a documentación remitida polo Concello, e en relación coas observacións formuladas no informe da DXOTU do 31.5.2017, e as alteracións que o proxecto aprobado provisionalmente supón respecto do borrador, obsérvase:</p>
    <p>1. Razóns de interese público (artigo 83.1 e concordantes da LSG): a adecuación do plan xeral á previsión de mellora dunha infraestrutura de comunicación e das súas condicións de seguridade viaria, pode considerarse como de interese público para os efectos da aprobación dunha modificación do plan xeral (artigo 83.1 da LSG).</p>
    <p>2. O proxecto define as novas aliñacións con pequenos cambios respecto do documento de borrador, derivados da súa tramitación. Así mesmo, contén no punto 3.3 da súa normativa, a análise da compatibilidade estratéxica en cumprimento do previsto na determinación 10.1.18 das directrices de ordenación do territorio aprobadas polo Decreto 19/2011.</p>
    <p>3. O proxecto de obras viario promovido pola Deputación, que basea esta modificación, axustarase á condición establecida no punto 3.4 do informe da Dirección Xeral de Patrimonio Cultural do 4.6.2018, respecto ao traslado de peches tradicionais.</p>
    <p>A competencia para resolver sobre a aprobación definitiva dunha modificación puntual de planeamento xeral corresponde á conselleira de Medio Ambiente, Territorio e Vivenda, de conformidade co disposto nos artigos 60, 61.1, 83.5 da LSG e no artigo 146.1 e 200.5 do RLSG en relación co Decreto 88/2018, do 26 de setembro, polo que se establece a estrutura orgánica da Xunta de Galicia; e nos artigos 1 e 4 do Decreto 167/2015, do 13 de novembro, polo que se establece a estrutura orgánica da CMAOT, en relación coa disposición transitoria 2ª do Decreto 177/2016, do 15 de decembro, polo que se fixa a estrutura orgánica da vicepresidencia e das consellerías da Xunta de Galicia, modificado parcialmente polo Decreto 106/2018, do 4 de outubro.</p>
    <p>IV. Resolución.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>1. Outorgar a aprobación definitiva á modificación puntual nº 1 do PXOM de Ponteceso, para o cambio de aliñacións no núcleo de Lestimoño, con suxeición ao cumprimento da condición sinalada no punto III.3 anterior.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación puntual no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e as ordenanzas da modificación puntual aprobada definitivamente, unha vez inscrita a devandita modificación puntual no Rexistro de Planeamento Urbanístico.</p>
    <p>4. Notifíquese esta orde ao Concello e publíquese no <em>Diario Oficial de Galicia</em>.</p>
    <p>5. Contra esta orde cabe interpoñer recurso contencioso-administrativo ante a Sala do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 13 de marzo de 2019</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

