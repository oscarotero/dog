---
date: '2019-03-18'
id: O150-110319-0001
page: 14468
number: 54
agency: Escola Galega de Administración Pública
section: III. Outras disposicións.
title: >-
  RESOLUCIÓN do 11 de marzo de 2019 pola que se convocan actividades de
  formación para o posto de traballo do persoal ao servizo da Administración de
  xustiza de Galicia.
range: Resolución
url: >-
  https://www.xunta.gal/dog/Publicados/2019/20190318/AnuncioO150-110319-0001_gl.html
---
<p>O programa diríxese en xeral a todo o persoal da Administración de xustiza en Galicia dos corpos de xestión procesual e administrativa, tramitación procesual e administrativa e auxilio xudicial da Administración de xustiza en Galicia e, particularmente, a aquel que accede a un novo posto de traballo.</p>
    <p>Este programa ten como finalidade capacitar o persoal funcionario dos corpos indicados para a realización das tarefas básicas no desempeño dos postos de traballo, analizando as utilidades fundamentais comúns do sistema de xestión procesual (Minerva), así como a operatividade doutras ferramentas dispoñibles (Lexnet, Punto neutro xudicial, etc.) e facilitar a integración deste persoal nos distintos postos de traballo para os cales sexa nomeado, reducindo na medida do posible o seu período de adaptación ao novo posto.</p>
    <p>A convocatoria deste programa impartirase na modalidade de autoformación, adquirindo os coñecementos e habilidades de xeito autónomo e asumindo así a persoa participante un papel activo no proceso de aprendizaxe, a través do emprego das tecnoloxías da información e da comunicación.</p>
    <p> O que se procura é ofrecer unha formación accesible, homoxénea e inmediata a todo o persoal a que vai dirixida, sen limitacións debidas a dispoñibilidades horarias ou xeográficas e favorecendo, en consecuencia, a conciliación da vida laboral e familiar.</p>
    <p>Preténdese, así mesmo, fomentar o uso das novas tecnoloxías, do traballo colaborativo e das boas prácticas na utilización das ferramentas do posto de traballo.</p>
    <p>O persoal que participe no programa de autoformación pode acceder aos contidos das actividades sen máis trámite que o de inscribirse na zona de matrícula da EGAP, tal e como se prevé no anexo I. Por outra banda, as probas de avaliación destes contidos que se poidan establecer serán obxecto de convocatoria independente. </p>
    <h2>RESOLVO:</h2>
    <p>Convocar os contidos das actividades do programa de formación para o posto de traballo dos funcionarios e funcionarias da Administración de xustiza de Galicia que figuran nesta resolución, que se deberán desenvolver segundo as bases detalladas no anexo I.</p>
    <p>Santiago de Compostela, 11 de marzo de 2019</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <h2>Bases</h2>
    <p>Primeira. As actividades do programa de formación para o posto de traballo: contidos </p>
    <p>1. As actividades do programa de formación para o posto de traballo, impartidas na modalidade de autoformación, son as seguintes:</p>
    <table>
     <tbody>
      <tr>
       <td>Código</td>
       <td>Itinerarios formativos</td>
       <td>Programa</td>
      </tr>
      <tr>
       <td>FX19029</td>
       <td>Formación para o posto de traballo do persoal funcionario da Administración de xustiza de Galicia. Utilidades básicas-Contidos</td>
       <td>Módulo 1. Minerva
        Módulo 2. Lexnet 
        Módulo 3. Punto neutro xudicial
        Módulo 4. Intranet
        Módulo 5. Outras utilidades e aplicacións
        Módulo 6. Protección de datos</td>
      </tr>
      <tr>
       <td>FX19031</td>
       <td>Formación para o posto de traballo do persoal funcionario da Administración de xustiza de Galicia. Especialidades da orde xurisdicional penal-Contidos</td>
       <td>Módulo 1. Minerva: utilidades comúns para os xulgados da orde penal
        Módulo 2. Minerva: especialidades dos xulgados de&amp;nbsp;instrución e violencia sobre a muller
        Módulo 3. Minerva: especialidades dos xulgados do&amp;nbsp;penal
        Módulo 4. Sirax</td>
      </tr>
      <tr>
       <td>FX19033</td>
       <td>Formación para o posto de traballo do persoal funcionario da Administración de xustiza de Galicia. Especialidades das ordes xurisdicionais civil e laboral-Contidos</td>
       <td>Módulo 1. Minerva: especialidades das oficinas de&amp;nbsp;rexistro e repartición
        Módulo 2. Minerva: especialidades dos xulgados de&amp;nbsp;primeira instancia
        Módulo 3. Minerva: especialidades dos xulgados do&amp;nbsp;mercantil
        Módulo 4. Minerva: especialidades dos xulgados do&amp;nbsp;social</td>
      </tr>
     </tbody>
    </table>
    <p>2. Cada unha das actividades está composta de contidos multimedia actualizados, material complementario e cuestionarios de corrección automática, que facilitan unha aprendizaxe autónoma máis efectiva.</p>
    <p>Os contidos de cada actividade formativa serán tutelados por un coordinador, nomeado pola EGAP, que apoiará os/as alumnos/as para a debida comprensión dos temas e resolución de dúbidas e cuestións que poidan xurdir. Para tal efecto, o alumnado disporá dos foros correspondentes.</p>
    <p>Segunda. As actividades: acceso aos contidos</p>
    <p>1. Todo o persoal dos corpos de xestión procesual e administrativa, tramitación procesual e administrativa e auxilio xudicial que desempeñe un posto de traballo na Administración de xustiza de Galicia pode acceder aos contidos das actividades do programa de formación para o posto de traballo impartido na modalidade de autoformación, inscribíndose na zona de matrícula da EGAP no enderezo <a href="https://egap.xunta.gal/matricula">https://egap.xunta.gal/matricula</a>.</p>
    <p>2. A inscrición para o acceso aos contidos pódese facer en calquera momento a partir do día seguinte ao da publicación desta resolución no Diario Oficial de Galicia e ata o 20 de decembro de 2019.</p>
    <p>3. As persoas solicitantes das actividades deberán dispor dunha conta de correo electrónico cuxo enderezo terán que indicar ao cubriren os seus datos na zona de matrícula da EGAP e dun ordenador con conexión á internet.</p>
    <p>4. A EGAP adoptará as medidas necesarias para facilitar a inscrición. As dúbidas, as dificultades técnicas e as peticións de información complementaria serán atendidas a través dos números de teléfono 981 54 62 57, 981 54 63 35 e do enderezo de correo electrónico <a href="mailto:xestion.egap@xunta.gal">xestion.egap@xunta.gal</a>.</p>
    <p>5. Unha vez inscrita, a persoa recibirá unha mensaxe de correo electrónico de confirmación e despois poderá acceder aos contidos da actividade ou actividades na aula virtual, no enderezo <a href="https://egap.xunta.gal/aulavirtual">https://egap.xunta.gal/aulavirtual</a>.</p>
    <p>6. O acceso aos contidos das actividades do programa de autoformación non dá dereito á expedición do certificado de aptitude.</p>
    <p>Quinta. Criterios de selección</p>
    <p>Estas actividades destínanse unicamente ao persoal dos corpos de xestión procesual e administrativa, tramitación procesual e administrativa e auxilio xudicial que desempeñen un posto de traballo na Administración de xustiza de Galicia.</p>
    <p>Sexta. As facultades da EGAP</p>
    <p>1. Correspóndelle á EGAP dispor canto sexa necesario para o cumprimento do previsto nesta convocatoria e para a resolución das incidencias que se produzan. Tendo en conta as circunstancias relativas á organización das actividades do programa de formación para o posto de traballo, a EGAP pode modificar o desenvolvemento, os contidos e as datas e mesmo suprimilas.</p>
    <p>2. A execución material de todo o previsto nesta resolución queda condicionada á existencia de crédito orzamentario adecuado e dispoñible e á correspondente autorización do gasto.</p>
    <p>3. A EGAP garantirá na totalidade das actividades derivadas desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>

