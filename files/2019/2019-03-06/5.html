---
date: '2019-03-06'
id: O150-280219-0001
page: 12781
number: 46
agency: Escola Galega de Administración Pública
section: III. Outras disposicións.
title: >-
  RESOLUCIÓN do 25 de febreiro de 2019 pola que se convoca un curso para persoal
  da Administración local de Galicia sobre a Lei 9/2017, do 8 de novembro, de
  contratos do sector público.
range: Resolución
url: >-
  https://www.xunta.gal/dog/Publicados/2019/20190306/AnuncioO150-280219-0001_gl.html
---
<p>De acordo co Convenio de colaboración subscrito entre a Escola Galega de Administración Pública (en diante, EGAP) e a Deputación Provincial de Ourense para o desenvolvemento de actividades de formación, divulgación e investigación, </p>
    <h2>RESOLVO:</h2>
    <p>Convocar un curso para persoal da Administración local de Galicia sobre a Lei 9/2017, do 8 de novembro, de contratos do sector público, que deberá desenvolverse segundo as bases detalladas no anexo I. </p>
    <p>Santiago de Compostela, 25 de febreiro de 2019</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. Requisitos das persoas participantes</p>
    <p>Poderán participar nas accións formativas convocadas mediante esta resolución o persoal ao servizo da Administración local de Galicia e, en caso de vacante, persoal da Administración autonómica e estatal, que se atopen en situación de servizo activo, permiso por maternidade, adopción ou excedencia polo coidado dun/dunha fillo/a ou dun/dunha familiar e que reúnan os requisitos establecidos nesta convocatoria. </p>
    <p>Toda persoa solicitante que ao inicio ou durante o curso estea en situación de baixa laboral por incapacidade temporal quedará automaticamente excluída da listaxe do persoal seleccionado. Este incidente debe comunicarse á EGAP con carácter inmediato.</p>
    <p>Segunda. Desenvolvemento das actividades de formación</p>
    <p>A actividade formativa realizarase cos requirimentos, a duración e as condicións que se indiquen nesta convocatoria. A información relativa ao desenvolvemento da actividade, así como as súas posibles modificacións, será actualizada e ampliada na páxina web <a href="https://egap.xunta.gal">https://egap.xunta.gal</a>.</p>
    <p>Terceira. Solicitudes e prazos</p>
    <p>1. O prazo de presentación de solicitudes será de dez días a partir do día seguinte ao da publicación desta resolución no Diario Oficial de Galicia.</p>
    <p>2. As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo <a href="https://egap.xunta.gal/matricula">https://egap.xunta.gal/matricula</a> desde as 8.00 horas da data de inicio do prazo de presentación de solicitudes e ata as 23.55 horas da data de finalización. As solicitudes entenderanse presentadas unha vez que se complete correctamente o proceso de matriculación.</p>
    <p>3. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>4. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito. </p>
    <p>5. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil. </p>
    <p>6. As persoas que necesiten acreditar circunstancias específicas (discapacidade, permiso de maternidade, etc.) de acordo cos criterios de selección poderán remitirlle á EGAP a correspondente documentación complementaria, xunto cunha copia do formulario da matrícula, ou ao enderezo de correo electrónico <a href="mailto:xestion.egap@xunta.gal">xestion.egap@xunta.gal</a>, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A dita documentación deberá enviarse por unha única das vías indicadas; no caso contrario só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>7. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través dos números de teléfono 981 54 62 57, 981 54 63 35 e do enderezo de correo electrónico <a href="mailto:xestion.egap@xunta.gal">xestion.egap@xunta.gal</a>.</p>
    <p>Así mesmo, os peticionarios poderán obter información sobre a súa admisión chamando ao teléfono 988 31 75 80 ou consultando a páxina web &lt;www.depourense.es/formacion&gt;</p>
    <p>Cuarta. Criterios de selección</p>
    <p>1. Con carácter xeral, darase prioridade no proceso de selección dos participantes aos solicitantes que presten servizos na Administración local da provincia de Ourense.</p>
    <p>2. Os criterios selectivos que serán empregados son os sinalados con carácter xeral na Resolución da Escola Galega de Administración Pública do 4 de xaneiro de 2008 (DOG núm. 7, do 10 de xaneiro).</p>
    <p>Para os efectos do previsto no punto segundo da citada resolución, o baremo que se empregará para a selección establécese sobre unha base de 100 puntos, dos que o 60 % estará vinculado ao número de horas de formación recibidas nos dous últimos anos e o 40 % restante á antigüidade na Administración.</p>
    <p>Os empates desfaranse de acordo co resultado do sorteo a que se refire o artigo 9 do Regulamento de selección de persoal da Administración da Comunidade Autónoma de Galicia, aprobado polo Decreto 95/1991, do 20 de marzo (DOG núm. 58, do 25 de marzo). Para o ano 2019, segundo a Resolución da Consellería de Facenda do 24 de xaneiro (DOG núm. 25, do 5 de febreiro), comezarase pola letra Q.</p>
    <p>3. No caso de que non haxa un suficiente número de solicitantes que cumpran os requisitos do curso poderá completarse o número de alumnos/as asignado mediante a apertura dun novo prazo público na páxina web da EGAP.</p>
    <p>Quinta. Publicación das relacións do alumnado seleccionado</p>
    <p>A EGAP publicará no enderezo <a href="https://egap.xunta.gal">https://egap.xunta.gal</a> unha relación das persoas seleccionadas para participar en cada curso, así como un número adecuado de reservas de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>O prazo de presentación de alegacións será de dez días desde a súa publicación de acordo co artigo 68.1 da Lei 39/2015, do 1 de outubro, do procedemento administrativo común das administracións públicas.</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de agarda.</p>
    <p>Desde a deputación provincial poderá comunicárselles telefonicamente ás persoas seleccionadas a súa admisión, co fin de obter a confirmación sobre a súa participación na acción formativa.</p>
    <p>Transcorrido o prazo de alegacións, a EGAP publicará no enderezo <a href="https://egap.xunta.gal">https://egap.xunta.gal</a> a listaxe definitiva de persoas admitidas no curso. Contra esta listaxe poderase interpoñer recurso de alzada no prazo dun mes desde a dita publicación, de acordo co disposto polos artigos 112.1, 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Sexta. Cambios ou substitucións na selección, renuncia e asistencia á actividade</p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte das persoas responsables dos centros directivos.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á EGAP cunha antelación mínima dun día anterior ao inicio da actividade formativa. Na páxina web da escola está dispoñible un modelo de renuncia.</p>
    <p>Para isto poderase utilizar, ademais do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), o enderezo de correo electrónico <a href="mailto:xestion.egap@xunta.gal">xestion.egap@xunta.gal</a>.</p>
    <p>c) As persoas que incumpran o previsto nas alíneas a) e b) pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. A asistencia e a puntualidade:</p>
    <p>a) Son obrigatorias a asistencia ás sesións da actividade formativa e mais a puntualidade.</p>
    <p>b) Durante a actividade formativa terá lugar un control permanente de asistencia e puntualidade, incluídos controis extraordinarios.</p>
    <p>c) As faltas de asistencia nas actividades presenciais:</p>
    <p>1) Non poden superar en ningún caso o 10 % da duración da actividade. En todo caso, as faltas de asistencia deberán xustificarse documentalmente ante os/as responsables da actividade formativa nun prazo máximo de 10 días contados a partir do día da finalización desta actividade. As persoas que incumpran o antedito perderán o dereito ao certificado de participación na actividade formativa.</p>
    <p>2) Aquelas persoas cuxas faltas de asistencia superen o 50 % da duración da actividade, pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Sétima. Realización de probas</p>
    <p>Para poder superar a actividade é necesario superar unha proba de avaliación final que terá lugar o último día do curso no lugar indicado no anexo II.</p>
    <p>Oitava. Certificados</p>
    <p>Para a obtención do certificado de aproveitamento o alumnado deberá obter a avaliación positiva do seu profesorado, o cal emitirá un informe en que declare apto/a ou non apto/a cada alumno/a en función do resultado da proba de avaliación. </p>
    <p>Novena. Facultades da EGAP</p>
    <p>1. A EGAP e a Deputación Provincial de Ourense poderán modificar o desenvolvemento, as datas e os lugares da actividade formativa, así como resolver todas as continxencias que poidan xurdir. </p>
    <p>2. No suposto de que o número de persoas admitidas sexa inferior ao 50 % das prazas convocadas, a EGAP e a Deputación Provincial de Ourense resérvanse o dereito para suspender ou para cancelar a actividade, caso en que empregarán os medios de notificación ás persoas interesadas previstos na normativa vixente.</p>
    <p>3. A EGAP e a Deputación Provincial de Ourense garantirán na totalidade das actividades derivadas desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <p>Código: CV19017.</p>
    <p>Curso sobre a Lei 9/2017, do 8 de novembro, de contratos do sector público.</p>
    <p>1. Obxectivos. </p>
    <p>• Xerais:</p>
    <p>A Deputación Provincial de Ourense na súa misión de asistencia municipal ten como obxectivo a formación continua, non só do seu propio persoal, senón tamén do persoal dos concellos da provincia.</p>
    <p>A recentemente aprobada Lei 9/2017, do 8 de novembro, de contratos do sector público, supuxo un cambio notable na normativa de contratación pública, incidindo en aspectos tan relevantes como a transparencia e a axilización da contratación pública.</p>
    <p>Coa finalidade de que as administracións públicas da provincia de Ourense presten un mellor servizo ao cidadán, organízase este curso de formación continua en materia de contratación pública.</p>
    <p>• Específicos:</p>
    <p>1) Estudar as novidades normativas que se produciron en materia de contratación pública coa aprobación da Lei 9/2017, do 8 de novembro, de contratos do sector público.</p>
    <p>2) Analizar dende unha perspectiva tanto teórica como práctica as claves da nova regulación sobre contratos públicos.</p>
    <p>3) Dar a coñecer ao alumnado as especialidades contractuais e a súa problemática, con especial atención á súa incidencia na actividade dos entes locais.</p>
    <p>4) Resolver as dúbidas dos participantes sobre a xestión práctica da contratación e compartir experiencias na aplicación das novidades normativas.</p>
    <p>2. Destinatarios/as. </p>
    <p>Funcionarios/as da Administración local con habilitación de carácter estatal, técnicos/as de Administración xeral e especial das entidades locais e empregados/as públicos/as con responsabilidades en materia de contratación.</p>
    <p>3. Desenvolvemento. </p>
    <p>Duración: 15 horas. </p>
    <p>Datas: 26 de marzo e 2, 9, 23 e 30 de abril de 2019.</p>
    <p>Horario: das 17.00 ás 20.00 horas.</p>
    <p>Lugar: Ourense, aulas de formación da Deputación de Ourense no Centro Cultural Marcos Valcárcel (rúa Progreso, nº 30, 2º).</p>
    <p>Prazas: 40.</p>
    <p>4. Contido. </p>
    <p>1. Antecedentes e aproximación ao novo texto legal: contextualización da Lei 9/2017.</p>
    <p>1.1. A tramitación parlamentaria.</p>
    <p>1.2. As directivas traspostas e o efecto directo.</p>
    <p>1.3. Estrutura e obxectivos da nova Lei de contratos do sector público 9/2017.</p>
    <p>2. Disposicións xerais da Lei 9/2017.</p>
    <p>2.1. Obxecto, ámbito e finalidade de aplicación da lei.</p>
    <p>2.2. Tipos contractuais.</p>
    <p>2.3. Limiares SARA.</p>
    <p>2.4. Contratos administrativos e privados.</p>
    <p>2.5. Xurisdición competente.</p>
    <p>3. Elementos estruturais dos contratos.</p>
    <p>3.1. Aspectos xerais da contratación pública e encargos a medios propios.</p>
    <p>3.2. Aspectos formais do contrato.</p>
    <p>3.3. Recurso especial.</p>
    <p>3.4. Competencia para contratar, perfil do contratante e loita contra a corrupción.</p>
    <p>3.5. Medidas de auto limpeza.</p>
    <p>3.6. Sucesión do contratista.</p>
    <p>3.7. Obxecto do contrato.</p>
    <p>3.8. Garantías exixibles.</p>
    <p>4. A nova gobernanza na contratación pública.</p>
    <p>4.1. Novas obrigas na materia de transparencia, integridade e conflitos de intereses, vencellados ás especialidades do mundo local.</p>
    <p>4.2. Órganos de contratación.</p>
    <p>4.3. Mesas de contratación.</p>
    <p>4.4. Outros órganos e rexistros.</p>
    <p>4.5. Remisión de información.</p>
    <p>4.6. Plataforma de contratos do sector público.</p>
    <p>5. Os contratos das administracións públicas.</p>
    <p>5.1. Consultas preliminares de mercado.</p>
    <p>5.2. Expediente de contratación e tramitación urxente.</p>
    <p>5.3. Pregos e especificacións técnicas.</p>
    <p>5.4. Adxudicación do contrato.</p>
    <p>5.5. Procedemento aberto e aberto simplificado.</p>
    <p>5.6. Procedemento negociado.</p>
    <p>5.7. Asociación para a innovación.</p>
    <p>6. Contratos doutros entes do sector público.</p>
    <p>6.1. Contratos de poderes adxudicadores non Administración pública (PANAPS).</p>
    <p>6.2. Contratos de entes do sector público na entidade adxudicadora.</p>
    <p>7. A fase de execución do contrato.</p>
    <p>7.1. Efectos dos contratos e interpretación destes.</p>
    <p>7.2. Execución dos contratos.</p>
    <p>7.3. Modificación dos contratos.</p>
    <p>7.4. Extinción do contrato.</p>
    <p>7.5. Subcontratación.</p>
    <p>5. Valoración.</p>
    <p>Para os efectos do establecido na Resolución do INAP do 26 de outubro de 1994, BOE núm. 267, do 8 de abril, e corrección, BOE núm. 311, do 29 de decembro, pola que se establecen os criterios de recoñecemento e valoración dos cursos de Administración local en cumprimento do establecido na Orde do Ministerio para as Administracións Públicas do 10 de agosto de 1994, a este curso outorgaráselle unha puntuación de 0,40 puntos.</p>
    <p>Para os efectos do establecido no Decreto 49/2009, do 26 de febreiro (DOG núm. 52, do 16 de marzo de 2010), e corrección, DOG núm. 77, do 22 de abril, sobre o exercicio das competencias da Comunidade Autónoma de Galicia respecto dos/as funcionarios/as con habilitación de carácter estatal, a este curso outorgaráselle unha puntuación de 0,30 puntos.</p>

