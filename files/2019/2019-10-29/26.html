---
date: '2019-10-29'
id: G0424-180919-0005
page: 46983
number: 206
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 10 de setembro de 2019, da Dirección Xeral de Enerxía e Minas,
  pola que se outorga autorización administrativa previa ás instalacións do
  parque eólico experimental NED (2 MW) e da súa liña eléctrica de evacuación,
  no concello da Pastoriza (Lugo), promovido por Norvento Tecnología, S.L.
range: Resolución
url: >-
  https://www.xunta.gal/dog/Publicados/2019/20191029/AnuncioG0424-180919-0005_gl.html
---
<p>Examinado o expediente iniciado por solicitude de Norvento Tecnología, S.L. (anteriormente Norvento Energía Distribuida, S.L.) en relación coa autorización administrativa previa do parque eólico experimental NED (2MW) e da súa liña eléctrica de evacuación, constan os seguintes,</p>
    <p>Antecedentes de feito.</p>
    <p>Primeiro. Con data do 23.12.2016 a empresa Norvento Energía Distribuida, S.L. presentou ante esta dirección xeral solicitude de autorización administrativa previa e aprobación do estudo de impacto ambiental do parque eólico experimental NED (2 MW) e a súa liña eléctrica de evacuación, xunto co documento Anteproxecto do parque eólico experimental NED (2MW) e liña de evacuación. Decembro 2016.</p>
    <p>Segundo. Con data 24.1.2017 a empresa promotora solicitou ante esta dirección xeral o recoñecemento de parque eólico experimental con alto compoñente en I+D+i para o parque eólico experimental NED (2 MW).</p>
    <p>Terceiro. Con data do 22.2.2017 a Dirección Xeral de Enerxía e Minas emitiu resolución pola que se recoñece a condición de parque eólico experimental con alto compoñente en I+D+i ao parque eólico experimental NED (2 MW).</p>
    <p>Cuarto. Por Resolución do 6 de abril de 2017, da Dirección Xeral de Enerxía e Minas, someteuse a información pública o estudo de impacto ambiental e o proxecto das instalacións do parque eólico experimental NED (2 MW) e a súa liña eléctrica de evacuación.</p>
    <p>A dita resolución publicouse no <em>Diario Oficial de Galicia</em> do 1.6.2017, no Boletín Oficial da provincia de Lugo do 9.5.2017 e no xornal El Progreso do 11.5.2017. Así mesmo, permaneceu exposta ao público no taboleiro de anuncios do concello afectado da Pastoriza, da Xefatura Territorial da Consellería de Economía, Emprego e Industria de Lugo e da Xefatura Territorial da Consellería de Medio Ambiente e Ordenación do Territorio de Lugo, que emitiron os correspondentes certificados de exposición pública.</p>
    <p>Durante o período de información pública non se presentaron alegacións.</p>
    <p>Quinto. Durante a tramitación do procedemento, a dirección xeral remitiu, para a emisión dos correspondentes condicionados técnicos, as separatas do anteproxecto de execución do parque eólico e a súa liña de evacuación aos seguintes organismos e empresas de servizo público: Deputación de Lugo, Retevisión I, S.A., Retegal, S.A., Confederación Hidrográfica do Miño-Sil e Concello da Pastoriza.</p>
    <p>Sexto. O 4.5.2017 a Deputación de Lugo emitiu o correspondente condicionado técnico, sen prexuízo da necesidade de que a promotora obteña da Deputación de Lugo previamente á execución das obras a correspondente autorización destas. Con data do 28.6.2017 a promotora manifestou a súa conformidade co indicado.</p>
    <p>Sétimo. O 17.5.2017 Retevisión I, S.A. emitiu, en relación coas instalacións do anteproxecto, o correspondente condicionado técnico, onde comunicou que non desexa manter ningunha oposición ao proxecto en tanto se manteñan as coordenadas do parque e dos aeroxeradores, e solicita que se lles comunique calquera modificación para avaliar as posibles afeccións. Con data do 8.6.2017 a promotora manifestou a súa conformidade.</p>
    <p>Octavo. O 18.5.2017 o Concello da Pastoriza informou de que non establecería condicionado técnico en relación coa separata do anteproxecto do parque eólico e coa súa liña de evacuación.</p>
    <p>Noveno. O 1.6.2017 Retegal, S.A. emitiu condicionado en que, se ben non se observan obstrucións directas dos sinais de televisión TDT, non se poden descartar totalmente e establece a necesidade de compromiso por parte da promotora de realizar campañas de medición de cobertura e corrección dos defectos futuros. O 28.6.2017 a promotora comunica a súa conformidade coas conclusións do condicionado pero entende que non resulta necesaria a realización por parte do promotor dunha campaña de medidas para comprobar as medidas da cobertura.</p>
    <p>Décimo. O 13.6.2017 a Confederación Hidrográfica do Miño-Sil emitiu informe en que estableceu unha serie de condicións respecto do proxecto e indica a necesidade de autorización por parte deste organismo en relación coa liña eléctrica de evacuación. Con data do 4.8.2017 a promotora deu resposta ao condicionado non opoñéndose ao contido deste.</p>
    <p>Décimo primeiro. O 20.9.2017 o Servizo de Enerxías Renovables e Eficiencia Enerxética emitiu informe en relación co documento Anteproxecto do parque eólico experimental NED (2 MW) e liña de evacuación (Decembro 2016).</p>
    <p>Décimo segundo. O 24.11.2017 Norvento Energía Distribuida, S.L. presentou no Rexistro Electrónico da Xunta de Galicia un escrito en que solicitou a tramitación do proxecto do parque eólico conforme a disposición transitoria terceira da Lei 5/2017, do 19 de outubro, de fomento da implantación de iniciativas empresariais en Galicia.</p>
    <p>Décimo terceiro. O 28.12.2017 a Dirección Xeral de Calidade Ambiental e Cambio Climático formulou a declaración de impacto ambiental relativa ao parque eólico e á súa liña eléctrica de evacuación, que fixo pública por Anuncio do 29 de decembro de 2017 (DOG nº 33, do 15 de febreiro de 2018).</p>
    <p>Décimo cuarto. O 1.3.2019 Marta Fernández Castro, actuando en nome e representación da sociedade Norvento Tecnología, S.L. comunicou a modificación da denominación social de Norvento Energía Distribuida, S.L. a Norvento Tecnología, S.L.</p>
    <p>Décimo quinto. O 31.5.2019 a Dirección Xeral de Ordenación do Territorio e Urbanismo informou de que o proxecto do parque eólico cumpre os requisitos de distancias ás delimitacións do solo de núcleo rural, urbano ou urbanizable delimitado, establecidos no Plan sectorial eólico de Galicia.</p>
    <p>Décimo sexto. O parque eólico conta cos permisos de acceso e conexión á rede para unha potencia de 2 MW, segundo informe do xestor de rede.</p>
    <p>Aos antecedentes de feito descritos sonlle de aplicación os seguintes,</p>
    <p>Fundamentos de dereito.</p>
    <p>Primeiro. A Dirección Xeral de Enerxía e Minas é competente para resolver este procedemento con fundamento no Decreto 135/2017, do 28 de decembro, polo que se establece a estrutura orgánica da Consellería de Economía, Emprego e Industria, no artigo 7 do Decreto 30/2011, do 17 de febreiro, polo que se establece o procedemento para a autorización de parques eólicos experimentais con alto compoñente de I+D+i na Comunidade Autónoma de Galicia, e no artigo 34.1 da Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o fondo de compensación ambiental, modificada pola Lei 5/2017, do 19 de outubro, de fomento da implantación de iniciativas empresariais en Galicia.</p>
    <p>Segundo. No expediente instruído para o efecto cumpríronse os trámites de procedemento establecidos no Decreto 30/2011, do 17 de febreiro, polo que se establece o procedemento para a autorización de parques eólicos experimentais con alto compoñente de I+D+i na Comunidade Autónoma de Galicia, na Lei 24/2013, do 26 de decembro, do sector eléctrico, no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, na Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o fondo de compensación ambiental, modificada pola Lei 4/2014, do 8 de maio, e pola Lei 5/2017, do 19 de outubro, na Lei 39/2015, do 1 de outubro, do procedemento administrativo común das administracións públicas, e demais normas vixentes de aplicación.</p>
    <p>Terceiro. Así mesmo, inclúese a información indicada nas letras a) e b) do artigo 42.2 da Lei 21/2013, do 9 de decembro, de avaliación ambiental, a respecto da declaración de impacto ambiental (DIA) das instalacións do parque eólico experimental NED (2 MW) e a súa liña eléctrica de evacuación, formulada pola Dirección Xeral de Calidade Ambiental e Cambio Climático o 28.12.2017:</p>
    <p>a) Na epígrafe 4 da DIA recóllese a proposta de resolución, que literalmente di: «Logo de examinar a documentación que constitúe o expediente ambiental, este Servizo de Avaliación Ambiental de Proxectos considera que o proxecto é ambientalmente viable sempre que se cumpran, ademais das condicións incluídas no estudo de impacto ambiental e na restante documentación avaliada, as que se recollen ao longo deste documento, tendo en conta que, no caso de que exista contradición entre elas, prevalecerá o disposto nesta proposta de DlA».</p>
    <p>b) A DIA que nos ocupa refírese ás instalacións do parque eólico experimental NED e á súa liña eléctrica de evacuación. As características deste proxecto recóllense no punto primeiro desta resolución.</p>
    <p>Na epígrafe 3 da DIA recóllense as condicións que complementan, matizan ou subliñan as incluídas no estudo de impacto ambiental e na restante documentación avaliada, distribuídas nos seguintes ámbitos:</p>
    <p>3.2. Protección da atmosfera.</p>
    <p>3.3. Protección das augas e leitos fluviais.</p>
    <p>3.4. Protección do solo e infraestruturas.</p>
    <p>3.5. Xestión de residuos.</p>
    <p>3.6. Protección da fauna, vexetación e hábitats naturais.</p>
    <p>3.7. Protección do patrimonio cultural.</p>
    <p>3.8. Integración paisaxística e restauración.</p>
    <p>3.9. Programa de vixilancia e seguimento ambiental.</p>
    <p>3.10. Outras condicións</p>
    <p>De acordo con todo o que antecede,</p>
    <h2>RESOLVO</h2>
    <p>Primeiro. Outorgar autorización administrativa previa ás instalacións do parque eólico experimental NED (2 MW) e a súa liña eléctrica de evacuación de media tensión (20 kV), sito no concello da Pastoriza (Lugo) e promovido por Norvento Tecnología, S.L., cunha potencia de 2 MW. </p>
    <p>As características principais recollidas no proxecto son as seguintes:</p>
    <p>Peticionario: Norvento Tecnología, S.L.</p>
    <p>Enderezo social: rúa Aller Ulloa, Ramón María, nº 23, 27003 Lugo.</p>
    <p>Situación: concello da Pastoriza (Lugo).</p>
    <p>Área de desenvolvemento eólico (ADE): I-2-6 (A Pastoriza).</p>
    <p>Potencia nominal máxima para instalar: 2 MW.</p>
    <p>Produción: 4.900 MWh/ano.</p>
    <p>Horas equivalentes: 2.450 heq.</p>
    <p>Orzamento de execución material: 2.103.349,16 €.</p>
    <p>Orzamento de execución por contrata: 2.502.985,50 €.</p>
    <p>Poligonal de delimitación do parque (Datum ETRS89, fuso 29):</p>
    <table>
     <tbody>
      <tr>
       <td>Vértice</td>
       <td>UTM-X</td>
       <td>UTM-Y</td>
      </tr>
      <tr>
       <td>1</td>
       <td>628.250</td>
       <td>4.798.500</td>
      </tr>
      <tr>
       <td>2</td>
       <td>629.090</td>
       <td>4.798.500</td>
      </tr>
      <tr>
       <td>3</td>
       <td>629.090</td>
       <td>4.798.970</td>
      </tr>
      <tr>
       <td>4</td>
       <td>629.680</td>
       <td>4.798.970</td>
      </tr>
      <tr>
       <td>5</td>
       <td>629.680</td>
       <td>4.799.900</td>
      </tr>
      <tr>
       <td>6</td>
       <td>628.250</td>
       <td>4.799.900</td>
      </tr>
     </tbody>
    </table>
    <p>Posicións dos aeroxeradores (Datum ETRS89, fuso 29):</p>
    <table>
     <tbody>
      <tr>
       <td>Nº aero</td>
       <td>UTM-X</td>
       <td>UTM-Y</td>
      </tr>
      <tr>
       <td>NED01</td>
       <td>628.703</td>
       <td>4.799.332</td>
      </tr>
      <tr>
       <td>NED02</td>
       <td>628.833</td>
       <td>4.799.255</td>
      </tr>
      <tr>
       <td>NED03</td>
       <td>628.902</td>
       <td>4.799.131</td>
      </tr>
      <tr>
       <td>NED04</td>
       <td>629.059</td>
       <td>4.799.138</td>
      </tr>
      <tr>
       <td>NED05</td>
       <td>628.515</td>
       <td>4.799.471</td>
      </tr>
     </tbody>
    </table>
    <p>Posicións das torres meteorolóxicas (Datum ETRS89, fuso 29):</p>
    <table>
     <tbody>
      <tr>
       <td>Nº torre</td>
       <td>UTM-X</td>
       <td>UTM-Y</td>
      </tr>
      <tr>
       <td>TM_01</td>
       <td>628.765</td>
       <td>4.799.301</td>
      </tr>
      <tr>
       <td>TM_02</td>
       <td>628.986</td>
       <td>4.799.033</td>
      </tr>
      <tr>
       <td>TM_03</td>
       <td>628.593</td>
       <td>4.799.380</td>
      </tr>
     </tbody>
    </table>
    <p>As características técnicas principais das instalacións de xeración, transformación e interconexión do parque eólico experimental NED e da súa liña eléctrica de evacuación son as seguintes:</p>
    <p>Parque eólico experimental NED (2 MW).</p>
    <p>– 5 aeroxeradores Norvento Energía Distribuida (NED) de entre 100 kW e 700 kW de potencia nominal unitaria, cunha altura de buxa de ata 60 metros e cun diámetro de rotor de ata 60 metros.</p>
    <p>– Rede colectora en baixa tensión con condutor tipo Al XZ1 0,6/1 kV e en media tensión mediante condutor tipo Al RHZ1 2OL 12/20 kV.</p>
    <p>– Centro de interconexión con instalación en baixa e en media tensión, cun transformador trifásico de illamento seco, potencia máxima de 800 kVA e relación de transformación 20/0,4 kV, e cos correspondentes equipamentos de control, comunicacións, servizos auxiliares, medida e protección.</p>
    <p>– 3 torres meteorolóxicas.</p>
    <p>Liña eléctrica de evacuación de media tensión (20 kV).</p>
    <p>• Liña eléctrica de evacuación de 20 kV de tensión e 3.568 m de lonxitude total, ata o punto de interconexión coa rede de distribución eléctrica, dividida en:</p>
    <p>1. Un primeiro tramo subterráneo de simple circuíto con orixe no centro de interconexión do P.E. Experimental NED e final no primeiro apoio de paso aéreo a subterráneo (PAS). A lonxitude deste tramo será de 240 m e empregarase cable RHZ1 2OL 12/20 kV tendido baixo tubo.</p>
    <p>2. Un segundo tramo aéreo de simple circuíto desde o primeiro apoio PAS ata o último apoio 17 PAS, de 3.088 metros, executado mediante apoios metálicos de celosía monobloque cun condutor por fase tipo LA-56 e illadores de vidro temperado U-70-BS. A configuración dos brazos dos apoios será en triángulo e permitirá o tendido dun cable de fibra óptica tipo AUT NKF 8-16.</p>
    <p>3. Un terceiro tramo subterráneo de simple circuíto desde o apoio 17 PAS ata o punto de conexión, de 240 m de lonxitude, con cable RHZ1 2OL 12/20 kV tendido baixo tubo.</p>
    <p>• Centro de repartición para o reforzo da rede de distribución e permitir a conexión á rede de distribución no punto de conexión, formado por celas prefabricadas de 20 kV illadas en SF6 con In=400A e Icc=16kA, os relés de protección e control asociados. </p>
    <p>A presente autorización axustarase ao cumprimento das seguintes condicións:</p>
    <p>1. Consonte o disposto no artigo 4 do Decreto 455/1996, do 7 de novembro, de fianzas en materia ambiental, Norvento Tecnología, S.L. constituirá, con carácter previo ao inicio das obras, unha fianza para garantir o cumprimento do deber de restaurar os terreos ocupados polo parque eólico na fase de obras. O importe da fianza fíxase, por proposta da Dirección Xeral de Calidade Ambiental e Cambio Climático, en 18.772 euros. </p>
    <p>A dita fianza depositarase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre réxime de instalación, ampliación e traslado de industrias. A súa devolución efectuarase de acordo co establecido no artigo 6 do Decreto 455/1996, do 7 de novembro, unha vez depositada a fianza para garantir o deber de restaurar os terreos ocupados na fase de desmantelamento.</p>
    <p>2. Para a inscrición da instalación no Rexistro Autonómico creado pola Orde da Consellería de Industria e Comercio do 5 de xuño de 1995 (DOG nº 135, do 14 de xullo), a promotora efectuará a correspondente solicitude, de acordo co procedemento regulamentariamente establecido.</p>
    <p>3. A instalación adaptarase ao procedemento de captación e procesamento de datos de produción de enerxía eléctrica de Galicia regulamentado pola Orde da Consellería de Innovación e Industria, do 23 de xaneiro de 2009, pola que se establece o procedemento para a captación e procesamento dos datos de produción enerxética das instalacións acollidas ao réxime especial de produción de enerxía eléctrica na Comunidade Autónoma de Galicia (DOG nº 37, do 23 de febreiro).</p>
    <p>4. Previamente ao inicio das obras, o promotor deberá presentar ante esta dirección xeral un estudo ambiental de sinerxías que inclúa as infraestruturas de evacuación, así como as posibles afeccións a infraestruturas próximas.</p>
    <p>5. Unha vez construídas as instalacións autorizadas, e con carácter previo á súa posta en servizo, a Xefatura Territorial da Consellería de Economía, Emprego e Industria de Lugo inspeccionarán a totalidade das obras e montaxes efectuadas e verificará o cumprimento das condicións establecidas nesta resolución e as demais que sexan de aplicación, incluídas as contidas na declaración de impacto ambiental formulada o 28.12.2017 pola Dirección Xeral de Calidade Ambiental e Cambio Climático.</p>
    <p>6. No caso de se manifestaren perturbacións na recepción do sinal da TDT directamente atribuíbles ás instalacións do parque eólico, Norvento Tecnología, S.L. deberá adoptar as medidas necesarias para devolver á recepción do sinal as anteriores condicións de calidade.</p>
    <p>7. De conformidade coa disposición transitoria cuarta número 2 da Lei 5/2017, do 19 de outubro, de fomento da implantación de iniciativas empresariais en Galicia, o promotor disporá dun prazo de tres anos, contado desde a entrada en vigor desta, para obter a correspondente autorización administrativa de construción. En caso de incumprimento, poderá producirse a revogación da mencionada autorización nos termos establecidos no número 10 do artigo 53 da Lei 24/2013, do 26 de decembro, do sector eléctrico, ou norma que a substitúa.</p>
    <p>8. O parque eólico deberá cumprir cos requisitos que se recollan nos procedementos de operación aprobados polo Ministerio para a Transición Ecolóxica que lle resulten de aplicación.</p>
    <p>9. De acordo co establecido no artigo 53.10 da Lei 24/2013, do 26 de decembro, do sector eléctrico, o incumprimento das condicións e requisitos establecidos nas autorizacións ou a variación substancial dos presupostos que determinaron o seu outorgamento poderán dar lugar a revogación das autorizacións, logo de audiencia do interesado.</p>
    <p>10. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>11. Esta resolución publicarase no <em>Diario Oficial de Galicia</em> de acordo co establecido no artigo 34.4 da Lei 8/2009, do 22 de decembro. </p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o conselleiro de Economía, Emprego e Industria da Xunta de Galicia, no prazo dun mes contado a partir do día seguinte ao da súa notificación, de conformidade cos artigos 121 e 122, da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 10 de setembro de 2019</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

