---
date: '2019-05-07'
id: O150-020519-0004
page: 21894
number: 86
agency: Escola Galega de Administración Pública
section: III. Outras disposicións.
title: >-
  RESOLUCIÓN do 30 de abril de 2019 pola que se convoca un curso para o persoal
  integrante do Comité de intervención sobre o acoso laboral.
range: Resolución
url: >-
  https://www.xunta.gal/dog/Publicados/2019/20190507/AnuncioO150-020519-0004_gl.html
---
<p>De acordo co Convenio de colaboración subscrito entre a Escola Galega de Administración Pública (en diante, EGAP) e a Vicepresidencia e Consellería da Presidencia, Administracións Públicas e Xustiza, para o desenvolvemento de actividades de formación, divulgación e investigación,</p>
    <h2>RESOLVO:</h2>
    <p>Convocar o curso que figura no anexo II, que deberá desenvolverse segundo as bases detalladas no anexo I. </p>
    <p>Santiago de Compostela, 30 de abril de 2019</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. Requisitos do persoal participante</p>
    <p>Poderán participar nesta acción formativa convocada nesta resolución o persoal integrante, tanto titular como suplente, do Comité de intervención sobre o acoso laboral que reúna os requisitos establecidos nesta convocatoria e para cada un dos casos no anexo II.</p>
    <p>Segunda. Desenvolvemento da actividade de formación</p>
    <p>A actividade formativa realizarase cos requirimentos, a duración e as condicións que para esta actividade se indiquen na convocatoria. A información relativa ao desenvolvemento da actividade, así como as súas posibles modificacións, será actualizada e ampliada na páxina web https://egap.xunta.gal</p>
    <p>Terceira. Requisitos para a realización da actividade formativa</p>
    <p>Poderá participar nesta actividade formativa o persoal a que se refire a base primeira desta resolución. Este persoal terá que entrar na zona de matrícula da EGAP no enderezo https://egap.xunta.gal/matricula e rexistrar unha conta, no caso de non estar xa rexistrado, o día de publicación desta resolución no <em>Diario Oficial de Galicia</em>. Unha vez estea rexistrada, matricularase na actividade de referencia.</p>
    <p>As dúbidas, as dificultades técnicas e as peticións de información serán atendidas a través dos números de teléfono 981 54 62 57 e 981 54 63 35 e do enderezo electrónico xestion.egap@xunta.gal</p>
    <p>Cuarta. Criterios de selección</p>
    <p>Será seleccionado o persoal integrante, tanto titular como suplente, do Comité de intervención sobre o acoso laboral.</p>
    <p>Quinta. Publicación das relacións do alumnado seleccionado</p>
    <p>1. A EGAP publicará no enderezo https://egap.xunta.gal unha relación das persoas seleccionadas para participar no dito curso.</p>
    <p>Sexta. A renuncia e asistencia</p>
    <p>A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte dos/as responsables dos centros directivos.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á EGAP. Na páxina web da escola está dispoñible un modelo de renuncia.</p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro) o enderezo de correo electrónico xestion.egap@xunta.gal</p>
    <p>c) As persoas que incumpran o previsto nas letras a) e b) pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. As faltas de asistencia nas actividades presenciais:</p>
    <p>a) Non poden superar en ningún caso o 10 % das horas lectivas presenciais. En todo caso, as faltas de asistencia deberán xustificarse documentalmente ante as persoas responsables da actividade formativa nun prazo máximo de 10 días contados a partir do día da finalización desta actividade. As persoas que incumpran o antedito perderán o dereito ao certificado de participación na actividade formativa.</p>
    <p>b) Aquelas persoas cuxas faltas de asistencia superen o 50 % das horas lectivas presenciais pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Sétima. Realización de probas</p>
    <p>Para poder superar a actividade de formación, o alumnado deberá superar unha proba de avaliación que se realizará ao final dela e cumprir coa asistencia requirida. </p>
    <p>Oitava. Certificados</p>
    <p>Para a obtención do certificado de aproveitamento o alumnado deberá obter a avaliación positiva do seu profesorado, o cal emitirá un informe en que declare apto/a ou non apto/a cada alumno/a en función do resultado da proba de avaliación.</p>
    <p>Novena. Facultades da EGAP</p>
    <p>1. A EGAP e a Vicepresidencia e Consellería da Presidencia, Administracións Públicas e Xustiza poderán modificar o desenvolvemento, as datas e os lugares da actividade formativa, así como resolver todas as continxencias que poidan xurdir. </p>
    <p>2. No suposto de que o número de admitidos/as sexa inferior ao 50 % das prazas convocadas, a EGAP e a Vicepresidencia e Consellería da Presidencia, Administracións Públicas e Xustiza reservan para si o dereito a suspender, cancelar ou agrupar varias edicións das actividades, caso en que empregarán os medios de notificación ás persoas interesadas previstos na normativa vixente.</p>
    <p>3. A EGAP e a Vicepresidencia e Consellería da Presidencia, Administracións Públicas e Xustiza garantirán na totalidade das actividades derivadas desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <p>Código: CV19026.</p>
    <p>Curso: acoso laboral: prevención, detección e reparación.</p>
    <p>1. Obxectivos. </p>
    <p>Facilitar a formación e ferramentas necesarias ás persoas integrantes do Comité de intervención sobre acoso laboral, técnicas de resolución de conflitos, mediación.</p>
    <p>2. Destinatarios/as.</p>
    <p>Persoal integrante, tanto titular como suplente, do Comité de intervención sobre o acoso laboral.</p>
    <p>3. Desenvolvemento.</p>
    <p>Área: coñecementos transversais.</p>
    <p>Modalidade: presencial.</p>
    <p>Duración: 32 h.</p>
    <p>Edicións: unha.</p>
    <p>Lugar e datas:</p>
    <p>– Santiago de Compostela: Edificio Administrativo San Caetano, sala D, do 13 ao 27 de maio de 2019. Proba final presencial: o día 27 de maio ás 19.00 horas.</p>
    <p>Horario: das 16.00 ás 20.00 horas.</p>
    <p>Prazas: 30.</p>
    <p>4. Contido.</p>
    <p>Parte teórica:</p>
    <p>1. Aspectos xerais do acoso laboral na empresa ou Administración pública.</p>
    <p>2. Medidas de prevención do acoso.</p>
    <p>3. Novas tecnoloxías dixitais e condutas de acoso. Boas prácticas antiacoso na negociación colectiva. Xurisprudencia recente sobre acoso. </p>
    <p>4. Aspectos procesuais relacionados coa defensa da vítima: vías de defensa.</p>
    <p>5. Valoración crítica dalgúns protocolos: o protocolo da Xunta de Galicia.</p>
    <p>Parte práctica:</p>
    <p>1. Perfil das persoas susceptibles de sufrir acoso laboral.</p>
    <p>2. O papel das testemuñas do acoso.</p>
    <p>3. Tácticas de acoso en función do xénero da persoa que o exerce.</p>
    <p>4. Ferramentas para a valoración do acoso laboral:</p>
    <p>1.1. Avaliación a través de cuestionarios.</p>
    <p>1.2. Avaliación a través de entrevistas. </p>
    <p>1.2.1. Tipo de entrevista: formato, requisitos técnicos, contido. </p>
    <p>1.2.2. Adestramento en técnicas de entrevista.</p>
    <p>1.2.3. Técnicas para favorecer a colaboración e xeración dun ambiente non danoso para a saúde.</p>
    <p>1.2.4. Dificultades coas vítimas que presentan falta de colaboración.</p>
    <p>1.3. Estudo da documentación.</p>
    <p>5. Dano derivado do acoso psicolóxico: a nivel persoal, laboral e social.</p>
    <p>6. Valoración do dano e establecemento da relación causal (estudo da simulación).</p>

