---
date: '2019-05-07'
id: O150-020519-0001
page: 21899
number: 86
agency: Escola Galega de Administración Pública
section: III. Outras disposicións.
title: >-
  RESOLUCIÓN do 30 de abril de 2019 pola que se anuncian os actos en
  conmemoración do Día das Letras Galegas.
range: Resolución
url: >-
  https://www.xunta.gal/dog/Publicados/2019/20190507/AnuncioO150-020519-0001_gl.html
---
<p>Un dos fins da EGAP, establecido no artigo 3 da Lei 14/1987, do 27 de maio, de creación da Escola Galega de Administración Pública, é a difusión e normalización da lingua galega. Coa finalidade de conmemorar o día das Letras Galegas, e especialmente este ano á figura de Antón Fraguas Fraguas,</p>
    <h2>RESOLVO: </h2>
    <p>Anunciar a celebración dos actos en conmemoración do Día das Letras Galegas conforme as seguintes bases:</p>
    <p>1. Obxectivos.</p>
    <p>A Real Academia Galega dedícalle o Día das Letras Galegas de 2019 ao escritor, historiador e antropólogo Antón Fraguas Fraguas (1905-1999). A EGAP, como institución pública galega, súmase á homenaxe deste insigne escritor en lingua galega organizando un acto literario, seguido da inauguración dunha mostra de arte, así como dunha viaxe de interese cultural. </p>
    <p>2. Persoas destinatarias.</p>
    <p>No acto literario e posterior inauguración da mostra de arte poderá participar calquera persoa interesada. Á viaxe cultural terá acceso só o persoal empregado público ao servizo de calquera das administracións públicas de Galicia (ata 50 prazas). No caso de presentárense máis solicitudes que prazas, terá preferencia o persoal ao servizo da Administración da Xunta de Galicia.</p>
    <p>3. Desenvolvemento.</p>
    <p>3.1. O día 15 de maio, ás 12.30 horas, no salón de actos da EGAP, celebrarase un acto literario en que a música Sonsoles Penadique e a contacontos Verónica Rilo interpretarán unha obra en homenaxe ao autor. Ao finalizar o acto, entregaranse os premios do concurso de literatura infantil e xuvenil do Día das Letras Galegas e inaugurarase a Mostra de Arte das Letras Galegas, na cal persoal empregado público da Administración autonómica exhibirá na sede da EGAP, ata o vindeiro 15 de xuño, as súas creacións artísticas. </p>
    <p>3.2. O día 17 de maio terá lugar unha viaxe de interese cultural polos escenarios onde transcorreu unha boa parte da vida do autor agasallado. O programa e o percorrido poderanse consultar na páxina web da EGAP (https://egap.xunta.gal/).</p>
    <p>4. Inscrición.</p>
    <p>As persoas interesadas en participar no acto literario deberán formalizar a súa inscrición a través da área de matrícula da web da EGAP (https://egap.xunta.gal/matricula/). O prazo estará aberto dende o día seguinte ao da publicación desta resolución no Diario Oficial de Galicia, ata as 23.00 horas do día 13 de maio de 2019.</p>
    <p>Unha vez formalizada a inscrición, as persoas interesadas en participar na viaxe cultural deberán, ademais, enviar un correo electrónico a novas.egap@xunta.gal, no cal indiquen o seu nome, apelidos e datos de contacto, así como o seu vínculo de pertenza a calquera das administracións públicas de Galicia.</p>
    <p>5. Información sobre a selección.</p>
    <p>A inscrición na viaxe implica a obrigatoriedade de asistir ao acto literario. A selección das persoas participantes na viaxe cultural realizarase tendo en conta a data e a hora de recepción do correo electrónico.</p>
    <p>Na epígrafe desta actividade da páxina web da EGAP (https://egap.xunta.gal/) publicarase a listaxe de persoas seleccionadas.</p>
    <p>Poderase obter calquera outra información, das 8.30 ás 14.30 horas, nos teléfonos 981 54 62 41 e 981 54 62 39.</p>
    <p>Santiago de Compostela, 30 de abril de 2019</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

