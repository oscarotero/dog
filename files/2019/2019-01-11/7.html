---
date: '2019-01-11'
id: O150-201218-0002
page: 1633
number: 8
agency: Escola Galega de Administración Pública
section: III. Outras disposicións.
title: >-
  EXTRACTO da Resolución do 19 de decembro de 2018 pola que se aproban as bases
  reguladoras e se fai pública a convocatoria do Concurso de literatura infantil
  e xuvenil do Día das Letras Galegas.
range: Resolución
url: >-
  https://www.xunta.gal/dog/Publicados/2019/20190111/AnuncioO150-201218-0002_gl.html
---
<p>BDNS (Identif.): 433590.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da Resolución do 19 de decembro de 2018 pola que se aproban as bases reguladoras e se fai pública a convocatoria do Concurso de literatura infantil e xuvenil do Día das Letras Galegas, cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Persoas beneficiarias</p>
    <p>Poderán optar aos premios os nenos e nenas galegos con idades comprendidas entre estas dúas categorías: de 9 a 11 anos e de 12 a 14 anos. A idade estará referida á data de finalización do prazo de presentación de traballos.</p>
    <p>Non poderán acceder a estes premios as persoas participantes cuxos representantes legais se atopen afectados por algunha das circunstancias previstas nos artigos 10.2 e 10.3 da Lei 9/2007, do 13 de xuño, de subvencións de Galicia.</p>
    <p>Os fillos e fillas de quen sexa integrante do xurado non poderán presentar textos a esta convocatoria.</p>
    <p>Segundo. Obxecto</p>
    <p>Concurso de literatura infantil e xuvenil do Día das Letras Galegas.</p>
    <p>Por medio desta resolución establécense as bases reguladoras e convócase, baixo o réxime de concorrencia competitiva, o Concurso de literatura infantil e xuvenil do Día das Letras Galegas orientado aos nenos e nenas galegos, con idades comprendidas, segundo estas dúas categorías: de 9 a 11 anos e de 12 a 14 anos (código do procedemento PR775A).</p>
    <p>Terceiro. Bases reguladoras</p>
    <p>As bases que rexerán serán as contidas na Resolución do 19 de decembro de 2018 pola que se aproban as bases reguladoras e se fai pública a convocatoria do Concurso de literatura infantil e xuvenil do Día das Letras Galegas.</p>
    <p>As bases publicaranse no Diario Oficial de Galicia.</p>
    <p>Cuarto. Contía</p>
    <p>Existirán en cada categoría tres premios en metálico, cada un deles coa seguinte dotación económica:</p>
    <table>
     <tbody>
      <tr>
       <td>Categorías</td>
       <td>De 9 a 11 anos</td>
       <td>De 12 a 14 anos</td>
      </tr>
      <tr>
       <td>1º premio</td>
       <td>250 euros</td>
       <td>250 euros</td>
      </tr>
      <tr>
       <td>2º premio</td>
       <td>200 euros</td>
       <td>200 euros</td>
      </tr>
      <tr>
       <td>3º premio</td>
       <td>150 euros</td>
       <td>150 euros</td>
      </tr>
     </tbody>
    </table>
    <p>Quinto. Prazo de presentación de solicitudes</p>
    <p>O prazo para a presentación das solicitudes será dun mes contado a partir do día seguinte ao da publicación destas bases no Diario Oficial de Galicia.</p>
    <p>Sexto. Outros datos</p>
    <p>As solicitudes presentaranse preferiblemente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.gal</p>
    <p>Opcionalmente, poderanse presentar as solicitudes presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>As persoas interesadas que opten pola presentación electrónica deberán formular a súa solicitude, mediante a presentación do anexo I, e presentarán a seguinte documentación, en arquivos independentes:</p>
    <p>a) O texto do conto. Este arquivo nomearase co título do conto e o pseudónimo do seu autor.</p>
    <p>b) Unha copia do libro de familia onde consten o nome, apelidos e idade do/da menor que se presenta ao concurso.</p>
    <p>No caso de que se opte pola presentación presencial, á solicitude, que deberá formularse mediante a presentación do anexo I, deberá xuntarse a seguinte documentación:</p>
    <p>a) Un sobre tamaño folio, pechado, coa seguinte inscrición: Concurso de literatura infantil e xuvenil do Día das Letras Galegas, acompañado do pseudónimo e o título do conto. Este sobre incluirá o texto do conto en folio formato A4.</p>
    <p>b) Unha copia do libro de familia onde consten o nome, apelidos e idade do/da menor que se presenta ao concurso.</p>
    <p>Non será necesario achegar os documentos que xa foron presentados anteriormente. Para estes efectos, a persoa interesada deberá indicar en que momento e ante que órgano administrativo presentou os citados documentos. Presumirase que esta consulta é autorizada polas persoas interesadas, salvo que conste no procedemento a súa oposición expresa.</p>
    <p>Nos supostos de imposibilidade material de obter o documento, o órgano competente poderá requirirlle á persoa interesada a súa presentación ou, na súa falta, a acreditación por outros medios dos requisitos a que se refire o documento, con anterioridade á formulación da proposta de resolución.</p>
    <p>Co obxecto de garantir o anonimato das persoas que redacten os contos, tanto na presentación presencial como na electrónica cumpriranse as seguintes exixencias:</p>
    <p>– Na cabeceira do conto indicarase exclusivamente o título do conto presentado e o pseudónimo.</p>
    <p>– Neste texto non poderá figurar ningún dato que permita identificar a persoa participante e romper o anonimato.</p>
    <p>Santiago de Compostela, 19 de decembro de 2018</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

