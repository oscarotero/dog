---
date: '2019-11-22'
id: G0532-071119-0003
page: 49770
number: 223
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 30 de outubro de 2019, da Dirección Xeral de Calidade Ambiental e
  Cambio Climático, polo que se somete a información pública a documentación
  para a revisión da autorización ambiental integrada do centro de transferencia
  e tratamento de aceites usados, residuos de hidrocarburos e residuos
  industriais. Titular: Procesoil, S.L. (expediente 2018-IPPC-M-108).
range: Anuncio
url: >-
  https://www.xunta.gal/dog/Publicados/2019/20191122/AnuncioG0532-071119-0003_gl.html
---
<p>O artigo 26 do Real decreto lexislativo 1/2016, do 16 de decembro, polo que se aproba o texto refundido da Lei de prevención e control integrados da contaminación (<em>Boletín Oficial del Estado</em> núm. 316, do 31 de decembro), regula a revisión da autorización ambiental integrada. </p>
    <p>Os artigos 15 e 16 do Real decreto 815/2013, do 18 de outubro, polo que se aproba o Regulamento de emisións industriais e de desenvolvemento da Lei 16/2002, do 1 de xullo, de prevención e control integrados da contaminación (<em>Boletín Oficial del Estado</em> núm. 251, do 19 de outubro) establecen o procedemento de revisión das autorizacións ambientais integradas.</p>
    <p>Para os efectos previstos no artigo 15.5.a) do Real decreto 815/2013, sométese a información pública, durante un período de vinte (20) días hábiles contados a partir do día seguinte ao da publicación deste anuncio no <em>Diario Oficial de Galicia</em>, a documentación presentada por Procesoil, S.L. para a revisión da autorización ambiental integrada do centro de transferencia e tratamento de aceites usados, residuos de hidrocarburos e residuos industriais de Narón, para que calquera persoa interesada poida consultala e, de ser o caso, presentar dentro do dito prazo as alegacións, suxestións ou observacións que xulgue convenientes.</p>
    <p>Poderase acceder a esta documentación nas dependencias da Dirección Xeral de Calidade Ambiental e Cambio Climático, Servizo de Prevención e Control Integrados da Contaminación, en horario de atención ao público (rúa San Lázaro, s/n, Santiago de Compostela). Ademais, tamén se poderá consultar na páxina web da Consellería de Medio Ambiente, Territorio e Vivenda (http://cmatv.xunta.gal/»medio ambiente e sostibilidade»prevención e control de actividades»autorización ambiental integrada»proxectos en información pública).</p>
    <p>Santiago de Compostela, 30 de outubro de 2019</p>
    <footer><p>María Cruz Ferreira Costa<br>Directora xeral de Calidade Ambiental e Cambio Climático</p></footer>
    <h2>ANEXO </h2>
    <p>Expediente: 2018-IPPC-M-108.</p>
    <p>Autorización ambiental integrada: 2011-IPPC-2-258.</p>
    <p>Categoría principal da instalación: 5.1.b).</p>
    <p>Titular: Procesoil, S.L. (B70177191).</p>
    <p>Enderezo do titular: rúa dos Muiñeiros, parcela 9, pol. ind. Río do Pozo, 15578 Narón (A Coruña).</p>
    <p>Localización da instalación: rúa dos Muiñeiros, parcela 9, pol. ind. Río do Pozo, 15578 Narón (A Coruña).</p>
    <p>Actividade principal: xestión de residuos.</p>
    <p>Descrición: o centro dedícase ao tratamento e á transferencia de residuos industriais, concretamente ao tratamento de aceites minerais usados e residuos de hidrocarburos para a obtención de combustible e ao almacenamento de produtos industriais en xeral.</p>
    <p>En aplicación da Orde APM/205/2018 e APM/206/2018, do 22 de xullo, a instalación tratará por separado residuos de Marpol tipo C e aceites usados para o seu uso como combustible. Para isto, disporá dunha liña para tratamento destes residuos destinada a reducir o contido en auga e sedimentos mediante decantación e centrifugación, e posterior tratamento térmico (instalación nova torre de destilación).</p>
    <p>Inclúese na documentación presentada o grao de implantación das mellores técnicas dispoñibles, atendendo ao recollido na Decisión de execución (UE) 2018/1147 da Comisión, do 10 de agosto de 2018, pola que se establecen as conclusións sobre as mellores técnicas dispoñibles (MTD) no tratamento de residuos, de conformidade coa Directiva 2010/75/UE do Parlamento Europeo e do Consello.</p>
    <p>Verteduras:</p>
    <p>A planta fai a seguinte xestión das augas residuais:</p>
    <p>• As augas residuais industriais xeradas no proceso e as augas de limpeza da zona industrial son almacenadas para seren entregadas a xestor autorizado.</p>
    <p>• As augas pluviais recollidas na parcela e cuberta da nave envíanse á rede municipal existente. </p>
    <p>• As augas sanitarias procedentes de aseos, duchas e laboratorio e da súa limpeza son vertidas ao colector municipal xunto coas augas fecais.</p>

