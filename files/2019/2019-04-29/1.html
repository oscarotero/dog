---
date: '2019-04-29'
id: G0425-150419-0001
page: 20636
number: 81
agency: Consellería de Política Social
section: I. Disposicións xerais.
title: >-
  DECRETO 43/2019, do 11 de abril, polo que se crea e se regula o Observatorio
  Galego da Familia e da Infancia.
range: Decreto
url: >-
  https://www.xunta.gal/dog/Publicados/2019/20190429/AnuncioG0425-150419-0001_gl.html
---
<p>A Convención sobre os Dereitos do Neno, aprobada pola Asemblea Xeral das Nacións Unidas na súa Resolución 44/25, do 20 de novembro de 1989, ratificada por España o 30 de novembro de 1990, parte da proclamación na Declaración Universal de Dereitos Humanos do dereito da infancia a coidados e asistencia especiais e considera que a familia, como grupo fundamental da sociedade e medio natural para o crecemento e benestar dos seus membros, e en particular dos nenos, debe recibir a protección e asistencia necesarias para poder asumir plenamente as súas responsabilidades dentro da comunidade. O seu obxectivo fundamental é avanzar ao máximo no cumprimento dos dereitos da infancia e adolescencia, así como nos seus deberes e responsabilidades. Iso debe realizarse abordando de maneira transversal e multidisciplinar a atención á infancia e adolescencia, mediante a coordinación e cooperación efectiva, eficiente e eficaz dos distintos axentes implicados en garantir, promover e defender os seus dereitos.</p>
    <p>A importancia da infancia e da familia e o seu papel na sociedade son obxecto de recoñecemento expreso polo noso ordenamento xurídico. Así, a Constitución española, no seu artigo 39.1, establece como un dos principios reitores da política social e económica a obriga de todos os poderes públicos de asegurar a protección social, económica e xurídica da familia, e sinala que as nenas e os nenos gozarán da protección prevista nos acordos internacionais que velan polos seus dereitos.</p>
    <p>A Lei orgánica 1/1996, do 15 de xaneiro, de protección xurídica do menor, é un marco regulador que garante aos menores unha protección uniforme en todo o territorio do Estado e introduce cambios destinados a reforzar o dereito do menor a que o seu interese superior sexa unha consideración primordial. Esta norma foi obxecto de modificación pola Lei orgánica 8/2015, do 22 de xullo, de modificación do sistema de protección á infancia e á adolescencia e pola Lei 26/2015, do 28 de xullo, de modificación do sistema de protección á infancia e á adolescencia, co fin de dar resposta aos cambios sociais producidos que demandan unha mellora na protección xurídica dos menores e dar cumprimento efectivo ao artigo 39 da Constitución.</p>
    <p>A dita Lei orgánica serviu como marco de referencia para que a Comunidade Autónoma aprobase a Lei 3/2011, do 30 de xuño, de apoio á familia e á convivencia de Galicia, ao abeiro do establecido nos números 23 e 24 do artigo 27 do Estatuto de autonomía de Galicia, que lexitiman a Xunta de Galicia para a actuación lexislativa en materia de familia e infancia.</p>
    <p>A Lei 3/2011, do 30 de xuño, de apoio á familia e á convivencia de Galicia, constitúe o marco normativo de referencia en que se inscribe e ten cabida o conxunto de actuacións públicas en materia de apoio á familia e a convivencia.</p>
    <p>De acordo co previsto na referida lei, o apoio á familia e aos núcleos de convivencia debe responder necesariamente á complexidade da nosa sociedade e debe dar solución ás diferentes situacións que impiden ou dificultan tanto a formación e a constitución de novas familias ou grupos estables de convivencia coma o desenvolvemento integral das xa constituídas.</p>
    <p>Así, débeselles dar o apoio necesario á maternidade e á atención das persoas ao cargo, potenciar a integración familiar das persoas maiores, paliar as dificultades notorias de conciliación da vida persoal, laboral e familiar e, ademais, procurar o sostemento da estabilidade da familia minimizando os danos derivados dos procesos de desestruturación familiar e, en particular, no que afecte os dereitos dos fillos e das fillas e dos membros máis vulnerables da familia.</p>
    <p>A atención á infancia non se pode desligar do apoio á familia, por ser esta o ámbito natural de desenvolvemento integral dos nenos, nenas e adolescentes, sendo o benestar destes un factor favorecedor dunha sociedade máis xusta e equilibrada. Este apoio á familia e a defensa do interese da persoa menor, a protección dos seus dereitos, a súa participación activa na sociedade como suxeito activo e a súa integración na comunidade, en especial dos colectivos máis vulnerables, fan necesario o desenvolvemento de políticas activas deseñadas coa achega de todos os colectivos sociais.</p>
    <p>A sección II, capítulo II do título I do Decreto 42/2000, do 7 de xaneiro, polo que se refunde a normativa reguladora vixente en materia de familia, infancia e adolescencia, regula, dentro das institucións de promoción e apoio á familia, o Observatorio Galego da Familia, configurado como un órgano colexiado de carácter consultivo e de apoio ao desenvolvemento de políticas sociofamiliares, adscrito á Consellería de Familia e Promoción de Emprego, Muller e Xuventude.</p>
    <p>Por outra banda, o Decreto 184/2008, do 24 de xullo, creou o Observatorio Galego da Infancia como órgano colexiado de participación, investigación, asesoramento, análise, estudo e proposta en políticas de atención á infancia e á adolescencia, adscrito ao departamento da Administración autonómica con competencias en materia de infancia.</p>
    <p>A optimización dos recursos públicos e a eficacia na xestión son principios básicos que guían a actuación da Xunta de Galicia, segundo se establece na Lei 14/2013, do 26 de decembro, de racionalización do sector público autonómico. A existencia dun observatorio único da familia e da infancia, como institución de promoción e apoio á familia e á infancia, permite unha actuación integral neses ámbitos en prol dunha maior eficiencia e eficacia na protección e promoción dos seus dereitos e intereses.</p>
    <p>Neste sentido, o título preliminar da Lei 3/2011, do 30 de xuño, de apoio á familia e á convivencia de Galicia, denominado «Disposicións xerais», prevé no artigo 4.1.b) a creación do Observatorio Galego da Familia e da Infancia como órgano colexiado de carácter asesor e de apoio, análise, investigación, estudo e proposta de actuacións en materia de familia e infancia, adscrito á consellería competente en materia de familia.</p>
    <p>O artigo 4.3 da dita lei determina que, mediante regulamento, se establecerá a súa composición e funcións, polo que, en cumprimento deste artigo, dos preceptos básicos da Lei 39/2015, do 1 de outubro, do procedemento administrativo común das administracións públicas, e da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, a través desta norma se aproban a composición e as funcións do Observatorio Galego da Familia e da Infancia.</p>
    <p>Respecto á súa estrutura, este decreto consta de 15 artigos, agrupados en dous capítulos, tres disposicións adicionais, unha disposición transitoria, unha disposición derrogatoria e dúas disposicións derradeiras.</p>
    <p>O capítulo I, que leva por rúbrica «Disposicións xerais», regula cuestións de carácter xeral: o obxecto, a natureza e adscrición, o réxime xurídico, os obxectivos e as funcións do Observatorio Galego da Familia e da Infancia.</p>
    <p>O capítulo II, co nome «Normas de organización e funcionamento», está dedicado á composición do observatorio, regula en artigos diferenciados as figuras das persoas titulares da Presidencia, Vicepresidencia, Secretaría e vogalías, a duración do mandato, o réxime de funcionamento do observatorio e a publicidade dos datos, informacións, traballos e actuacións que desenvolva.</p>
    <p>Na parte final en relación coas disposicións adicionais, a primeira regula o réxime económico. Na disposición adicional segunda regúlase a obriga dos membros do observatorio de respectar o dereito á intimidade e confidencialidade da información no desempeño da súa actividade. A disposición adicional terceira establece o prazo de constitución do observatorio.</p>
    <p>A disposición transitoria única declara a pervivencia da regulación anterior en canto non se proceda a constituír o Observatorio Galego da Familia e da Infancia.</p>
    <p>A disposición derrogatoria única contén unha cláusula de derrogación da normativa vixente.</p>
    <p>Nas disposicións derradeiras, a primeira establece o mandato de habilitación para o desenvolvemento normativo e a disposición derradeira segunda establece a entrada en vigor deste decreto.</p>
    <p>Consonte o disposto na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, esta disposición foi sometida a trámite de audiencia, a información pública e conta con todos os informes correspondentes.</p>
    <p>Na súa virtude, por proposta da conselleira de Política Social, de acordo co Consello Consultivo, e logo da deliberación do Consello da Xunta de Galicia na súa reunión do día once de abril de dous mil dezanove,</p>
    <h2>DISPOÑO:</h2>
    <h2>CAPÍTULO I</h2>
    <h2>Disposicións xerais</h2>
    <p>Artigo 1. <em>Obxecto</em></p>
    <p>Este decreto ten por obxecto a creación do Observatorio Galego da Familia e da Infancia, así como a regulación da súa composición, das súas funcións e o réxime de funcionamento.</p>
    <p>Artigo 2. <em>Natureza e adscrición</em></p>
    <p>O Observatorio Galego da Familia e da Infancia é un órgano colexiado de carácter asesor e de apoio, análise, investigación, estudo e proposta de actuacións en materia de familia e de infancia, adscrito á consellería competente en materia de familia.</p>
    <p>Artigo 3. <em>Réxime xurídico</em></p>
    <p>O Observatorio Galego da Familia e da Infancia rexerase polas disposicións deste decreto, así como polas disposicións ditadas para o seu desenvolvemento e execución.</p>
    <p>En todo o non previsto nas normas anteriores aplicaranse as normas establecidas para os órganos colexiados na sección 3ª do capítulo II, título preliminar da Lei 40/2015, do 1 de outubro, de réxime xurídico do sector público, e no capítulo I, título I, da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Artigo 4. <em>Obxectivos</em></p>
    <p>O observatorio terá como obxectivos:</p>
    <p>a) Fomentar o papel da familia como unidade básica de convivencia e garantir a súa protección integral.</p>
    <p>b) Propoñer actuacións dirixidas a promover os dereitos da infancia recoñecidos na Convención sobre os Dereitos do Neno e no resto do ordenamento xurídico.</p>
    <p>c) Desenvolver actividades de investigación, estudo e análise técnica que permitan coñecer e facer un seguimento da realidade social das familias de Galicia, o grao de satisfacción das necesidades da infancia, así como o impacto das políticas públicas desenvolvidas en materia de familia e infancia.</p>
    <p>d) Facer efectiva a participación dos axentes sociais implicados nas cuestións que afecten a familia e a infancia, así como a participación da familia e a infancia na sociedade.</p>
    <p>e) Promover a colaboración e coordinación entre as distintas administracións e institucións públicas e privadas que desenvolven actividades a favor da familia, da infancia e da adolescencia.</p>
    <p>Artigo 5. <em>Funcións</em></p>
    <p>1. Este observatorio, para a consecución dos seus fins, exercerá as seguintes funcións:</p>
    <p>a) Actuar como órgano de recompilación, análise e intercambio da información dispoñible en diferentes fontes autonómicas, estatais e internacionais sobre a familia e os nenos, nenas e adolescentes.</p>
    <p>b) Propoñer a realización de estudos, investigacións e informes técnicos que permitan un mellor coñecemento da situación da familia e da infancia en Galicia e a detección das súas necesidades e demandas sociais.</p>
    <p>c) Avaliar o impacto das políticas fiscais, laborais e sociais desenvolvidas polos distintos departamentos das administracións na situación das familias e da infancia galegas.</p>
    <p>d) Formular propostas e recomendacións sobre liñas estratéxicas e prioridades de actuación en materia de políticas familiares e de infancia no ámbito da Comunidade Autónoma Galega.</p>
    <p>e) Servir de canle para a actuación coordinada e harmónica entre os distintos departamentos das administracións públicas no ámbito da familia e a infancia.</p>
    <p>f) Canalizar as propostas das organizacións sociais que desenvolven as súas actividades no ámbito da familia e da infancia.</p>
    <p>g) Promover as actuacións necesarias para sensibilizar a toda a cidadanía no coñecemento e respecto dos dereitos da infancia en Galicia e no mundo.</p>
    <p>h) Promover a elaboración e desenvolvemento dos plans e estratexias de familia, de infancia e adolescencia e avaliar a súa execución.</p>
    <p>i) Elaborar informes e ditames por petición dos órganos competentes da Comunidade Autónoma sobre as materias da súa competencia.</p>
    <p>j) Impulsar a incorporación da perspectiva da familia e infancia no ordenamento xurídico galego, de xeito que se tomen en consideración as necesidades da infancia, da adolescencia e das familias galegas.</p>
    <p>k) Participar, elevar propostas e manter contactos con outros órganos de similar natureza, promovendo os encontros entre profesionais e persoas expertas, tanto no ámbito autonómico e estatal como internacional, para facilitar o intercambio de experiencias, investigacións e traballos nesta materia.</p>
    <p>2. No exercicio das funcións establecidas neste artigo terase en conta e integrarase de xeito transversal a perspectiva de xénero e a relación recíproca entre familia e infancia e igualdade de xénero.</p>
    <h2>CAPÍTULO II</h2>
    <h2>Normas de organización e funcionamento</h2>
    <p>Artigo 6. <em>Composición</em></p>
    <p>1. O Observatorio Galego da Familia e da Infancia terá a seguinte composición:</p>
    <p>a) Presidencia.</p>
    <p>b) Vicepresidencia.</p>
    <p>c) Secretaría.</p>
    <p>d) Vogais:</p>
    <p>1º. Un/unha vogal, con rango mínimo de xefatura de servizo, designado/a en representación dos órganos dependentes da Presidencia e un/unha representante por cada unha das consellerías da Xunta de Galicia.</p>
    <p>2º. Unha persoa en representación do órgano competente en materia de estatística.</p>
    <p>3º. Unha persoa en representación da Delegación do Goberno en Galicia.</p>
    <p>4º. Unha persoa en representación da Federación Galega de Municipios e Provincias (Fegamp).</p>
    <p>5º. Unha persoa en representación de cada unha das tres universidades galegas.</p>
    <p>6º. Unha persoa representante da Fiscalía da Comunidade Autónoma de Galicia, proposta polo/a fiscal superior de Galicia.</p>
    <p>7º. Un número de persoas equivalente ao de representantes sindicais en representación da Confederación de Empresarios de Galicia (CEG).</p>
    <p>8º. Unha persoa en representación de cada unha das organizacións sindicais intersectoriais máis representativas de Galicia, así como das presentes na Mesa Xeral de Negociación das Administracións Públicas que non teñan a condición de máis representativas.</p>
    <p>9º. Unha persoa representante da Plataforma de Organizacións da Infancia de Galicia (POI Galicia).</p>
    <p>2. Na designación de vogais procurarase que o Observatorio teña unha composición de xénero equilibrada, segundo o previsto no Decreto lexislativo 2/2015, do 12 de febreiro, polo que se aproba o texto refundido das disposicións legais da Comunidade Autónoma de Galicia en materia de igualdade.</p>
    <p>3. Por cada membro titular deberase designar un suplente para o caso de que aquel/a non poida asistir.</p>
    <p>4. A participación no Observatorio terá carácter gratuíto e non dará dereito a percibir de ningún tipo de indemnización en concepto de axudas de custo ou gastos de desprazamento.</p>
    <p>Artigo 7. <em>A Presidencia</em></p>
    <p>1. A Presidencia do Observatorio Galego da Familia e da Infancia correspóndelle á persoa titular da consellería competente en materia de familia.</p>
    <p>2. Nos casos de vacante, ausencia, enfermidade ou calquera outra causa legal que impida o desenvolvemento das súas funcións, a persoa titular da Presidencia será substituída pola persoa titular da Vicepresidencia.</p>
    <p>3. As funcións da persoa titular da Presidencia son:</p>
    <p>a) Desempeñar a representación do Observatorio.</p>
    <p>b) Dirixir, promover e coordinar a actuación do Observatorio.</p>
    <p>c) Acordar a convocatoria das sesións ordinarias e extraordinarias do Pleno e fixar a súa orde do día.</p>
    <p>d) Presidir as sesións, moderar os debates e dirixir as deliberacións e votacións e asegurar o cumprimento das leis.</p>
    <p>e) Dirimir co seu voto os empates, para os efectos de adoptar acordos.</p>
    <p>f) Visar as actas e certificacións dos acordos do Observatorio expedidas polo/a secretario/a.</p>
    <p>g) Nomear e separar, se é o caso, os/as vogais titulares e suplentes representantes das entidades e organizacións mencionadas no artigo anterior.</p>
    <p>h) Desempeñar calquera outra función que lle atribúa o Observatorio ou sexa inherente a súa condición de presidente/a.</p>
    <p>Artigo 8. <em>A Vicepresidencia</em></p>
    <p>1. A Vicepresidencia do Observatorio Galego da Familia e da Infancia correspóndelle á persoa titular da dirección xeral competente en materia de familia.</p>
    <p>2. Correspóndenlle á Vicepresidencia as seguintes funcións:</p>
    <p>a) Asistir a persoa titular da Presidencia nas sesións do Observatorio.</p>
    <p>b) Exercer as funcións atribuídas á persoa titular da Presidencia en caso de ausencia, vacante, enfermidade ou outra causa legal.</p>
    <p>c) Exercer aquelas funcións que lle sexan delegadas pola persoa titular da Presidencia do Observatorio.</p>
    <p>Artigo 9. <em>A Secretaría</em></p>
    <p>1. A Secretaría correspóndelle a unha persoa funcionaria da consellería competente en materia de familia, designada pola persoa titular desta.</p>
    <p>2. Nos casos de vacante, ausencia ou enfermidade, será substituída pola persoa funcionaria que expresamente designe a persoa titular da Presidencia.</p>
    <p>3. Correspóndenlle á Secretaría as seguintes funcións:</p>
    <p>a) Asistir ás reunións do Pleno, con voz pero sen voto.</p>
    <p>b) Efectuar a convocatoria das sesións do Observatorio por orde do/a presidente/a, así como as citacións aos membros deste.</p>
    <p>c) Preparar o despacho dos asuntos e redactar e autorizar as actas das sesións.</p>
    <p>d) Remitir, xunto coa convocatoria da próxima sesión e a orde do día desta, a acta da sesión anterior para a súa aprobación.</p>
    <p>e) Expedir, co visto e prace da persoa titular da Presidencia, certificacións das consultas, ditames e acordos aprobados.</p>
    <p>f) Recibir os actos de comunicación dos membros co órgano e, polo tanto, as notificacións, peticións de datos, rectificacións ou calquera outra clase de escritos dos cales deba ter coñecemento.</p>
    <p>g) Cantas outras funcións sexan inherentes á súa condición.</p>
    <p>Artigo 10. <em>As vogalías</em></p>
    <p>1. Os/as vogais titulares do Observatorio Galego da Familia e da Infancia e as persoas suplentes que os/as substitúan nos supostos de ausencia, enfermidade ou calquera outra causa lexítima debidamente xustificada, serán nomeados e separados pola persoa titular da Presidencia do Observatorio por proposta das entidades e órganos citados no artigo 6.</p>
    <p>2. Correspóndelles ás vogalías as seguintes funcións:</p>
    <p>a) Recibir cunha antelación mínima de sete días a convocatoria que conteña a orde do día das reunións, salvo nos supostos de urxencia apreciada pola Presidencia do Observatorio, en que a antelación mínima será de corenta e oito horas.</p>
    <p>b) Asistir ás reunións.</p>
    <p>c) Participar nos debates das sesións, exercer o seu dereito a voto e formular o seu voto particular, así como expresar o sentido do seu voto e os motivos que o xustifican.</p>
    <p>d) Formular rogos e preguntas.</p>
    <p>e) Cantas funcións sexan inherentes á súa condición.</p>
    <p>3. Os/as vogais cesarán nas súas funcións por algunha das causas seguintes:</p>
    <p>a) Finalización do mandato.</p>
    <p>b) Renuncia expresa.</p>
    <p>c) A revogación da representación por parte da organización ou entidade que o/a propuxo.</p>
    <p>d) Falecemento.</p>
    <p>e) A declaración de incapacidade ou inhabilitación para o exercicio de cargo público por sentenza xudicial firme.</p>
    <p>f) Calquera outra causa xustificada que impida o exercicio das funcións asignadas.</p>
    <p>As circunstancias anteriormente sinaladas deben comunicarse á Secretaría do Observatorio.</p>
    <p>Artigo 11. <em>Duración do mandato</em></p>
    <p>1. Os membros do Observatorio que teñan a dita condición por razón do seu cargo desempeñarán as súas funcións polo tempo que dure o exercicio deste.</p>
    <p>2. O mandato da persoa titular da Secretaría e os/as vogais titulares será de catro anos a partir da data da sesión constitutiva, sen prexuízo da súa posible reelección e do establecido no número 3 do artigo anterior.</p>
    <p>Transcorrido o período de mandato, continuarán na súa respectiva representación e funcións ata que se produzan os novos nomeamentos e renovacións.</p>
    <p>Artigo 12. <em>Funcionamento</em></p>
    <p>1. O Observatorio Galego da Familia e da Infancia funcionará en Pleno e en grupos de traballo.</p>
    <p>2. Para a válida constitución do Pleno do Observatorio requirirase a presenza das persoas titulares da Presidencia e da Secretaría ou, de ser o caso, daquelas que as substitúan e da metade, polo menos, dos/as seus membros.</p>
    <p>3. Cando a índole dos asuntos incluídos na orde do día así o requira, a Presidencia do Observatorio poderá invitar ás sesións do Pleno e dos grupos de traballo persoas expertas e/ou técnicas na materia, que asistirán con voz pero sen voto.</p>
    <p>Artigo 13. <em>O Pleno</em></p>
    <p>1. O Pleno é o órgano superior do Observatorio e estará integrado por todos os membros previstos no artigo 6.</p>
    <p>2. Correspóndelle ao Pleno o exercicio das funcións sinaladas no artigo 5, así como a elaboración dun regulamento de réxime interno.</p>
    <p>3. O Pleno reunirase en sesión ordinaria dúas veces ao ano e en sesión extraordinaria cantas veces sexa convocado pola súa Presidencia, pola súa iniciativa ou por proposta dun terzo dos seus membros.</p>
    <p>4. Os acordos adoptaranse por maioría dos membros presentes, e decidirá en caso de empate o voto de calidade da Presidencia.</p>
    <p>Artigo 14. <em>Grupos de traballo</em></p>
    <p>1. Para o exercicio das súas funcións o Pleno poderá acordar a creación de grupos de traballo para analizar cuestións concretas relacionadas coa familia e coa infancia.</p>
    <p>2. Os grupos de traballo estarán limitados no seu funcionamento polo tempo que requira o estudo do tema que orixinou a súa constitución.</p>
    <p>3. O acordo de constitución de cada grupo de traballo deberá especificar a súa composición, funcións encomendadas e o prazo para a súa constitución.</p>
    <p>4. Os grupos de traballo estarán formados por membros do Observatorio, entidades e asociacións máis representativas da Comunidade Autónoma que desenvolvan as súas accións no ámbito da familia e a infancia e organizacións, asociacións e colectivos que representen os seus intereses, así como persoas expertas e/ou persoal técnico da Administración competentes na materia obxecto do traballo, que serán designados pola Presidencia do Observatorio.</p>
    <p>Artigo 15. <em>Publicidade</em></p>
    <p>1. O Observatorio Galego da Familia e da Infancia difundirá os datos, información, traballos e actuacións que elabore a través dun sitio web específico dentro do portal institucional da Xunta de Galicia. Tal publicidade debe axustarse ao establecido na Lei 1/2016, do 18 de xaneiro, de transparencia e bo goberno.</p>
    <p>2. Os datos, informacións, traballos e actuacións elaborados polo Observatorio Galego da Familia e da Infancia facilitaranse, sempre que sexa posible, en formatos dispoñibles para a súa reutilización e difusión mediante a súa inclusión no Catálogo de información reutilizable da Administración xeral e do sector público autonómico.</p>
    <p>Disposición adicional primeira. <em>Réxime económico</em></p>
    <p>De conformidade coa disposición adicional primeira da Lei 3/2011, do 30 de xuño, a constitución e posta en funcionamento do Observatorio Galego da Familia e da Infancia non xerará aumento dos créditos orzamentarios asignados á consellería competente en materia de familia.</p>
    <p>Disposición adicional segunda. <em>Confidencialidade</em></p>
    <p>Os membros do Observatorio e toda aquela persoa que participe neste están obrigados a respectar o dereito á intimidade e á confidencialidade da información que, se é caso, poidan coñecer no desempeño da súa actividade, de conformidade coa Lei orgánica 3/2018, do 5 de decembro, de protección de datos persoais e garantía dos dereitos dixitais, así como o Regulamento (UE) 2016/679 do Parlamento Europeo e o Consello, do 27 de abril de 2016, relativo á protección das persoas físicas no que respecta ao tratamento de datos persoais e á libre circulación destes datos e polo que se derroga a Directiva 95/46/CE.</p>
    <p>Disposición adicional terceira. <em>Constitución do Observatorio</em></p>
    <p>O Observatorio Galego da Familia e da Infancia constituirase dentro dos tres meses seguintes á entrada en vigor deste decreto.</p>
    <p>Disposición transitoria única. <em>Réxime transitorio</em></p>
    <p>En canto non se procede a constituír o Observatorio Galego da Familia e da Infancia continuarán en vigor a sección II, capítulo II, título I, do Decreto 42/2000, do 7 de xaneiro, polo que se refunde a normativa reguladora vixente en materia de familia, infancia e adolescencia, así como o Decreto 184/2008, do 24 de xullo, polo que se crea o Observatorio Galego da Infancia.</p>
    <p>Disposición derrogatoria única. <em>Derrogación normativa</em></p>
    <p>Quedan derrogados a sección II, capítulo II, título I, do Decreto 42/2000, do 7 de xaneiro, polo que se refunde a normativa reguladora vixente en materia de familia, infancia e adolescencia, así como o Decreto 184/2008, do 24 de xullo, polo que se crea o Observatorio Galego da Infancia, e todas aquelas disposicións de igual ou inferior rango que se opoñan ao establecido no presente decreto.</p>
    <p>Disposicións derradeira primeira. <em>Habilitación para o desenvolvemento normativo</em></p>
    <p>Facúltase a persoa titular da consellería competente en materia de familia para ditar as disposicións necesarias para facilitar o correcto funcionamento do Observatorio da Familia e da Infancia, así como para o desenvolvemento e execución deste decreto.</p>
    <p>Disposición derradeira segunda. <em>Entrada en vigor</em></p>
    <p>O presente decreto entrará en vigor aos vinte días da súa publicación no <em>Diario Oficial de Galicia</em>.</p>
    <p>Santiago de Compostela, once de abril de dous mil dezanove</p>
    <footer><p>Alberto Núñez Feijóo<br>Presidente</p><p>Fabiola García Martínez<br>Conselleira de Política Social</p></footer>

