---
date: '2019-03-20'
id: C3K1-120319-0002
page: 14594
number: 55
agency: Consellería de Sanidade
section: II. Autoridades e persoal. b) Nomeamentos.
title: >-
  RESOLUCIÓN do 7 de marzo de 2019 de cesamento e nomeamento de membros do
  Comité Territorial de Ética da Investigación de Santiago-Lugo.
range: Resolución
url: >-
  https://www.xunta.gal/dog/Publicados/2019/20190320/AnuncioC3K1-120319-0002_gl.html
---
<p>O presidente do Comité Territorial de Ética da Investigación de Santiago-Lugo enviou o día 27.2.2019 un escrito á Secretaría Xeral Técnica da Consellería de Sanidade no cal vén, dunha banda, a comunicar a renuncia de tres persoas membros do Comité Territorial de Ética da Investigación de Santiago-Lugo e, doutra, a propor o nomeamento de catro persoas como membros do citado órgano. </p>
    <p>Antecedentes:</p>
    <p>Mediante a Resolución do 6 de febreiro de 2018, que se publicou no <em>Diario Oficial de Galicia</em> do 14.2.2018, concedeuse a renovación da acreditación do Comité Territorial de Ética da Investigación de Santiago-Lugo, estableceuse a súa sede e nomeáronse como membros ás persoas que se relacionaban no seu anexo. </p>
    <p>Entre as persoas que se relacionaban no citado anexo figuraban María Jesús Lamas Díaz, Rafael Carlos Vidal Pérez e Víctor Herrán Carreira, os cales renuncian agora á súa condición de membro do comité.</p>
    <p>Consideracións legais e técnicas:</p>
    <p>O Decreto 63/2013, do 11 de abril, polo que se regulan os comités de ética da investigación en Galicia, recolle no capítulo III a regulamentación correspondente aos comités territoriais. </p>
    <p>No que atinxe á súa composición, os comités territoriais de ética da investigación terán, segundo dispón o punto 1 do artigo 9, unha composición multidisciplinar e estarán formados por un mínimo de nove e un máximo de quince membros de xeito que se asegure a súa independencia, competencia e experiencia na toma de decisións e no cumprimento das súas funcións. </p>
    <p>Na actualidade, o Comité Territorial de Ética da Investigación de Santiago-Lugo conta con catorce membros. Xunto coa renuncia de tres membros, propúxose a incorporación de catro persoas como novos membros, de xeito que a composición se axusta ao citado tope numérico, e son as seguintes:</p>
    <p>a) Ana Estany Gestal, da Fundación Ramón Domínguez de Santiago de Compostela.</p>
    <p>b) María Mercedes Rodicio García, de Xerencia de Xestión Integrada de Lugo.</p>
    <p>c) Jesús Prego Domínguez, da Xerencia de Xestión Integrada de Santiago.</p>
    <p>d) María José Alfaro Águila-Real.</p>
    <p>Pola súa banda, o punto 5 do artigo 9 sinala que os membros destes comités serán designados/as e nomeados/as pola persoa titular da consellería competente en materia de sanidade, por proposta da Secretaría Xeral Técnica, garantindo en todo caso a representación equilibrada de homes e mulleres. </p>
    <p>Logo de ver o que se expuxo, e de acordo coa proposta que efectuou a Secretaría Xeral Técnica desta consellería, </p>
    <h2>RESOLVO:</h2>
    <p>O cesamento de María Jesús Lamas Díaz, Rafael Carlos Vidal Pérez e Víctor Herrán Carreira como membros do Comité Territorial de Ética da Investigación de Santiago-Lugo.</p>
    <p>Así mesmo, o nomeamento de Ana Estany Gestal, María Mercedes Rodicio García, Jesús Prego Domínguez e María José Alfaro Águila-Real como membros do citado comité territorial. </p>
    <p>Santiago de Compostela, 7 de marzo de 2019</p>
    <footer><p>Jesús Vázquez Almuíña<br> Conselleiro de Sanidade</p></footer>

