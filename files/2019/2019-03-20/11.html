---
date: '2019-03-20'
id: C3K1-180319-0001
page: 14723
number: 55
agency: Consellería de Sanidade
section: III. Outras disposicións.
title: >-
  ORDE do 18 de marzo de 2019 pola que se determinan os servizos mínimos, no
  ámbito da asistencia sanitaria, durante a folga convocada para o día 21 de
  marzo de 2019.
range: Orde
url: >-
  https://www.xunta.gal/dog/Publicados/2019/20190320/AnuncioC3K1-180319-0001_gl.html
---
<p>O artigo 28.2 da Constitución española recoñece como dereito fundamental da persoa o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os que se encontra a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo exercicio do dereito de folga, xa que aquel é considerado e recoñecido prioritariamente en relación con este.</p>
    <p>O artigo 3 do citado decreto faculta os conselleiros ou conselleiras competentes por razón dos servizos esenciais afectados para que, mediante orde e ante cada situación de folga, decidan o mínimo de actividade necesaria para asegurar o mantemento dos tales servizos, así como para determinar o persoal necesario para a súa prestación.</p>
    <p>A organización Solidariedade e Unidade dos Traballadores (SUT) convocou unha folga de 24 horas para o vindeiro 21 de marzo de 2019, dirixida –no seu teor literal– a «todos os traballadores temporais das distintas administracións públicas de todo o Estado e os funcionarios de carreira que queiran sumarse» a ela.</p>
    <p>A Xunta de Galicia determinou a procedencia de fixar servizos mínimos para os sectores afectados por esta folga na Administración da Comunidade Autónoma de Galicia. En consecuencia, procede facer o propio no ámbito do Servizo Galego de Saúde e as entidades públicas adscritas ao dito organismo e á Consellería de Sanidade. Para o cal e ante a urxencia da comunicación da folga –recibida tan só uns días antes do seu comezo–, cómpre remitirse aos termos da anterior folga xeral do 8 de marzo de 2019 (publicada no Diario Oficial de Galicia –DOG– núm. 46, do 6 de marzo).</p>
    <p>Con base no que antecede,</p>
    <h2>DISPOÑO:</h2>
    <p>Artigo único</p>
    <p>A convocatoria de folga xeral que terá lugar o 21 de marzo de 2019, realizada pola organización Solidariedade e Unidade dos Traballadores (SUT), deberá entenderse condicionada ao mantemento dos servizos mínimos que se establecen nesta orde. </p>
    <p>Os cales, por remisión, serán os contidos na Orde do 1 de marzo de 2019 pola que se determinan os servizos mínimos, no ámbito da asistencia sanitaria, durante as folgas convocadas para o día 8 de marzo de 2019 (publicada no DOG núm. 46, do 6 de marzo de 2019 –páxs. 12719 e ss.–). </p>
    <p>Deste xeito aplicarase na súa integridade a devandita orde, tanto no que atinxe ao seu articulado como aos seus anexos, para determinar os servizos esencias que se deberán respectar durante a folga do 21 de marzo de 2019; agás no que concirne ao persoal das empresas e entidades privadas recollidas naquela, por non estaren incluídos no ámbito de aplicación da folga do 21 de marzo, dirixida exclusivamente –á vista do seu teor literal– ao persoal temporal e fixo das distintas administracións públicas. </p>
    <p>Disposición derradeira</p>
    <p>Esta orde producirá efectos e entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 18 de marzo de 2019</p>
    <footer><p>Jesús Vázquez Almuíña<br>Conselleiro de Sanidade</p></footer>

