---
date: '2019-07-24'
id: G0533-160719-0001
page: 34214
number: 140
agency: Consellería de Infraestruturas e Mobilidade
section: III. Outras disposicións.
title: >-
  DECRETO 91/2019, do 11 de xullo, polo que se declara, en concreto, a utilidade
  pública e se dispón a urxente ocupación dos bens e dereitos afectados polo
  proxecto de construción do itinerario peonil e ciclista na OU-537, treito
  parques empresariais (puntos quilométricos 0+000-2+030), e na OU-536, treito A
  Derrasa (puntos quilométricos 7+180-7+940), de clave OU/16/269.06, nos
  concellos do Pereiro de Aguiar e San Cibrao das Viñas.
range: Decreto
url: >-
  https://www.xunta.gal/dog/Publicados/2019/20190724/AnuncioG0533-160719-0001_gl.html
---
<p>Antecedentes:</p>
    <p>Primeiro. No <em>Diario Oficial de Galicia</em> núm. 103, do 31 de maio de 2018, publicouse o Anuncio do 3 de maio de 2018 polo que se somete ao trámite de información pública o proxecto de construción do itinerario peonil e ciclista na OU-537, treito: parques empresariais (puntos quilométricos 0+000-2+030), e na OU- 536, treito: A Derrasa (puntos quilométricos 7+180-7+940), de clave OU/16/269.06, así como a relación individual de bens, dereitos e propietarios afectados polo proxecto referenciado.</p>
    <p>Segundo. Tras a análise das alegacións, informes e certificados presentados, o 17 de xuño de 2019 apróbase o expediente de información pública e o proxecto de construción do itinerario peonil e ciclista na OU-537, treito: parques empresariais (puntos quilométricos 0+000-2+030), e na OU-536, treito: A Derrasa (puntos quilométricos 7+180-7+940), de clave OU/16/269.06.</p>
    <p>Este proxecto de construción ten por obxecto a xustificación e definición das obras que se levarán a cabo para a construción de dous itinerarios peonís e ciclistas na OU-537 e na OU-536 nos concellos de San Cibrao das Viñas e O Pereiro de Aguiar, cuns beneficios esperados, entre outros, como a mellora da mobilidade, a mellora da calidade do aire, da saúde, da igualdade e benestar da economía, do patrimonio e do urbanismo. </p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Mobilidade e logo da deliberación do Consello da Xunta de Galicia, na súa reunión do día once de xullo de dous mil dezanove,</p>
    <p class="dog-titulo">DISPOÑO:</p>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción do itinerario peonil e ciclista na OU-537, treito: parques empresariais (puntos quilométricos 0+000-2+030), e na OU-536, treito: A Derrasa (puntos quilométricos 7+180-7+940), de clave OU/16/269.06.</p>
    <p>Santiago de Compostela, once de xullo de dous mil dezanove</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Mobilidade</p>

