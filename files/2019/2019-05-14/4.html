---
date: '2019-05-14'
id: G0532-030519-0002
page: 23027
number: 91
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 20 de febreiro de 2019, da Dirección Xeral de Ordenación do
  Territorio e Urbanismo, de aprobación definitiva da modificación puntual das
  normas subsidiarias do planeamento municipal de Maside, no núcleo rural de
  Ribiñas.
range: Resolución
url: >-
  https://www.xunta.gal/dog/Publicados/2019/20190514/AnuncioG0532-030519-0002_gl.html
---
<p>O Concello de Maside remite o expediente de referencia para a súa aprobación definitiva, conforme o establecido na disposición adicional segunda da Lei 9/2002, de ordenación urbanística e protección do medio rural de Galicia (LOUG).</p>
    <p>Analizada a documentación achegada polo Concello e vista a proposta subscrita pola Subdirección Xeral de Urbanismo, resultan:</p>
    <p>I. Antecedentes.</p>
    <p>I.1. O Concello de Maside dispón actualmente de normas subsidiarias de planeamento (NSP), aprobadas definitivamente o 29.10.1985, con once modificacións puntuais. </p>
    <p>I.2. A tramitación ata o momento da modificación puntual foi a seguinte:</p>
    <p>• Consta informe técnico municipal do 21.1.2014. </p>
    <p>• O 27.2.2014, a Secretaría Xeral de Calidade e Avaliación Ambiental da CMATI declarou a non necesidade de someter á avaliación ambiental estratéxica a modificación puntual (DOG do 24 de marzo).</p>
    <p>• O Concello Pleno do 26.11.2014 aprobou inicialmente a modificación puntual e someteuna á información pública durante un mes con anuncios nos diarios <em>La Voz de Galicia</em> do 14.1.2015 e <em>La Región</em> do 15.1.2015, e no DOG do 29.1.2015. No período de exposición non se presentou ningunha alegación.</p>
    <p>• Déuselles audiencia aos municipios limítrofes de San Amaro, San Cristovo de Cea, Amoeiro, O Carballiño e Punxín, sen que conste contestación ningunha de ningún.</p>
    <p>• Consta informe favorable do 6.4.2015, da Dirección Xeral de Telecomunicacións e Tecnoloxías da Información do Ministerio de Industria, Enerxía e Turismo.</p>
    <p>• Constan informes, desfavorable do 10.12.2015 e favorable cunha precisión que corrixir do 13.6.2016, da Dirección Xeral do Patrimonio Cultural da Consellería de Cultura, Educación e Ordenación Universitaria.</p>
    <p>• Constan informes do 27.5.2015, 22.9.2015, desfavorable e 19.9.2016, favorable condicionado, da Confederación Hidrográfica do Miño-Sil do Ministerio de Agricultura, Alimentación e Medio Ambiente.</p>
    <p>• Consta solicitude de informe, do 20.2.2015, a Augas de Galicia, sen que conste contestación. Existe informe na fase de tramitación ambiental no cal se sinala que deben terse en conta os plans de abastecemento e de saneamento de Galicia.</p>
    <p>• O Concello Pleno do 28.9.2016 aprobou provisionalmente a modificación puntual das normas subsidiarias de planeamento municipal de Maside no núcleo rural de Ribiñas, coas modificacións requiridas nos informes sectoriais emitidos.</p>
    <p>• O 23.12.2016, o Servizo de Urbanismo de Ourense da CMAOT ditou requirimento ao Concello de Maside e sinalan unha serie de deficiencias que emendar.</p>
    <p>• O Concello Pleno do 6.4.2017 aprobou de novo provisionalmente a modificación puntual.</p>
    <p>• O 17.11.2017, a Dirección Xeral de Ordenación do Territorio e Urbanismo ditou requirimento ao Concello de Maside para que emende as deficiencias sinaladas proceda á súa aprobación e posterior remisión a esta consellería para a aprobación definitiva.</p>
    <p>• O Concello Pleno do 7.2.2018 aprobou de novo provisionalmente a modificación puntual.</p>
    <p>II. Análise e consideracións.</p>
    <p>Unha vez analizado o expediente remitido polo Concello de Maside e vista a proposta subscrita pola Subdirección Xeral de Urbanismo, resulta:</p>
    <p>II.1. O ámbito de actuación é o núcleo rural de Ribiñas e o seu contorno inmediato, que afecta, segundo as NSP vixentes, solo de núcleo rural e solo non urbanizable (rústico). A superficie da delimitación é de 14.514 m2, sendo 10.277 m2 de núcleo rural tradicional e 4.237 m2 de núcleo rural común.</p>
    <p>II.2. O obxecto da modificación puntual é a redelimitación e ordenación normativa do núcleo rural de Ribiñas, adaptando as súas determinacións ao contido da Lei 2/2016, do 10 de febreiro, do solo de Galicia (LSG).</p>
    <p>II.3. O 19.3.2016 entrou en vigor a Lei 2/2016, do 10 de febreiro, do solo de Galicia, que establece na disposición transitoria segunda que os plans en tramitación que nesa data xa tivesen aprobación inicial poderán continuar a súa tramitación a teor da LOUG, aínda que as súas determinacións deberán adaptarse plenamente á Lei 2/2016. O documento adaptou as súas determinacións á LSG e a súa tramitación continuou conforme a LOUG.</p>
    <p>II.4. Na memoria da modificación puntual segue habendo referencias erróneas a que Ribiñas non está recoñecido como núcleo rural, a pesar de que está incluído como tal nas NSP de Maside, polo que deben excluírse esas referencias da memoria. Nomeadamente: no preámbulo (páx. 4 e 5); punto 2.6.–Conveniencia e xustificación da modificación (páx. 15, 16 e 17); punto 3.2.–Clasificación de núcleo rural (páx. 19); punto 4.–Descrición dos obxectivos xerais e específicos (páx. 19); punto 5.1.–Diagnose da situación en ausencia da modificación do núcleo rural (páx. 20); punto 5.2.–Función da delimitación respecto da situación de partida (páx. 20); punto 7.3.–Análise individualizada do asentamento. Existencia de asentamento. (páx. 26); punto 7.7.–Recoñecemento de núcleo (páx. 34)…</p>
    <p>II.5. No punto 7.2 da memoria –Delimitación do asentamento– seguen transcribíndose parágrafos completos da disposición transitoria primeira da LOUG como se fosen da LSG, o que leva á confusión e a establecer condicións edificatorias en función da LOUG. Debe corrixirse este punto e adecualo ás determinacións da LSG.</p>
    <p>II.6. No punto 8 da memoria.–Normativa de aplicación no ámbito da delimitación proposta– segue sobrando o punto 8.2.–Condicións xerais para as vivendas unifamiliares illadas–. As condicións das vivendas illadas débense establecer nas condicións particulares das dúas categorías de solo de núcleo rural propostas.</p>
    <p>Na ordenanza de solo de núcleo rural común, no cal o tipo de edificación é exento, a condición de fondo máximo previsto será de aplicación unicamente nas excepcións previstas no punto do sistema de ordenación. Os recuamentos previstos no punto de separación a lindeiros serán de aplicación a todas as edificacións, incluídas as edificacións auxiliares, salvo as excepcións do punto de sistema de ordenación. </p>
    <p>II.7. O plano de información I-2 (Delimitación. Ordenación) debe incorporarse como plano de ordenación.</p>
    <p>A competencia para resolver sobre a aprobación definitiva dunha modificación puntual do planeamento xeral que teña por obxecto a delimitación do solo de núcleo rural corresponde á Dirección Xeral de Ordenación do Territorio e Urbanismo, de conformidade co disposto no artigo 78.2.c) en relación co artigo 83.6 da Lei 2/2016, do 10 de febreiro, do solo de Galicia, e co artigo 10 do Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, en relación co Decreto 177/2016, do 15 de decembro, polo que se establece a estrutura orgánica da Vicepresidencia e das consellerías da Xunta de Galicia, modificado parcialmente polo Decreto 106/2018, do 4 de outubro.</p>
    <p>III. Resolución.</p>
    <p>Visto canto antecede, en virtude do establecido no artigo 78.2.c) en relación co artigo 83.6 da Lei 2/2016 (LSG),</p>
    <h2>RESOLVO:</h2>
    <p>1. Aprobar definitivamente a modificación puntual das normas subsidiarias do planeamento de Maside, no núcleo rural de Ribiñas, condicionado á emenda das deficiencias sinaladas nos puntos II.4 a II.7.</p>
    <p>2. O Concello fará as correccións exixidas e elaborará un texto refundido conforme o establecido no artigo 62 da LSG e elevarao de novo ante esta Dirección Xeral de Ordenación do Territorio e Urbanismo, para a súa verificación formal e dilixencia.</p>
    <p>3. De conformidade co artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a delimitación no Rexistro de Planeamento Urbanístico de Galicia.</p>
    <p>4. De conformidade co disposto polos artigos 82 e 88.4 da Lei 2/2016, do 10 de febreiro, e 70 da Lei 7/1985, do 2 de abril, reguladora das bases de réxime local, o Concello deberá publicar a normativa da delimitación aprobada no <em>Boletín Oficial</em> da provincia, unha vez inscrita esta no Rexistro de Planeamento Urbanístico.</p>
    <p>5. Notifíqueselle ao Concello, e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o regulamento da Lei 2/2016, do 10 de febreiro.</p>
    <p>6. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 20 de febreiro de 2019</p>
    <footer><p>María Encarnación Rivas Díaz<br>Directora xeral de Ordenación do Territorio e Urbanismo</p></footer>

