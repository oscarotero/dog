---
date: '2019-09-30'
id: G0534-200919-0004
page: 43162
number: 185
agency: 'Consellería de Educación, Universidade e Formación Profesional'
section: III. Outras disposicións.
title: >-
  ORDE do 18 de setembro de 2019 pola que se modifica a Orde do 30 de xuño de
  2017 de creación do Comité de Seguridade da Información.
range: Orde
url: >-
  https://www.xunta.gal/dog/Publicados/2019/20190930/AnuncioG0534-200919-0004_gl.html
---
<p>A Orde do 30 de xuño de 2017 creou o Comité de Seguridade da Información adscrito á Consellería de Cultura, Educación e Ordenación Universitaria, como un órgano colexiado dos previstos na Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>O dito órgano ten como ámbito de actuación os aspectos relativos á seguridade da información requiridos á Consellería de Cultura, Educación e Ordenación Universitaria pola lexislación aplicable, pola normativa de protección de datos de carácter persoal e outras, así como pola normativa corporativa de maior nivel, e que non sexan competencia da Amtega ou das unidades TIC con competencias non asumidas por esta.</p>
    <p>O Decreto 88/2018, do 26 de setembro, polo que se establece a estrutura orgánica da Xunta de Galicia, supuxo a extinción da antiga Consellería de Cultura, Educación e Ordenación Universitaria, e a creación da Consellería de Educación, Universidade e Formación Profesional, que asume como prioridade básica a xestión do sistema educativo sostido con fondos públicos e da Consellería de Cultura e Turismo.</p>
    <p>O Decreto 106/2018, do 4 de outubro, polo que se modifica parcialmente o Decreto 177/2016, do 15 de decembro, polo que se fixa a estrutura orgánica da Vicepresidencia e das consellerías da Xunta de Galicia, e o Decreto 196/2012, do 27 de setembro, polo que se crea a Axencia de Turismo de Galicia e se aproban os seus estatutos, desenvolveu a dita estrutura determinando nun segundo nivel organizativo os órganos superiores e de dirección e as diversas entidades do sector público en que se estruturan as diversas consellerías que foron obxecto de reordenación.</p>
    <p>Ao abeiro destes decretos aprobouse o Decreto 138/2018, do 8 de novembro, polo que se establece a estrutura orgánica da Consellería de Educación, Universidade e Formación Profesional, que desenvolveu os decretos anteriores fixando a estrutura orgánica da nova consellería.</p>
    <p>A presente orde procede a delimitar o ámbito de actuación do Comité de Seguridade da Información circunscribíndoo ao da nova Consellería de Educación, Universidade e Formación Profesional, e procede a unha actualización da súa composición.</p>
    <p>De acordo co anterior, mediante a presente orde,</p>
    <h2>RESOLVO:</h2>
    <p>Artigo único. <em>Modificación da Orde do 30 de xuño de 2017 de creación do Comité de Seguridade da Información</em></p>
    <p>Un. A Orde do 30 de xuño de 2017 de creación do Comité de Seguridade da Información queda modificada no sentido de substituír en todo o seu articulado as referencias á «Consellería de Cultura, Educación e Ordenación Universitaria» por «Consellería de Educación, Universidade e Formación Profesional».</p>
    <p>Dous. O número 1 do artigo 2 da Orde do 30 de xuño de 2017 de creación do Comité de Seguridade da Información queda redactado da seguinte forma:</p>
    <p>«1. O Comité de Seguridade da Información estará composto:</p>
    <p>a) Pola persoa titular da Vicesecretaría Xeral da consellería, que representará a súa presidencia.</p>
    <p>b) Polas persoas titulares de cada unha das subdireccións xerais da consellería.</p>
    <p>c) Por unha persoa representante de cada unha das xefaturas territoriais da consellería.</p>
    <p>d) Por unha persoa representante da Axencia para a Calidade do Sistema Universitario de Galicia.</p>
    <p>e) Por unha persoa representante da Xunta Autonómica de Directores e Directoras de Centros de Ensino non Universitarios.</p>
    <p>f) Polas persoas representantes do órgano ou entidade correspondente que execute as competencias TIC para a consellería».</p>
    <p>Disposición derradeira única. <em>Entrada en vigor</em></p>
    <p>A presente orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 18 de setembro de 2019</p>
    <footer><p>Carmen Pomar Tojo<br>Conselleira de Educación, Universidade e Formación Profesional</p></footer>

