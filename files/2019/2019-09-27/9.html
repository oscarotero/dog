---
date: '2019-09-27'
id: G0424-240919-0001
page: 42828
number: 184
agency: 'Consellería de Economía, Emprego e Industria'
section: III. Outras disposicións.
title: >-
  ORDE do 23 de setembro de 2019 pola que se procede á ampliación do prazo de
  presentación de solicitudes da Orde do 31 de maio de 2018 pola que se
  establecen as bases reguladoras e se procede á convocatoria de subvencións
  para a concesión directa de bolsas e axudas para persoas traballadoras
  desempregadas que participen en accións formativas de formación profesional
  para o emprego correspondentes ao exercicio de 2018 e 2019 (código de
  procedemento TR301V).
range: Orde
url: >-
  https://www.xunta.gal/dog/Publicados/2019/20190927/AnuncioG0424-240919-0001_gl.html
---
<p>A Orde do 31 de maio de 2018 (DOG núm. 114, do 15 de xuño) pola que se establecen as bases reguladoras e se procede á convocatoria de subvencións para a concesión directa de bolsas e axudas para persoas traballadoras desempregadas que participen en accións formativas de formación profesional para o emprego correspondentes ao exercicio de 2018 e 2019 (código de procedemento TR301V), sinalaba, no seu artigo 1.2, que se convocan as referidas subvencións para as accións formativas que se iniciaron no período que vai do 1 de xullo de 2018 ao 30 de xuño de 2019, o que tiña como consecuencia que, no número 1 do artigo 16, se fixase que a data límite de presentación de solicitudes fose o 30 de xullo de 2019 para aquelas accións formativas iniciadas entre o 16 de novembro de 2018 e o 30 de xuño de 2019.</p>
    <p>A través da Orde do 14 de xuño de 2019 (DOG núm. 117, do 21 de xuño) ampliouse o prazo para dar cobertura ás bolsas e axudas referidas a accións formativas iniciadas ata o 30 de setembro de 2019.</p>
    <p>Coa mesma finalidade de permitir que o alumnado desempregado que asista ás accións formativas da formación profesional para o emprego financiadas pola Xunta de Galicia, a través da Consellería de Economía, Emprego e Industria, poida seguir percibindo as bolsas e axudas recollidas no procedemento TR301V mentres se tramitan as seguintes bases e a convocatoria e se adaptan os aplicativos informáticos que permitirán mellorar e axilizar a súa xestión, cómpre volver ampliar o prazo de vixencia da convocatoria recollida na Orde do 31 de maio de 2018, de maneira que ao seu abeiro se poidan solicitar bolsas e axudas ata o 31 de decembro de 2019, referidas a accións formativas que se inicien desde o 1 de outubro de 2019, inclusive.</p>
    <p>Por todo o exposto, no uso das facultades que me foron conferidas,</p>
    <h2>DISPOÑO:</h2>
    <p>Artigo 1</p>
    <p>Modifícase o número 2 do artigo 1 da Orde do 31 de maio de 2018, de xeito que a convocatoria das subvencións do procedemento TR301V ao cal se refire corresponderá ás bolsas e axudas que solicite o alumnado desempregado das accións formativas que se iniciasen desde o 1 de xullo de 2018 ata o 31 de decembro de 2019, ambos incluídos, e que cumpra os correspondentes requisitos. </p>
    <p>Artigo 2</p>
    <p>Modifícase o número 1 do artigo 16 da Orde do 31 de maio de 2018, de maneira que a data límite de presentación de solicitudes se amplía ata o 31 de xaneiro de 2020 para aquelas accións formativas iniciadas ata o 31 de decembro de 2019, incluído, respectando sempre o prazo dun mes desde a incorporación á acción formativa ou desde que tivese lugar o feito causante.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día da súa publicación no <em>Diario Oficial de Galicia</em>.</p>
    <p>Santiago de Compostela, 23 de setembro de 2019</p>
    <footer><p>Francisco José Conde López<br>Conselleiro de Economía, Emprego e Industria</p></footer>

