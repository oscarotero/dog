---
date: '2019-12-27'
id: G0003-161219-0005
page: 55643
number: 246
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 13 de decembro de 2019, da Dirección Xeral de Recursos Humanos,
  pola que se convoca concurso-oposición para o ingreso nas categorías de
  médico/a de urxencias hospitalarias e médico/a asistencial do 061.
range: Resolución
url: >-
  https://www.xunta.gal/dog/Publicados/2019/20191227/AnuncioG0003-161219-0005_gl.html
---
<p>De conformidade co establecido no Decreto 161/2018, do 5 de decembro, e no Decreto 30/2019, do 14 de marzo, polo que se aproba a oferta de emprego público correspondente a diversas categorías de persoal estatutario do Servizo Galego de Saúde para o ano 2018 e 2019, respectivamente, este centro directivo, logo da elaboración pola Comisión Técnica de Procesos Selectivos e posterior negociación coa representación sindical no seo da mesa sectorial de negociación e no uso das competencias que lle atribúen o artigo 8 dos mencionados decretos e o artigo 4.1.b) da Orde do 5 de xullo de 2012 (Diario Oficial de Galicia núm. 139, do 20 de xullo), sobre delegación de competencias en órganos centrais e periféricos do Servizo Galego de Saúde, resolve convocar concurso-oposición para o ingreso nas categorías de médico/a de urxencias hospitalarias e médico/a asistencial do 061, de acordo coas seguintes</p>
    <h2>Bases</h2>
    <p>I. Normas xerais.</p>
    <p>1.1. Prazas.</p>
    <p>1.1.1. Convócase concurso-oposición para o ingreso nas categorías de médico/a de urxencias hospitalarias e médico/a asistencial do 061.</p>
    <p>1.1.2. O número de prazas que se convoca neste proceso selectivo é o que se especifica para cada unha das categorías, no anexo I, con expresión diferenciada polo seu sistema de acceso.</p>
    <p>1.2. Sistemas de acceso.</p>
    <p>As persoas interesadas poderán participar neste proceso selectivo por algún dos seguintes sistemas de acceso: acceso libre, acceso de persoas con discapacidade ou promoción interna.</p>
    <p>Os/as aspirantes só poderán participar nunha das quendas citadas. Logo de finalizado o prazo de inscrición non se permitirá ningún cambio na modalidade de acceso.</p>
    <p>Como excepción, os/as aspirantes que soliciten participar pola quenda de discapacidade e non dispoñan ao tempo de presentar a inscrición, malia telo solicitado, do certificado de recoñecemento do grao de discapacidade emitido polo órgano competente, deberán sinalar no formulario electrónico de inscrición a dita circunstancia no espazo habilitado para o efecto, efectuar o pagamento da taxa correspondente e achegar a solicitude de recoñecemento de discapacidade presentada.</p>
    <p>Neste suposto, resultará admitido/a pola quenda de discapacidade e poderá solicitar o reintegro da taxa aboada sempre que acredite documentalmente ter recoñecido un grao de discapacidade igual ou superior ao 33 %, nos termos exixidos na convocatoria, o último día do prazo de presentación de reclamacións contra a lista provisional de admitidos/excluidos. Noutro suposto, resultará admitido polo sistema de acceso libre.</p>
    <p>1.3. Persoas con discapacidade.</p>
    <p>1.3.1. De conformidade co establecido na lexislación do emprego público de Galicia, no artigo 8 do Decreto 206/2005, do 22 de xullo, de provisión de prazas de persoal estatutario do Servizo Galego de Saúde, no artigo 6 do Decreto 161/2018, do 5 de decembro, polo que se aproba a oferta de emprego público para o ano 2018, e no artigo 6 do Decreto 30/2019, do 14 de marzo, polo que se aproba a oferta de emprego público para o ano 2019, resérvase o número de prazas que se concreta no anexo I para seren cubertas por persoas cun grao de discapacidade igual ou superior ao trinta e tres por cento, sempre que superen os procesos selectivos e acrediten a súa discapacidade e a compatibilidade co desempeño das tarefas e funcións correspondentes.</p>
    <p>1.3.2. No suposto de que algún/algunha aspirante con discapacidade que se presente pola cota de reserva supere o proceso selectivo e non obteña praza na citada cota, e a súa puntuación sexa superior á obtida por outros/as aspirantes da quenda de acceso libre, será incluído/a pola súa orde de puntuación na quenda de acceso libre.</p>
    <p>1.3.3. Os/as aspirantes con discapacidade, opten ou non opten por participar na quenda reservada a persoas con discapacidade, poderán solicitar adaptación de tempo e/ou medios para a realización dos exercicios. Os/as interesados/as, agás causas sobrevidas, deberán formular a correspondente petición concreta na solicitude de participación, na cal deberán reflectir con claridade as necesidades específicas que ten o/a candidato/a para acceder ao proceso de selección en condicións de igualdade e achegar o ditame técnico facultativo emitido polo órgano técnico de cualificación do grao de discapacidade competente, que acredite de forma fidedigna a/s deficiencia/s permanente/s que deron orixe ao grao de discapacidade recoñecido.</p>
    <p>As solicitudes de adaptación serán resoltas polo órgano de selección. Para tal efecto, o tribunal poderá requirir informe e, se é o caso, a colaboración dos órganos técnicos da Administración laboral, sanitaria ou dos demais órganos competentes. A adaptación non se outorgará de forma automática senón unicamente naqueles casos en que a discapacidade garde relación directa coa proba que se vai realizar.</p>
    <p>1.3.4. Co fin de garantir a protección da saúde dos/das aspirantes que superen definitivamente o proceso selectivo pola quenda de reserva de persoas con discapacidade, efectuarase unha avaliación inicial da súa saúde que permita adoptar as medidas preventivas e de protección necesarias para evitar que se poidan ver afectados/as de xeito singular por algún risco laboral identificado no seu posto de traballo. A dita avaliación será realizada pola Unidade Periférica de Prevención de Riscos Laborais de referencia para o centro de xestión a que pertenza a praza adxudicada.</p>
    <p>1.3.5. Segundo o artigo 48 da Lei 2/2015, do 29 de abril, do emprego público de Galicia, se as prazas reservadas e que as persoas con discapacidade cubrisen non acadan a porcentaxe do tres por cento das prazas convocadas na correspondente oferta de emprego público, as prazas non cubertas do número total das reservadas acumularanse á porcentaxe do sete por cento da oferta seguinte, cun límite máximo do doce por cento. Noutro caso, as prazas reservadas á quenda de discapacidade non cubertas acumularanse ás de acceso libre.</p>
    <p>1.4. Promoción interna.</p>
    <p>1.4.1. De conformidade co establecido no artigo 25.1 do Decreto 206/2005, do 22 de xullo, de provisión de prazas de persoal estatutario do Servizo Galego de Saúde, o artigo 5 do Decreto 161/2018, do 5 de decembro, polo que se aproba a oferta de emprego público de persoal estatutario para o ano 2018, e o artigo 5 do Decreto 30/2019, do 14 de marzo, polo que se aproba a oferta de emprego público de persoal estatutario para o ano 2019, en atención ás especiais circunstancias que concorren nestas categorías, e logo da súa aprobación no ámbito da mesa sectorial de negociación, establécese unha porcentaxe de prazas reservadas para o sistema de promoción interna do 25 % do total das prazas ofertadas en cada categoría.</p>
    <p>1.4.2. Cando o resultado da aplicación da citada porcentaxe dea un resto igual ou superior a 0,5 prazas, computarase como unha praza que se incluirá nesta reserva.</p>
    <p>1.4.3. As prazas da quenda de promoción interna que non sexan cubertas acumularanse ás da quenda de acceso libre.</p>
    <p>II. Requisitos.</p>
    <p>As persoas interesadas en participar neste proceso deberán posuír, na data en que finalice o prazo de presentación de solicitudes e no momento da toma de posesión como persoal estatutario fixo do Servizo Galego de Saúde, os seguintes requisitos:</p>
    <p>2.1. Requisitos comúns para todas as quendas de acceso.</p>
    <p>2.1.1. Idade: ter cumpridos os dezaseis anos de idade e non exceder a idade de xubilación forzosa legalmente vixente.</p>
    <p>2.1.2. Capacidade funcional: posuír a capacidade funcional necesaria para o desempeño das funcións que deriven do correspondente nomeamento.</p>
    <p>2.1.3. Habilitación: non ter sido separado do servizo, mediante expediente disciplinario, de calquera servizo de saúde ou administración pública nos seis anos anteriores á convocatoria, nin estar inhabilitado con carácter firme para o exercicio de funcións públicas nin, se é o caso, para a correspondente profesión.</p>
    <p>No caso dos/das nacionais doutro Estado, non atoparse inhabilitado/a por sanción ou pena, para o exercicio profesional ou para o acceso a funcións ou servizos públicos nun Estado membro, nin ter sido separado/a, por sanción disciplinaria, dalgunha das administracións ou servizos públicos nos seis anos anteriores á convocatoria.</p>
    <p>2.1.4. Titulación: estar en posesión da titulación que se especifica no anexo I desta resolución ou estar en condicións de obtela dentro do prazo de presentación de solicitudes.</p>
    <p>No caso de titulacións obtidas no estranxeiro, deberán posuír o documento que acredite fidedignamente a súa homologación ou a credencial de recoñecemento do título para efectos profesionais.</p>
    <p>2.1.5. Protección xurídica do menor. Non ter sido condenado/a por sentenza firme por algún delito contra a liberdade e indemnidade sexual, que inclúe agresión e abuso sexual, acoso sexual, exhibicionismo e provocación sexual, prostitución e explotación sexual e corrupción de menores, así como por trata de seres humanos, de conformidade coa previsión contida no artigo 13 da Lei orgánica 1/1996, do 15 de xaneiro, de protección xurídica do menor, segundo a redacción efectuada pola Lei 26/2015, do 28 de xullo.</p>
    <p>2.1.6. Aboar as taxas por dereito de exame, se é o caso.</p>
    <p>Non poderán formalizar a súa inscrición no proceso selectivo as persoas que reúnan na dita data a condición de persoal estatutario fixo da mesma categoría.</p>
    <p>2.2. Requisitos específicos.</p>
    <p>2.2.1. Persoas con discapacidade.</p>
    <p>Ademais dos requisitos anteriores, os/as aspirantes que se presenten pola quenda de persoas con discapacidade terán que ter recoñecida a condición legal de persoa cun grao de discapacidade igual ou superior ao trinta e tres por cento.</p>
    <p>2.2.2. Promoción interna.</p>
    <p>As persoas aspirantes que accedan pola quenda de promoción interna deberán reunir, ademais dos requisitos indicados no número 2.1, os seguintes requisitos:</p>
    <p>1º. Ter a condición de persoal estatutario fixo doutra categoría de nivel académico igual ou inferior á aquela a que se pretende acceder.</p>
    <p>2º. Estar en servizo activo en institucións sanitarias do Sistema público de saúde de Galicia e con nomeamento como persoal estatutario fixo durante, polo menos, dous anos na categoría de procedencia.</p>
    <p>Ao persoal integrado no réxime estatutario seralle computado, para os efectos do prazo dos dous anos, o tempo de servizos prestados como funcionario/a de carreira ou laboral fixo.</p>
    <p>No suposto de perda dalgún dos requisitos enumerados nesta base, as persoas aspirantes poderán ser excluídas do proceso mediante resolución motivada do órgano convocante.</p>
    <p>2.3. Taxas.</p>
    <p>2.3.1 Formalización do pagamento das taxas.</p>
    <p>Por imperativo legal, de conformidade co disposto na Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, e na Lei 3/2018, do 26 de decembro, de medidas fiscais e administrativas, como requisito necesario para participar no proceso selectivo, deberase aboar previamente en concepto de dereitos de exame o importe de 42,24 euros e, se é o caso, os gastos de transferencia correspondentes, en calquera das entidades financeiras colaboradoras autorizadas para a recadación de taxas e prezos na Comunidade Autónoma de Galicia.</p>
    <p>Para o ingreso da taxa empregarase un impreso de autoliquidación como o sinalado no anexo VII. Tal impreso, así como os códigos para a súa formalización, seranlles facilitados ás persoas interesadas nos servizos centrais e periféricos da Consellería de Sanidade e do Servizo Galego de Saúde e estarán dispoñibles na páxina web do Servizo Galego de Saúde, na epígrafe de emprego público. A non presentación deste impreso de autoliquidación –no cal deberá figurar a data e o selo da entidade bancaria–, xunto co formulario de inscrición no proceso, determinará a exclusión da persoa aspirante.</p>
    <p>Poderase tamén realizar o pagamento da taxa pola internet nas entidades financeiras actualmente autorizadas. Para isto, deberán acceder á oficina tributaria, a través da oficina virtual na páxina web do CIXTEC (www.cixtec.es) e premer a ligazón Oficina Virtual-Tributaria (cor azul), entrar a servizos de acceso libre e taxas, prezos, multas e sancións. Neste caso, unha vez efectuado o pagamento da taxa correspondente, imprimirase o xustificante de ter aboada a taxa (modelo 730), que será o que se presente xunto coa solicitude.</p>
    <p>Así mesmo, o/a solicitante poderá facer efectivo o pagamento da taxa a través de Fides/expedient-e, onde se habilitará un enlace directo ao sistema de pagamento electrónico de taxas da Consellería de Facenda. Neste suposto, non será necesaria a presentación do xustificante de ter aboada a correspondente taxa xunto coa solicitude.</p>
    <p>En ambos os supostos, a presentación do xustificante de aboamento non suporá a substitución do trámite de presentación, en tempo e forma, da solicitude de participación no proceso.</p>
    <p>2.3.2. Exención e bonificación no aboamento da taxa.</p>
    <p>Estarán exentas do pagamento da taxa por dereito de inscrición:</p>
    <p>– As persoas con discapacidade igual ou superior ao 33 %.</p>
    <p>– As persoas que sexan membros de familias numerosas clasificadas na categoría especial.</p>
    <p>Aplicarase unha bonificación do 50 % á inscrición solicitada:</p>
    <p>– Polas persoas que sexan membros de familias numerosas de categoría xeral.</p>
    <p>– Polas persoas que figuren como demandantes de emprego desde, polo menos, os seis meses anteriores á data da convocatoria das probas selectivas nas cales soliciten a súa participación e non estean a percibir prestación ou subsidio por desemprego.</p>
    <p>As circunstancias de exención e bonificación deberán ser acreditadas, segundo o suposto que corresponda, presentando xunto coa solicitude de participación no proceso a seguinte documentación:</p>
    <p>– Copia compulsada da cualificación de discapacidade.</p>
    <p>– Copia compulsada do título oficial de familia numerosa, de carácter ordinario ou especial.</p>
    <p>– Certificación negativa da percepción actual de prestación/subsidio por desemprego e da antigüidade como demandante de emprego expedida polo Servizo Público de Emprego.</p>
    <p>2.3.3.Devolución de taxas.</p>
    <p>O importe aboado en concepto de dereitos de exame devolverase, logo dos trámites correspondentes, aos/ás aspirantes excluídos/as que o soliciten, no prazo dun mes contado a partir do día seguinte ao da publicación da listaxe definitiva de admitidos/as e excluídos/as.</p>
    <p>2.4. Rexistro electrónico dos requisitos de participación.</p>
    <p>As persoas interesadas en participar no proceso selectivo deberán declarar no formulario electrónico de inscrición que reúnen todos os requisitos de participación exixidos nesta convocatoria segundo a quenda de acceso pola cal opten. Ao formulario electrónico de inscrición accederase a través da páxina web do Servizo Galego de Saúde (www.sergas.es) na epígrafe Fides/expedient-e/Sección de Procesos/OPE.</p>
    <p>2.5. Prazo e procedemento de acreditación dos requisitos de participación.</p>
    <p>2.5.1. As persoas aspirantes, excepto no suposto e respecto da documentación que se sinala na base 2.6, deberán presentar, xunto coa solicitude de participación e dentro do prazo de presentación de instancias, a seguinte documentación:</p>
    <p>1. Fotocopia do documento nacional de identidade, pasaporte ou número de identidade estranxeiro en vigor.</p>
    <p>2. Xustificante de ter aboado os dereitos de exame. As persoas exentas ou con bonificación no pagamento das taxas deberán presentar copia cotexada da documentación que acredite este dereito, nos termos exixidos na base 2.3.2.</p>
    <p>3. Fotocopia compulsada do título exixido para o ingreso na correspondente categoría ou a documentación acreditativa de estar en condicións de obtelo, nos termos previstos nos anexos I e V desta resolución.</p>
    <p>Deberá presentarse tradución xurada ou equivalente, segundo o disposto no anexo V, daqueles títulos que estean redactados nun idioma distinto a calquera dos oficiais do Estado español.</p>
    <p>No caso de titulacións obtidas no estranxeiro, deberá achegarse ademais o documento que acredite fidedignamente a súa homologación ou recoñecemento.</p>
    <p>O/a aspirante non terá a obriga de achegar a documentación acreditativa da titulación cando esta conste como validada (V) en Fides/expedient-e.</p>
    <p>2.5.2. As persoas que accedan pola quenda de discapacidade deberán presentar, ademais da documentación anterior, copia compulsada do documento que acredite que teñen recoñecida a condición legal de persoa cun grao de discapacidade igual ou superior ao trinta e tres por cento.</p>
    <p>2.5.3. As persoas que accedan pola quenda de promoción interna non terán que presentar a documentación acreditativa da súa identidade.</p>
    <p>2.5.4. A falta de acreditación pola persoa interesada dos requisitos de participación determinará a súa exclusión do proceso de selección.</p>
    <p>2.5.5. En todo caso, a autoridade convocante reservar para si o dereito a exixir que se acredite convenientemente a existencia ou non dos requisitos de participación e idoneidade dos/das aspirantes, en calquera momento anterior á resolución definitiva do concurso-oposición.</p>
    <p>2.6. Verificación dos requisitos de participación a través da plataforma de intermediación.</p>
    <p>2.6.1. Excepto no suposto de oposición expresa do/da aspirante, manifestada no espazo habilitado para o efecto no formulario electrónico de inscrición no proceso (Fides/expedient-e), o órgano convocante verificará na plataforma de intermediación (PasaXe!) a seguinte documentación acreditativa dos requisitos de participación:</p>
    <p>– DNI/NIE.</p>
    <p>– Certificado de discapacidade expedido por un órgano da Comunidade Autónoma de Galicia.</p>
    <p>– Condición de demandante de emprego no territorio nacional e de non ser perceptor de prestación ou subsidio por desemprego.</p>
    <p>– Título de familia numerosa na Comunidade Autónoma de Galicia.</p>
    <p>Fóra destes supostos ou cando conste a oposición expresa á súa consulta, os/as aspirantes deberán presentar a documentación acreditativa de todos os requisitos nos termos que se indican na base 2.5.</p>
    <p>2.6.2. Se unha incidencia técnica debidamente acreditada imposibilitase o funcionamento ordinario dos sistemas, o órgano convocante poderá requirir ao/á aspirante a acreditación en papel de todos os requisitos de participación.</p>
    <p>III. Méritos.</p>
    <p>3.1. Méritos que se valorarán.</p>
    <p>Os méritos que se terán en conta na fase de concurso deste proceso serán os recollidos no anexo IV e valoraranse con referencia ao día inmediatamente anterior, incluído, ao da publicación desta convocatoria no Diario Oficial de Galicia.</p>
    <p>Tales méritos deberán estar debidamente rexistrados no sistema informático Fides/expedient-e e acreditados documentalmente pola persoa interesada na forma e nos prazos que se indican nesta convocatoria.</p>
    <p>3.2. Rexistro electrónico e acreditación de méritos.</p>
    <p>3.2.1. Para o rexistro electrónico dos méritos, os/as aspirantes deberán proceder da seguinte forma:</p>
    <p>As persoas interesadas accederán a través da páxina web do Servizo Galego de Saúde (www.sergas.es) ao expediente electrónico do profesional (Fides/expedient-e), segundo se indica no anexo VI destas bases, e comprobarán os datos do seu currículo baremables no proceso de selección que constan rexistrados na aplicación informática, así como o seu estado.</p>
    <p>Se non consta ningunha información ou está incompleta, a persoa aspirante, ata o último día do prazo de presentación de solicitudes, deberá rexistrar no sistema Fides/Expediente-e os méritos que posúe para os efectos da súa valoración na fase de concurso. Logo do seu rexistro electrónico, deberá imprimir a solicitude de validación, que estará dispoñible na aplicación informática na epígrafe de «informe».</p>
    <p>A solicitude de validación para este proceso dirixirase a unha unidade de validación das relacionadas no formulario electrónico de inscrición e poderá presentarse ata o último día do prazo de presentación de instancias en rexistro administrativo, electrónico ou presencial, ou a través de calquera dos procedementos que se indican na base 5.2.</p>
    <p>Para o rexistro electrónico da solicitude requirirase un certificado dixital válido: FNMT, DNI electrónico ou Camerfirma.</p>
    <p>3.2.2. Xunto coa solicitude de validación, o/a aspirante deberá achegar a documentación acreditativa dos méritos que figuren pendentes de validación, nos termos que se indican no anexo V. Só se admitirá como medio de acreditación válido o que se indica para cada un dos méritos no dito anexo.</p>
    <p>A documentación acreditativa dos méritos deberá presentarse na orde en que figura cada un dos méritos na solicitude de validación.</p>
    <p>3.2.3. Por tratarse dun procedemento de concorrencia competitiva non se admitirá, unha vez rematado o prazo de presentación de instancias e para os efectos da súa valoración neste proceso, ningunha documentación acreditativa de novos méritos aínda que consten rexistrados no expediente electrónico, agás aquela documentación que, exixida no anexo V e constando documentalmente ter sido solicitada polo/a interesado/a ao organismo ou entidade competente no prazo de presentación de solicitudes ou nun momento anterior, non fose recibida polo/a interesado/a no indicado prazo, suposto en que se admitirá a súa presentación no prazo de reclamación contra a lista provisional de admitidos/excluídos.</p>
    <p>Fóra deste suposto e prazo non se admitirá a presentación de ningunha documentación acreditativa de novos méritos.</p>
    <p>3.2.4. Aquelas persoas que, con anterioridade á data de publicación desta convocatoria no Diario Oficial de Galicia, solicitasen, mediante a achega da documentación correspondente, a validación dalgún mérito previamente rexistrado no expediente electrónico e que se atope validado ou pendente de catalogar pola Administración, non terán que presentar novamente a documentación acreditativa de tal/es mérito/s, agás a complementaria que resulte necesaria para a súa actualización.</p>
    <p>É responsabilidade do/da aspirante a actualización de méritos consonte a data de referencia deste proceso mediante a presentación de novos certificados. No suposto de que non se produza tal actualización, só se terán en conta os achegados inicialmente.</p>
    <p>3.2.5. Aquelas persoas que, con anterioridade á data de publicación desta convocatoria no Diario Oficial de Galicia, solicitasen, mediante a presentación da documentación correspondente, a validación dalgún mérito previamente rexistrado no expediente electrónico e que se atope pendente de validar, deberán presentar, se é o caso, dentro do prazo de presentación de solicitudes, a documentación complementaria para acreditar debidamente o mérito nos termos do anexo V.</p>
    <p>3.2.6. Aquelas persoas que, con anterioridade á data de publicación desta convocatoria no Diario Oficial de Galicia, rexistrasen no sistema informático os seus méritos, que figuran como pendentes de validar sen que presentasen ningunha documentación acreditativa deles, deberán solicitar a súa validación e acreditar documentalmente a súa posesión, nos termos do anexo V, dentro do prazo de presentación de instancias para que poidan ser, se é o caso, valorados no dito procedemento.</p>
    <p>3.2.7. Non será necesaria a acreditación documental do cumprimento dos seguintes méritos:</p>
    <p>– A experiencia profesional como persoal estatutario nas institucións sanitarias do Servizo Galego de Saúde e entidades públicas adscritas á Consellería de Sanidade.</p>
    <p>– A formación recibida e impartida pola Axencia Galega para a Xestión do Coñecemento e Saúde.</p>
    <p>3.2.8. A Administración poderá requirir, en calquera momento, a achega de documentación complementaria acreditativa de calquera requisito ou mérito, aínda que conste validado.</p>
    <p>3.2.9. Para os efectos deste proceso, e sen prexuízo da súa validación e catalogación nun momento posterior, poderán deixarse sen validar e catalogar no expediente electrónico persoal do/da aspirante aqueles méritos que non teñan incidencia na puntuación que se asigne na fase de concurso por ter acadado o/a aspirante, cos méritos xa validados e catalogados, a puntuación máxima na respectiva epígrafe do baremo.</p>
    <p>3.2.10. Os méritos que na data de publicación desta convocatoria figuren como validados en Fides/expedient-e permanecerán no dito estado, agás nos supostos en que se aprecie un erro de validación que obrigue á súa modificación.</p>
    <p>Os méritos que non consten rexistrados no sistema informático na data de finalización do prazo de presentación de instancias non serán obxecto de valoración.</p>
    <p>IV. Acreditación do coñecemento da lingua galega.</p>
    <p>Para os efectos de resultar exento/a da realización do exercicio de lingua galega, aqueles/as aspirantes de calquera quenda de acceso que estean en posesión do Celga 4, curso de perfeccionamento de galego ou equivalente debidamente homologado polo órgano competente en materia de política lingüística da Xunta de Galicia, de conformidade co establecido na Orde do 10 de febreiro de 2014 pola que se modifica a Orde do 16 de xullo de 2007, que regula os certificados oficiais acreditativos dos niveis de coñecemento da lingua galega, deberán rexistralo na epígrafe «idiomas» do expedient-e e achegar copia compulsada del dentro do prazo de presentación da solicitude de participación, salvo que xa conste este título como validado no expedient-e.</p>
    <p>Admitirase a súa acreditación ata o último día do prazo de presentación de reclamacións contra a lista provisional de admitidos/excluidos.</p>
    <p>As persoas aspirantes que non acheguen a documentación acreditativa do coñecemento da lingua galega nos termos establecidos nesta base deberán realizar o exercicio de lingua galega.</p>
    <p>V. Solicitude.</p>
    <p>5.1. Formulario de inscrición.</p>
    <p>5.1.1. As persoas que desexen tomar parte no proceso selectivo deberán cubrir unha única solicitude de participación, en modelo normalizado, a través da Oficina Virtual do Profesional (Fides/expedient-e/Sección de Procesos/OPE), á cal se accederá seguindo as instrucións que se establecen no anexo VI e que, logo de formalizada electronicamente deberán imprimir, asinar e presentar nos lugares e prazo indicados nos números 5.2 e 5.3, respectivamente.</p>
    <p>O/a aspirante deberá seleccionar no formulario electrónico de inscrición o idioma, galego ou castelán, en que desexa que se lle facilite, na data de exame, o cuestionario de preguntas da parte común e específica da fase de oposición.</p>
    <p>5.1.2. Non se admitirán as solicitudes que conteñan algunha emenda, marca ou riscadura no formulario de participación ou en calquera dos documentos acreditativos dos requisitos de participación.</p>
    <p>As modificacións que, con carácter excepcional, resulte necesario que efectúe o/a aspirante nalgún dos datos contidos na solicitude de participación impresa efectuaranse mediante escrito dirixido á mesma unidade de validación á cal se dirixa a instancia de participación e nel indicarase con claridade a modificación que se pretende.</p>
    <p>Tal solicitude de modificación deberá presentarse, xunto coa instancia que modifica ou copia desta, a través do procedemento e prazo previstos na cláusula 5.2 e 5.3 desta convocatoria.</p>
    <p>Transcorrido o prazo para a presentación de solicitudes, non se admitirán as modificacións das solicitudes previamente presentadas.</p>
    <p>5.1.3. Os/as aspirantes con discapacidade que o precisen deberán sinalar na solicitude as adaptacións de tempo e medios para a realización dos exercicios, de conformidade co establecido na base 1.3.</p>
    <p>5.1.4. A consignación de datos falsos na solicitude ou na documentación achegada polos/as aspirantes sancionarase coa anulación da solicitude, sen prexuízo das demais medidas legais que correspondan.</p>
    <p>5.1.5. O domicilio que figure nas solicitudes considerarase como o único válido para os efectos de notificacións, e será responsabilidade exclusiva do/a aspirante tanto o erro na súa consignación como a comunicación ao Servizo Galego de Saúde de calquera cambio deste. O mesmo será aplicable aos outros medios de comunicación posibles, como os teléfonos de contacto e o correo electrónico.</p>
    <p>A Administración convocante poderá comunicar a través de Fides/expedient-e, de forma xeral ou individualizadamente, calquera nova que se produza no desenvolvemento do proceso.</p>
    <p>5.1.6. Xunto coa solicitude de participación, a persoa aspirante deberá achegar a documentación exixida na base 2.5, a xustificación documental de todos os méritos previamente rexistrados no expediente electrónico que non acreditase nos termos da base 3.2 e, se é o caso, a documentación acreditativa do coñecemento da lingua galega.</p>
    <p>5.2. Lugar de presentación.</p>
    <p>As solicitudes de participación no concurso-oposición dirixiranse a unha unidade de validación das relacionadas no propio formulario electrónico de inscrición e poderán presentarse por rexistro electrónico, de forma presencial no rexistro xeral dos servizos centrais e periféricos da Consellería de Sanidade e do Servizo Galego de Saúde, ou a través de calquera dos procedementos do artigo 16.4 da Lei 39/2015, do 1 de outubro, do procedemento administrativo común das administracións públicas.</p>
    <p>As solicitudes subscritas no estranxeiro poderanse cursar, no prazo expresado no número tres desta base, a través das representacións diplomáticas ou consulares españolas correspondentes,que as remitirán seguidamente ao organismo competente.</p>
    <p>5.3. Prazo de presentación.</p>
    <p>O prazo para a presentación das solicitudes de participación iniciarase o día seguinte ao da publicación desta convocatoria no Diario Oficial de Galicia e finalizará o 31 de xaneiro de 2020.</p>
    <p>V. Admisión de aspirantes.</p>
    <p>6.1. Finalizado o prazo de presentación de solicitudes, a Dirección Xeral de Recursos Humanos do Servizo Galego de Saúde publicará no Diario Oficial de Galicia a resolución pola cal se declaren con carácter provisional os/as aspirantes admitidos/as e excluídos/as, co motivo da exclusión, así como os aspirantes exentos e non exentos da realización do exercicio acreditativo do coñecemento de lingua galega.</p>
    <p>6.2. Os/as aspirantes excluídos/as e os/as declarados/as non exentos/as da realización do exercicio de galego disporán dun prazo de dez días hábiles, contados a partir do día seguinte ao da publicación da resolución, para poderen corrixir, se for o caso, o defecto que motivou a súa exclusión ou a non exención do exercicio de lingua galega.</p>
    <p>Disporán do mesmo prazo de reclamación as persoas que, tendo presentado debidamente solicitude de participación no proceso, non consten como admitidas nin excluídas na relación publicada.</p>
    <p>6.3. Non se poderá emendar a presentación da solicitude fóra do prazo habilitado para este efecto. A estimación ou desestimación das solicitudes de emenda entenderanse implícitas na resolución pola cal se aprobe a lista definitiva de admitidos/as e excluídos/as, así como a lista definitiva de exentos e non exentos do exercicio acreditativo do coñecemento da lingua galega, que se publicará no Diario Oficial de Galicia.</p>
    <p>Contra tal resolución poderase interpoñer recurso potestativo de reposición ante a Dirección Xeral de Recursos Humanos do Servizo Galego de Saúde no prazo dun mes contado desde o día seguinte ao da súa publicación no Diario Oficial de Galicia, de conformidade co establecido nos artigos 123 e 124 da Lei 39/2015, do 1 de outubro, do procedemento administrativo común das administracións públicas.</p>
    <p>O feito de figurar na relación de admitidos/as non prexulga que se lles recoñeza aos/ás interesados/as a posesión de todos os requisitos exixidos no procedemento que se convoca. Cando da documentación que debe presentarse, no caso de superar o proceso selectivo, se desprenda que non posúen algún dos requisitos, os/as interesados/as decaerán en todos os dereitos que poidan derivar da súa participación no procedemento.</p>
    <p>VII. Tribunais.</p>
    <p>7.1. A composición dos tribunais de selección será paritaria para o conxunto da oferta de emprego do Servizo Galego de Saúde.</p>
    <p>7.2. Os tribunais cualificadores do concurso-oposición, para cada unha das categorías que se convocan, serán nomeados pola autoridade convocante cunha antelación mínima dun mes á data de realización das probas, para o cal se publicará a oportuna resolución no Diario Oficial de Galicia.</p>
    <p>Sen prexuízo das competencias de ordenación material e temporal propias do órgano convocante, corresponden aos tribunais as funcións relativas á determinación concreta do contido das probas, a cualificación dos/as aspirantes, a emisión de cantos informes sexan requiridos derivados da súa intervención no proceso así como, en xeral, a adopción de cantas medidas sexan precisas para o correcto desenvolvemento das probas selectivas e a resolución de incidencias.</p>
    <p>7.3. Os tribunais terán a súa sede, para os efectos de comunicacións, envío de documentación ou incidencias, na Dirección Xeral de Recursos Humanos do Servizo Galego de Saúde, situada en San Lázaro s/n, 15703 de Santiago de Compostela.</p>
    <p>7.4. Os tribunais estarán compostos por un número de membros non inferior a cinco e deberá designarse o mesmo número de membros suplentes.</p>
    <p>De conformidade co establecido no artigo 59 da Lei 2/2015, do 29 de abril, do emprego público de Galicia, a pertenza aos órganos de selección será sempre a título individual, non en representación ou por conta de ninguén.</p>
    <p>O persoal de elección ou de designación política, os funcionarios interinos e o persoal eventual non poderán formar parte do órgano de selección.</p>
    <p>Os membros dos tribunais terán a condición de persoal funcionario de carreira ou estatutario fixo das administracións públicas ou dos servizos de saúde, ou de persoal laboral fixo dos centros vinculados ao Sistema nacional de saúde, en praza ou categoría para a cal se exixa posuír titulación de nivel académico igual ou superior á exixida para o ingreso.</p>
    <p>Os tribunais poderán propoñer ao órgano convocante a incorporación aos seus traballos dos/as asesores/as especialistas ou de apoio que consideren oportunos. Os/as ditos/as asesores/as limitaranse a prestar a súa colaboración nas especialidades técnicas, con voz e sen voto.</p>
    <p>7.5. Os/as membros dos tribunais deberán absterse de intervir, notificándollo á autoridade convocante, cando concorra neles/as algunha circunstancia das previstas no artigo 23 da Lei 40/2015, do 1 de outubro, de réxime xurídico do sector público, e no Acordo adoptado no Consello da Xunta do 8 de abril de 2010 ou cando realicen tarefas de preparación de aspirantes a probas selectivas da correspondente categoría nos cinco anos anteriores á publicación desta convocatoria.</p>
    <p>O/a presidente/a deberá solicitar dos/das membros do tribunal declaración expresa de non atoparse incursos/as nas circunstancias previstas no citado artigo 23 da Lei de réxime xurídico do sector público nin nas demais causas de abstención previstas nesta base. Esta declaración deberá ser tamén realizada polos/as asesores/as especialistas previstos e polo persoal auxiliar que o tribunal incorpore aos seus traballos.</p>
    <p>Así mesmo, os/as aspirantes poderán recusar os membros do tribunal e demais persoal colaborador cando concorra neles algunha das circunstancias previstas na presente base, conforme o artigo 24 da Lei de réxime xurídico do sector público.</p>
    <p>7.6. A autoridade convocante publicará, de ser o caso, no Diario Oficial de Galicia a resolución pola cal se nomeen os/as novos/as membros que teñan que substituír os que perderon a súa condición por algunha das causas previstas.</p>
    <p>7.7. Logo da convocatoria do/da presidente/a, constituirase o tribunal coa asistencia da maioría dos seus membros, titulares ou suplentes, coa presenza, en todo caso, do/da presidente/a e do/da secretario/a. Na dita sesión o tribunal adoptará as decisións que lle correspondan para o correcto desenvolvemento do proceso selectivo.</p>
    <p>A partir da sesión de constitución, a actuación válida do tribunal requirirá a asistencia da maioría dos seus membros, con presenza, en todo caso, do/da presidente/a e do/da secretario/a.</p>
    <p>Por acordo dos seus membros, o tribunal poderá decidir a autoconvocatoria para a seguinte ou seguintes sesións que teñan lugar sen necesidade de citación por escrito.</p>
    <p>Das sesións celebradas polo tribunal redactarase a correspondente acta, que será asinada polo/a secretario/a co visto e prace do/da presidente/a.</p>
    <p>Resultarán de aplicación á constitución e ao funcionamento dos órganos de selección as disposicións sobre órganos colexiados contidas na Lei 40/2015, do 1 de outubro, de réxime xurídico do sector público.</p>
    <p>7.8. Os acordos dos tribunais que supoñan para o/a interesado/a a imposibilidade de continuar o procedemento poderán ser obxecto de recurso de alzada ante a Dirección Xeral de Recursos Humanos do Servizo Galego de Saúde, nos termos previstos nos artigos 121 e 122 da Lei 39/2015, do 1 de outubro.</p>
    <p>7.9. Os tribunais que actúen no proceso selectivo terán a categoría primeira das recollidas no Decreto 144/2001, do 7 de xuño, actualizado pola Resolución do 20 de xuño de 2008 (DOG núm. 138, do 17 de xullo), segundo o acorde o órgano competente na materia.</p>
    <p>VIII. Procedemento de selección.</p>
    <p>Procedemento de selección.</p>
    <p>De acordo co establecido no artigo 6 do Decreto 206/2005, do 22 de xullo, o sistema de selección será o de concurso-oposición.</p>
    <p>8.1. Fase de oposición.</p>
    <p>8.1.1. A fase de oposición consistirá na realización dos exercicios que se enumeran no anexo III desta resolución e coa forma e sistema de cualificación nel descritos.</p>
    <p>O exercicio sobre o contido da parte común do programa (temas un a oito, ambos os dous incluídos) terá carácter obrigatorio e non eliminatorio para todos/as os/as aspirantes, coa excepción daqueles/as que participen pola quenda de promoción interna, que estarán exentos/as da súa realización.</p>
    <p>O exercicio da parte específica do programa terá carácter obrigatorio e eliminatorio.</p>
    <p>O exercicio que acredita o coñecemento da lingua galega terá carácter obrigatorio non eliminatorio para todos/as os/as aspirantes, coa excepción dos/das que acreditasen posuír o Celga 4, curso de perfeccionamento ou equivalente debidamente homologado polo órgano competente en materia de política lingüística da Xunta de Galicia, de conformidade co establecido na Orde do 10 de febreiro de 2014 pola que se modifica a Orde do 16 de xullo de 2007, que regula os certificados oficiais acreditativos dos niveis de coñecemento da lingua galega.</p>
    <p>As respostas incorrectas nos exercicios de tipo test penalizaranse coa puntuación negativa que resulte de aplicar un vinte e cinco por cento da puntuación asignada á resposta correcta.</p>
    <p>No suposto en que deba anularse un número de preguntas dun exercicio superior ao de reserva, o valor de cada resposta correcta será o que resulte de dividir a puntuación máxima acadable no respectivo exercicio entre o número de preguntas válidas que finalmente resulten.</p>
    <p>8.1.2. Os/as aspirantes que non superen ou non obteñan o cincuenta por cento da puntuación fixada como máxima no anexo correspondente a cada un dos exercicios de carácter eliminatorio resultarán eliminados/as.</p>
    <p>8.1.3. O tribunal adoptará as medidas oportunas para garantir que os exercicios tipo test da fase de oposición sexan corrixidos sen que se coñeza a identidade dos/as aspirantes. Cando finalicen os exercicios tipo test entregarase a cada aspirante a folla autocopiativa do seu exame. O modelo coas respostas correctas publicarase con posterioridade na páxina web www.sergas.es.</p>
    <p>Facilitarase aos/ás aspirantes o acceso ao cuestionario de preguntas logo da finalización dos exercicios.</p>
    <p>8.1.4. Os exercicios da fase de oposición realizaranse no lugar e á hora que se fixe nunha resolución da Dirección Xeral de Recursos Humanos do Servizo Galego de Saúde que se publicará no Diario Oficial de Galicia cun prazo mínimo de antelación de cinco días hábiles, ademais de poder ser anticipada para efectos informativos na web www.sergas.es.</p>
    <p>De conformidade co establecido no artigo 15 do Decreto 206/2005, do 22 de xullo, poderanse realizar exercicios conxuntos para varias categorías/especialidades, así como varios exercicios, na mesma data, para a mesma categoría en unidade de acto e de tempo, mesmo cambiando a orde de realización destes. Durante o tempo fixado para a realización dos exercicios non se poderán utilizar nin manipular de ningunha maneira aparellos de telefonía móbil, reloxos ou soportes con memoria. Queda prohibido o acceso ao recinto de realización das probas con tales dispositivos e constitúe causa de inadmisión ao chamamento a simple tenza deles.</p>
    <p>8.1.5. En calquera momento os/as aspirantes poderán ser requiridos/as coa finalidade de acreditar a súa identidade.</p>
    <p>8.1.6. Os/as aspirantes serán convocados/as para cada exercicio nun único chamamento e serán excluídos/as do concurso-oposición os/as que non comparezan. En todo caso, para garantir a unidade de acto, non serán tidas en conta causas de forza maior ou calquera outra causa para emendar a non comparecencia.</p>
    <p>8.1.7. No marco das previsións do Decreto lexislativo 2/2015, do 12 de febreiro, polo que se aproba o texto refundido das disposicións legais da Comunidade Autónoma de Galicia en materia de igualdade, e da Lei orgánica 3/2007, do 22 de marzo, para a igualdade efectiva de mulleres e homes, o Servizo Galego de Saúde permitirá ás mulleres embarazadas ou que desen a luz, e por estes motivos estean ingresadas no mesmo día do exame, facer os distintos exercicios da fase de oposición derivados deste proceso selectivo. Por iso, coa única limitación de respectar, en todo caso, a unidade de acto e de tempo de execución fixados nos chamamentos para a realización dos exames, como garantía de igualdade e de imparcialidade para todos/as os/as aspirantes, o Servizo Galego de Saúde desprazará a un centro hospitalario radicado na Comunidade Autónoma de Galicia unha delegación do tribunal que permita a execución material da proba a aquelas opositoras xestantes que puxesen en coñecemento do órgano convocante, cunha antelación mínima de 72 horas á data de realización do exame, a situación de embarazo e a súa vontade de realizar a proba no centro sanitario para o suposto de estar ingresadas na data da súa realización e se recibise na Dirección Xeral de Recursos Humanos comunicación e xustificación do seu ingreso en centro hospitalario por tal motivo con anterioridade á realización dos exercicios.</p>
    <p>Por razóns temporais e organizativas, unicamente serán atendidas as solicitudes de desprazamento a centro sanitario pola causa exposta que consten debidamente xustificadas na Dirección Xeral de Recursos Humanos cunha antelación mínima de cinco horas á publicada no Diario Oficial de Galicia como hora de inicio das probas.</p>
    <p>Para os efectos do disposto nesta base, só se admitirá como medio válido de comunicación o seguinte enderezo de correo electrónico: oposicions@sergas.es.</p>
    <p>8.1.8. En calquera momento do proceso selectivo, se o tribunal ten coñecemento de que algún/ha dos/as aspirantes non cumpre un ou varios dos requisitos exixidos pola presente convocatoria, logo de audiencia do/da interesado/a, deberá propoñer a súa exclusión á autoridade convocante. Do mesmo xeito, o tribunal deberá dar conta das inexactitudes ou falsidades en que puidesen incorrer os/as aspirantes, para os efectos procedentes.</p>
    <p>8.1.9. Establécese un prazo único de cinco días hábiles seguintes ao da publicación dos modelos provisionais de respostas para que os/as interesados/as poidan presentar reclamación contra os exercicios.</p>
    <p>Se o tribunal, de oficio ou con base nas reclamacións presentadas, modifica a opción de resposta válida ou anula algunha ou algunhas das preguntas incluídas nun exercicio, anunciarao na páxina web do Servizo Galego de Saúde (www.sergas.es).</p>
    <p>Neste último caso serán tidas en conta as preguntas de reserva, que terán unha puntuación igual que o resto das preguntas do correspondente exercicio.</p>
    <p>A estimación ou desestimación das reclamacións entenderase implícita na resolución pola cal se publiquen as puntuacións provisionais e as respostas definitivas dos distintos exercicios, que se efectuará na páxina web do Servizo Galego de Saúde (www.sergas.es).</p>
    <p>8.1.10. Tras a publicación das puntuacións provisionais dos exercicios, os/as aspirantes poderán presentar reclamación ante o tribunal no prazo de cinco días hábiles seguintes ao de devandita publicación, unicamente de existiren erros na confección aritmética da puntuación obtida. A estimación ou desestimación das ditas reclamacións entenderase implícita na resolución pola cal se aproben as puntuacións definitivas dos distintos exercicios, que se publicará no Diario Oficial de Galicia. Se no mesmo período o tribunal, de oficio, aprecia algún erro na confección aritmética da puntuación obtida na fase de oposición por algún/ha aspirante poderá proceder á súa corrección.</p>
    <p>8.1.11. Poderá superar a fase de oposición un número de aspirantes superior ao das prazas convocadas na correspondente categoría/especialidade.</p>
    <p>8.1.12. Finalizada na súa totalidade a fase de oposición, publicarase no Diario Oficial de Galicia o acordo de finalización desta fase do proceso.</p>
    <p>8.2. Fase de concurso.</p>
    <p>8.2.1. De acordo co establecido no artigo 23.2 do Decreto 206/2005, do 22 de xullo, modificado polo Decreto 236/2008, do 16 de outubro, a valoración da fase de concurso non poderá exceder o corenta por cento da puntuación máxima atinxible no proceso selectivo.</p>
    <p>8.2.2. O tribunal poderá requirir de oficio, dos/as aspirantes ou de calquera Administración pública, a documentación complementaria ou as aclaracións precisas coa finalidade de asegurar a máxima obxectividade na adxudicación da puntuación nesta fase de concurso.</p>
    <p>8.2.3. Realizada polo tribunal a baremación correspondente, a Dirección Xeral de Recursos Humanos publicará no Diario Oficial de Galicia o anuncio da súa exposición, con indicación da puntuación provisional obtida por cada aspirante nas distintas epígrafes, así como a valoración total da fase de concurso.</p>
    <p>Contra os resultados da baremación provisional, os/as aspirantes que o consideren oportuno poderán presentar reclamación ante o propio tribunal no prazo de dez días hábiles contados a partir do seguinte ao da súa publicación no Diario Oficial de Galicia.</p>
    <p>8.2.4. Á vista das reclamacións presentadas ou apreciado de oficio polo órgano de selección algún erro material na baremación provisional asignada aos/ás aspirantes, o tribunal practicará as oportunas correccións e aprobará as puntuacións definitivas da fase de concurso e a relación de aspirantes seleccionados/as, pola orde de puntuación alcanzada nas diferentes quendas de acceso, e elevará esta relación á autoridade convocante para a súa publicación no Diario Oficial de Galicia.</p>
    <p>8.2.5. O sistema de desempate efectuarase a favor dos/das aspirantes que tivesen a maior puntuación na fase de oposición no seu conxunto e, de persistir o empate, pola maior puntuación nos exercicios da parte específica e común do programa, por esta orde. De persistir aínda o empate, dirimirase a favor do/da aspirante con maior puntuación na fase de concurso e, de ser necesario, sucesivamente por cada epígrafe da fase de concurso e pola súa orde. Para rematar, decidirá a maior idade do/da aspirante.</p>
    <p>8.2.6. A puntuación obtida na fase de concurso non poderá ser aplicada para superar a fase de oposición.</p>
    <p>IX. Relación de aspirantes seleccionados/as e elección de destino.</p>
    <p>9.1. Os/as aspirantes definitivamente seleccionados/as disporán do prazo dun mes contado desde o día seguinte ao da publicación da resolución prevista no número 8.2.4 para a presentación da seguinte documentación:</p>
    <p>a) Declaración baixo a súa responsabilidade de non ter sido separado/a do servizo, mediante expediente disciplinario, de calquera servizo de saúde ou Administración pública nos seis anos anteriores á convocatoria, nin estar inhabilitado/a con carácter firme para o exercicio de funcións públicas nin, de ser o caso, para a correspondente profesión.</p>
    <p>No caso dos/das nacionais doutro Estado, non atoparse inhabilitado/a, por sanción ou pena, para o exercicio profesional ou para o acceso a funcións ou servizos públicos nun Estado membro, nin ser separado/a, por sanción disciplinaria, dalgunha das administracións ou servizos públicos nos seis anos anteriores á convocatoria.</p>
    <p>b) Certificado médico oficial en que se acredite a capacidade funcional necesaria para o desempeño das funcións propias da categoría.</p>
    <p>c) Por exixencia do artigo 13 da Lei orgánica 1/1996, do 15 de xaneiro, de protección xurídica do menor, segundo a redacción efectuada pola Lei 26/2015, do 28 de xullo, certificación do Rexistro Central de Delincuentes Sexuais dependente do Ministerio de Xustiza de non ter sido condenado/a por sentenza firme por algún delito contra a liberdade e indemnidade sexual ou, na súa falta, autorización escrita ao Servizo Galego de Saúde para consultar os datos contidos no citado Rexistro e solicitar no seu nome a oportuna certificación.</p>
    <p>d) Declaración baixo a súa responsabilidade de non ter a condición de persoal estatutario fixo da mesma categoría a que opta.</p>
    <p>e) Os/as participantes que accedan pola quenda de persoas con discapacidade deberán achegar neste momento, ademais da documentación anterior, orixinal ou certificación compulsada acreditativa do mantemento dos requisitos para acceder pola correspondente quenda, de non ter carácter definitivo a resolución pola cal se lle recoñeceu a discapacidade, e que foi achegada ao inicio do proceso selectivo.</p>
    <p>9.2. Os/as que dentro do prazo fixado non presenten a documentación ou do exame dela se deduza que carecen dalgún dos requisitos para participar no presente proceso selectivo non poderán ser nomeados/as persoal estatutario fixo e quedarán anuladas as súas actuacións, sen prexuízo da responsabilidade en que incorresen por falsidade na solicitude inicial.</p>
    <p>9.3. Comprobada a documentación de todos/as os/as aspirantes aprobados/as, a Dirección Xeral de Recursos Humanos do Servizo Galego de Saúde publicará no Diario Oficial de Galicia a relación definitiva de aspirantes seleccionados/as.</p>
    <p>En ningún caso se poderá declarar que superou o concurso-oposición un número de aspirantes superior ao de prazas convocadas. Tal declaración será nula de pleno dereito.</p>
    <p>9.4. Nesta mesma resolución aprobarase a relación, por institución sanitaria, de prazas que se oferten aos/ás aspirantes seleccionados/as e o procedemento e o prazo para que estes manifesten a súa opción polos destinos ofertados.</p>
    <p>9.5. De acordo co establecido no artigo 17 do Decreto 206/2005, do 22 de xullo, as prazas vacantes que se oferten corresponderán sempre a prazas básicas da correspondente categoría.</p>
    <p>9.6. As prazas adxudicaranse entre os/as aspirantes pola orde de puntuación acadada no concurso-oposición, con preferencia a favor dos/das aspirantes que accederon pola quenda de promoción interna e segundo a prelación de destino/s que efectuasen, que terá carácter vinculante e irrenunciable.</p>
    <p>9.7. Só para os efectos de elección de destino, de conformidade co artigo 9 do Real decreto 2271/2004, do 3 de decembro, polo que se regula o acceso ao emprego público e a provisión de postos de traballo das persoas con discapacidade, os/as aspirantes que superasen o concurso-oposición pola quenda reservada a persoas con discapacidade poderán solicitar á autoridade convocante, no prazo previsto na base 9.1, a alteración da orde de prelación para a elección das prazas por motivos de dependencia persoal, dificultades de desprazamento ou outras análogas, que deberán ser debidamente acreditados. O órgano convocante decidirá a dita alteración cando se atope debidamente xustificada e deberá limitarse a realizar a mínima modificación na orde de prelación necesaria para posibilitar o acceso ao posto da persoa con discapacidade.</p>
    <p>9.8. O/a aspirante que, no prazo e conforme o procedemento que se estableza, non seleccionase todos os destinos que se oferten pola orde de prelación que considere, e non resultase adxudicatario/a de ningún polos cales optase, non poderá ser nomeado/a, e quedarán sen efecto todas as súas actuacións. Neste suposto, a autoridade convocante procederá ao chamamento de novos/as aspirantes, no número que se corresponda coas prazas ofertadas e non elixidas, coa finalidade de que manifesten a súa opción polas mesmas, previa acreditación do cumprimento dos requisitos esixidos. Esta opción realizarase pola orde de prelación que resulte da lista definitiva.</p>
    <p>X. Nomeamento e toma de posesión.</p>
    <p>10.1. Unha vez adxudicados os destinos, publicarase no Diario Oficial de Galicia a resolución pola que se declare finalizado o proceso selectivo, con nomeamento como persoal estatutario fixo do Servizo Galego de Saúde e asignación de destino a aqueles/as aspirantes seleccionados/as que acrediten o cumprimento dos requisitos exixidos.</p>
    <p>Non poderán ser nomeadas persoal estatutario fixo as persoas aspirantes seleccionadas que, no momento de expedir o correspondente nomeamento, se encontren en situación de incapacidade permanente total para a profesión habitual, incapacidade permanente absoluta ou grande invalidez ou tivesen a condición de persoal estatutario fixo da mesma categoría noutro servizo de saúde.</p>
    <p>10.2. Os/as nomeados/as disporán do prazo dun mes para incorporarse á praza adxudicada. O cómputo deste prazo iniciarase ao día seguinte ao da publicación a que se refire o punto anterior. A toma de posesión da praza efectuarase no centro de xestión ao cal pertenza esta. A falta de incorporación no prazo referido, cando sexa imputable ao/á interesado/a e non responda a causas xustificadas, producirá o decaemento do seu dereito a obter a condición de persoal estatutario fixo como consecuencia do concreto proceso selectivo. No entanto, en casos de forza maior, e por instancia do/da interesado/a, a Dirección Xeral de Recursos Humanos do Servizo Galego de Saúde poderá prorrogar o prazo de toma de posesión. A incorporación ás prazas adxudicadas comportará o cesamento do persoal temporal que, se é o caso, as ocupe, de acordo cos criterios de incorporación e cesamento vixentes.</p>
    <p>10.3. De conformidade coa disposición adicional segunda do Decreto 70/2017, do 13 de xullo (DOG núm. 145, do 1 de agosto), como condición para o perfeccionamento do nomeamento que se expida, os/as aspirantes seleccionados/as deberán realizar, con carácter obrigatorio, e nun prazo non superior aos seis meses contados desde a data de publicación no Diario Oficial de Galicia do correspondente nomeamento como persoal estatutario fixo, as actividades formativas para a obtención do nivel básico de coñecemento en materia de igualdade de xénero e prevención e loita contra a violencia de xénero, previstas no artigo 4 da citada regulación, que impartirán o Servizo Galego de Saúde.</p>
    <p>Non terán que realizar esta actividade formativa os/as aspirantes seleccionado/as que a realizasen con anterioridade, conste rexistrada en Fides/expedient-e e fose debidamente convalidada.</p>
    <p>XI. Norma derradeira.</p>
    <p>11.1. Esta convocatoria e as súas bases vinculan a Administración, o tribunal encargado de xulgar o concurso-oposición e os/as que participen nel.</p>
    <p>11.2. Así mesmo, cantos actos administrativos produza o tribunal, a autoridade convocante ou o órgano encargado da xestión poderán ser impugnados polos/as interesados/as de acordo co establecido na Lei 39/2015, do 1 de outubro, do procedemento administrativo común das administracións públicas.</p>
    <p>11.3. Contra esta resolución, que pon fin á vía administrativa, poderase interpoñer recurso potestativo de reposición ante esta dirección, no prazo dun mes contado desde o día seguinte ao da súa publicación no Diario Oficial de Galicia, de conformidade co establecido na Lei 39/2015, do 1 de outubro, do procedemento administrativo común das administracións públicas, ou poderase impugnar directamente na xurisdición contencioso-administrativa, nos termos da Lei 29/1998, do 13 de xullo.</p>
    <p>Santiago de Compostela, 13 de diciembre de 2019</p>
    <footer><p>Margarita Prado Vaamonde<br>Directora xeral de Recursos Humanos</p></footer>
    <h2>ANEXO I</h2>
    <h2>Prazas e titulación</h2>
    <table>
     <tbody>
      <tr>
       <td>Categoría</td>
       <td>Grupo</td>
       <td>Subgrupo</td>
       <td>Acceso libre</td>
       <td>Promoción interna</td>
       <td>Reserva discapacidade</td>
       <td>Total</td>
       <td>Titulación</td>
      </tr>
      <tr>
       <td>Médico/a de&amp;nbsp;urxencias hospitalarias</td>
       <td>A</td>
       <td>A1</td>
       <td>48</td>
       <td>17</td>
       <td>4</td>
       <td>69</td>
       <td>Graduado/licenciado en Medicina e calquera título de médico/a especialista expedido polo Ministerio de Educación, Cultura e Deporte ou a certificación prevista no artigo 3 do Real decreto 853/1993, do 4 de xuño, sobre exercicio das funcións de médico de medicina xeral no Sistema nacional de saúde.</td>
      </tr>
      <tr>
       <td>Médico/a asistencial do&amp;nbsp;061</td>
       <td>A</td>
       <td>A1</td>
       <td>2</td>
       <td>1</td>
       <td></td>
       <td>3</td>
       <td>Graduado/licenciado en Medicina e o título oficial da especialidade de Medicina Familiar e Comunitaria ou a certificación prevista no artigo 3 do Real decreto 853/1993, do 4 de xuño, sobre exercicio das funcións de médico de medicina xeral no Sistema nacional de saúde.</td>
      </tr>
     </tbody>
    </table>
    <h2>ANEXO II</h2>
    <h2>Programa das probas selectivas</h2>
    <p>Parte común.</p>
    <p>Tema 1. A Constitución española: principios fundamentais, dereitos e deberes fundamentais dos españois. A protección da saúde na Constitución.</p>
    <p>Tema 2. Estatuto de autonomía de Galicia: estrutura e contido. O Parlamento. A Xunta e o seu presidente. A Administración pública galega.</p>
    <p>Tema 3. A Lei xeral de sanidade: fundamentos e características. Competencias das administracións públicas en relación coa saúde. Dereitos e deberes dos usuarios do sistema sanitario público.</p>
    <p>Tema 4. A Lei de saúde de Galicia: o sistema público de saúde de Galicia. Competencias sanitarias das administracións públicas de Galicia. O Servizo Galego de Saúde. A súa estrutura organizativa: disposicións que a regulan.</p>
    <p>Tema 5. O Estatuto marco do persoal estatutario dos servizos de saúde: Clasificación do persoal estatutario. Dereitos e deberes. Retribucións. Xornada de traballo. Situacións do persoal estatutario. Réxime disciplinario. Incompatibilidades. Representación, participación e negociación colectiva.</p>
    <p>Tema 6. O persoal estatutario do Servizo Galego de Saúde: réxime de provisión e selección de prazas.</p>
    <p>Tema 7. Normativa vixente sobre protección de datos persoais e garantía dos dereitos dixitais: disposicións xerais; principios de protección de datos; dereitos das persoas. A Lei galega 3/2001, do 28 de maio, reguladora do consentimento informado e da historia clínica dos pacientes.</p>
    <p>Tema 8. A Lei 31/1995, do 8 de novembro, de prevención de riscos laborais: capítulos I, II, III e V. Principais riscos e medidas de prevención nas IISS. Lei orgánica 1/2004, do 28 de decembro, de medidas de protección integral contra a violencia de xénero. Lei 11/2007, do 27 de xullo, galega para a prevención e o tratamento integral da violencia de xénero. Lexislación sobre igualdade de mulleres e homes: a súa aplicación nos distintos ámbitos da función pública.</p>
    <p>Os textos legais serán os vixentes na data de publicación no Diario Oficial de Galicia da resolución da Dirección Xeral de Recursos Humanos do Servizo Galego de Saúde pola cal se procede ao nomeamento dos tribunais de cualificación.</p>
    <p>Parte específica.</p>
    <p>Categoría de médico de urxencias hospitalarias.</p>
    <p>I. Núcleo soporte vital.</p>
    <p>Tema 1. Soporte vital adulto e pediátrico: identificación de parada cardiorrespiratoria e situacións periparada. Soporte vital básico e avanzado. Coidados pos-resucitación. Criterios éticos en soporte vital avanzado.</p>
    <p>Tema 2. Tratamento eléctrico: desfibrilación e cardioversión eléctrica. Marcapasos externo.</p>
    <p>Tema 3. Manexo da vía aérea: mantemento de vía aérea permeable, illamento de vía aérea, mecanismos alternativos de manexo da vía aérea. Parámetros básicos de ventilación mecánica invasiva e non invasiva.</p>
    <p>Tema 4. Soporte vital avanzado ao traumatismo grave: preparación de escenario, seguridade, mecanismo lesional. Valoración primaria e secundaria.</p>
    <p>Tema 5. Shock, fisiopatoloxía e manexo. Parámetros, diagnóstico diferencial, tratamento en urxencias e emerxencias. Criterios de derivación pre e intrahospitalarios.</p>
    <p>Tema 6. Trastornos do equilibrio ácido-base, alteracións hidroelectrolíticas. Fluidoterapia en urxencias e emerxencias.</p>
    <p>Tema 7. Manexo do paciente en coma: recoñecemento, diagnóstico diferencial, medidas de soporte vital, medidas terapéuticas específicas.</p>
    <p>Tema 8. Fármacos de uso frecuente no mantemento de funcións vitais. Doses en adulto e pediatría. Reaccións adversas e interaccións e o seu tratamento.</p>
    <p>II. Núcleo códigos.</p>
    <p>Tema 9. Síndrome coronaria aguda: SCACEST e SCASEST. PROGALIAM. Programa galego de atención do infarto agudo de miocardio con elevación do ST.</p>
    <p>Tema 10. Accidentes cerebrovasculares isquémicos e hemorráxicos. Plan de asistencia ao ictus en Galicia.</p>
    <p>Tema 11. Sepse. Shock séptico. Plan de asistencia á sepse de Galicia.</p>
    <p>III. Núcleo patoloxías.</p>
    <p>Urxencias dixestivas abdominais.</p>
    <p>Tema 12. Dor abdominal. Abdome agudo.</p>
    <p>Tema 13. Hemorraxia dixestiva alta. Hemorraxia dixestiva baixa.</p>
    <p>Tema 14. Outras urxencias do aparello dixestivo: diarrea, extrinximento, náuseas e vómitos. Urxencias esofáxicas. Ictericia. Ascite. Urxencias hepatobiliares e pancreáticas. Insuficiencia hepática aguda. Obstrución e pseudoobstrución intestinal. Patoloxía vascular intestinal. Urxencias en proctoloxía.</p>
    <p>Urxencias cardiovasculares.</p>
    <p>Tema 15. Dor torácica.</p>
    <p>Tema 16. Insuficiencia cardíaca. Edema agudo de pulmón. Shock cardioxénico.</p>
    <p>Tema 17. Trastornos do ritmo e da condución.</p>
    <p>Tema 18. Outras urxencias cardiolóxicas: endocardite, pericardite, taponamento cardíaco, patoloxía valvular. Dispositivos implantables: patoloxía inducida por marcapasos e desfibrilador automático implantable (DAI).</p>
    <p>Tema 19. Síncope, diagnóstico diferencial.</p>
    <p>Tema 20. Enfermidade tromboembólica venosa. Isquemia arterial aguda.</p>
    <p>Tema 21. Outras: urxencia e emerxencia hipertensiva. Síndrome aórtica aguda.</p>
    <p>Urxencias endocrinolóxicas e metabólicas.</p>
    <p>Tema 22. Hiperglicemia. Cetoacidose diabética. Hiperglicemia hiperosmolar. Hiperglicemia no paciente crítico. Hipoglicemia. Insulinización en urxencias.</p>
    <p>Tema 23. Outras urxencias endócrinas: Crise tirotóxica. Coma mixedematoso. Crise Addisoniana.</p>
    <p>Urxencias nefrourolóxicas.</p>
    <p>Tema 24. Insuficiencia renal aguda e crónica.</p>
    <p>Tema 25. Urxencias urolóxicas: retención aguda de ouriños, hematuria, síndrome escrotal aguda, cólico nefrítico, infeccións do tracto urinario (alto e baixo). Enfermidades de transmisión sexual. Complicacións en transplante renal.</p>
    <p>Urxencias do sistema nervioso.</p>
    <p>Tema 26. Cefalea. Alxias faciais.</p>
    <p>Tema 27. Infeccións do SNC e medula espinal: encefalite, meninxite.</p>
    <p>Tema 28. Outras: síndrome confusional aguda. Delirio. Convulsións e status epiléptico, lesións periféricas agudas (Guillain Barré). Trastornos da marcha e o equilibrio de recente comezo. Distonías agudas.</p>
    <p>Urxencias respiratorias.</p>
    <p>Tema 29. Insuficiencia respiratoria. Obstrución da vía aérea.</p>
    <p>Tema 30. Reagudización da enfermidade pulmonar obstrutiva crónica.</p>
    <p>Tema 31. Crise asmática.</p>
    <p>Tema 32. Infeccións respiratorias de vías altas e baixas. Pneumonía.</p>
    <p>Tema 33. Outras urxencias neumolóxicas: derrame pleural, pneumotórax, tromboembolismo pulmonar, hemoptise.</p>
    <p>Urxencias en patoloxía infecciosa.</p>
    <p>Tema 34. Diagnóstico xeral do proceso infeccioso. Medidas de protección e profilaxe. Antimicrobianos de uso habitual nos servizos de urxencias hospitalarias.</p>
    <p>Tema 35. Síndromes en situacións especiais: botulismo, tétano, rabia, síndrome mononucleósica, síndrome hemolítica urémica/púrpura trombocitopénica trombótica, mediastinite, virus varicela zóster, enfermidades importadas.</p>
    <p>Tema 36. Síndrome febril en pacientes inmunodeprimidos: trasplantados, oncolóxicos, VIH. Febre no viaxeiro.</p>
    <p>Urxencias hematolóxicas.</p>
    <p>Tema 37. Anemia. Transfusión de hemoderivados. Leucopenias, pancitopenias. Leucose. Alteracións da hemostasia. Paciente anticoagulado, indicacións e complicacións.</p>
    <p>Urxencias reumatolóxicas.</p>
    <p>Tema 38.Manexo do paciente reumatolóxico: monoartrite, poliartrite, cervicalxia, lumbalxia, lumbociatalxia, ombreiro doloroso. Polimialxia reumática e arterite da temporal.</p>
    <p>Urxencias otorrinolaringolóxicas e oftalmolóxicas.</p>
    <p>Tema 39. Urxencias otorrinolaringolóxicas: procesos infecciosos, amigdalite, larinxite, otite, mastoidite e sinusite. Traumatismos, epistaxe. Corpos estraños. Estridor no adulto. Vertixe. Parálise facial periférica. Procesos bucais.</p>
    <p>Tema 40. Urxencias oftalmolóxicas: ollo vermello. Traumatismo ocular. Déficit de agudeza visual de instauración brusca. Corpos estraños. Anexos oculares.</p>
    <p>Urxencias xinecolóxicas e obstétricas.</p>
    <p>Tema 41. Hemorraxias xenitais. Aborto. Patoloxía infecciosa vulvovaxinal. Dor abdominal xinecolóxica. Asistencia ao parto. Atención á agresión sexual. Fármacos no embarazo e lactación de uso habitual nos servizos de urxencias.</p>
    <p>Urxencias en patoloxía ambiental e por axentes físicos.</p>
    <p>Tema 42. Hipotermia, lesións por conxelación. Queimaduras, electrocución, manexo do gran queimado. Barotraumatismos, accidentes disbáricos. Afogamento. Mal de altura.</p>
    <p>Tema 43. Mordeduras e picaduras de animais e insectos.</p>
    <p>Tema 44. Síndrome por inhalación de fumes. Intoxicación por monóxido de carbono, derivados do cianuro, gases irritantes.</p>
    <p>Urxencias en toxicoloxía.</p>
    <p>Tema 45. Asistencia xeral ao paciente con intoxicación aguda. Antagonistas e antídotos.</p>
    <p>Tema 46. Intoxicacións habituais en urxencias. Intoxicación etílica aguda. Intoxicación por drogas (anfetaminas, cocaína, drogas de deseño, opiáceos e outras). Intoxicacións medicamentosas (benzodiacepinas, antidepresivos tricíclicos e inhibidores de recaptación de serotonina, litio, salicilatos, paracetamol, dixital e outros). Intoxicacións por insecticidas. Intoxicacións por fungos. Intoxicación por cáusticos.</p>
    <p>Urxencias psiquiátricas.</p>
    <p>Tema 47. Axitación psicomotriz. Síndrome de abstinencia. Intento autolítico. Brote psicótico. Abuso de substancias. Síndrome neuroléptica maligna. Ingreso involuntario.</p>
    <p>Urxencias traumatolóxicas.</p>
    <p>Tema 48. TCE. Lesión medular.</p>
    <p>Tema 49. Traumatismos toracoabdominais abertos e pechados.</p>
    <p>Tema 50. Fracturas e luxacións. Síndrome compartimental.</p>
    <p>Urxencias pediátricas.</p>
    <p>Tema 51. Síndrome febril. Convulsións febrís. Diagnóstico diferencial de exantemas.</p>
    <p>Tema 52. Outras urxencias en pediatría: dor abdominal, diarrea aguda e vómitos, patoloxía ORL (crup, epiglote e bronquiolite), patoloxía urinaria (infección do tracto urinario e retención aguda de ouriños), patoloxía respiratoria de vías baixas. Urxencias neurolóxicas en nenos (cefaleas, meninxite, encefalite, convulsión febril e non febril).</p>
    <p>Urxencias no paciente oncolóxico.</p>
    <p>Tema 53. Febre, síndrome de vea cava superior, compresión medular, dor no paciente oncolóxico, complicacións do tratamento oncolóxico, complicacións locais dos tumores.</p>
    <p>Urxencias dermatolóxicas.</p>
    <p>Tema 54. Urxencias dermatolóxicas. Fracaso cutáneo agudo; síndrome de Stevens-Johnson, necrolise epidérmica tóxica, gran queimado, síndrome da pel escaldada estafilocócica-SSS, eritrodermias, enfermidade de enxerto contra o hóspede aguda. Urticaria e anxioedema. Infeccións cutáneas.</p>
    <p>IV. Núcleo outros temas.</p>
    <p>Tema 55. Triaxe ou clasificación. Requisitos básicos de sistema de triaxe. Triaxe estruturado. Triaxe Manchester. Triaxe avanzada.</p>
    <p>Tema 56. Asistencia en incidente de múltiples vítimas (IMV) e asistencia en catástrofes. Órgano central de xestión de crise. Organización do servizo ante IMV. Plans de emerxencias.</p>
    <p>Tema 57. Transporte sanitario urxente: rede de transporte sanitario urxente en Galicia. Tipos e características do transporte sanitario urxente. Influencia do transporte na fisioloxía do paciente crítico.</p>
    <p>Tema 58. Doazón de órganos e tecidos nos servizos de urxencias: detección, manexo e comunicación de situacións.</p>
    <p>V. Núcleo técnicas e procedementos.</p>
    <p>Tema 59. Sistemas de oxixenoterapia. Pulsioximetría e capnografía. Ventilación mecánica.</p>
    <p>Tema 60. Sondaxe vesical. Sondaxe ouro/naso-gástrica. Taponamento esófago-gástrico. Punción suprapúbica. Punción lumbar.</p>
    <p>Tema 61. Acceso venoso periférico e central. Infusores subcutáneos. Acceso intraóseo. Gasometría.</p>
    <p>Tema 62. Vendaxes funcionais e inmobilizacións.</p>
    <p>Tema 63. Anestesia locorrexional. Drenaxe de abscesos. Sutura de feridas. Extracción de corpos estraños. Taponamento nasal.</p>
    <p>Tema 64. Drenaxe pneumotórax. Toracocentese. Artrocentese. Pericardiocentese. Paracentese.</p>
    <p>Tema 65. Ecografía clínica a pé de cama. Protocolos eFAST, Blue, Rush.</p>
    <p>Tema 66. Principios de radioloxía nos servizos de urxencias.</p>
    <p>Categoría de médico/a asistencial do 061.</p>
    <p>I. Núcleo soporte vital.</p>
    <p>Tema 1. Soporte vital adulto: identificación de parada cardiorrespiratoria e situacións periparada. Soporte vital básico e avanzado. Coidados pos-resucitación. Criterios éticos en soporte vital avanzado.</p>
    <p>Tema 2. Soporte vital pediátrico: identificación de parada cardiorrespiratoria e situacións periparada. Soporte vital básico e avanzado. Coidados pos-resucitación. Criterios éticos en soporte vital avanzado.</p>
    <p>Tema 3. Tratamento eléctrico: desfibrilación e cardioversión eléctrica. Marcapasos externos.</p>
    <p>Tema 4. Manexo da vía aérea: mantemento de vía aérea permeable, illamento de vía aérea, mecanismos alternativos de manexo da vía aérea. Parámetros básicos de ventilación mecánica invasiva e non invasiva.</p>
    <p>Tema 5. Soporte vital avanzado ao traumatismo grave: preparación de escenario, seguridade, mecanismo lesional. Valoración primaria e secundaria.</p>
    <p>Tema 6. Shock, fisiopatoloxía e manexo. Parámetros, diagnóstico diferencial, tratamento en emerxencias. Criterios de derivación prehospitalarios.</p>
    <p>Tema 7. Manexo do paciente en coma: Recoñecemento, diagnóstico diferencial, medidas de soporte vital, medidas terapéuticas específicas.</p>
    <p>Tema 8. Fármacos de uso frecuente no mantemento de funcións vitais. Doses en adulto e pediatría. Reaccións adversas e interaccións e o seu tratamento.</p>
    <p>Tema 9. Fluidoterapia en urxencias e emerxencias. Analxesia, sedación e relaxación en emerxencias.</p>
    <p>II. Núcleo códigos.</p>
    <p>Tema 10. Síndrome coronaria aguda: SCACEST e SCASEST. PROGALIAM: Programa galego de atención do infarto agudo de miocardio con elevación do ST.</p>
    <p>Tema 11. Accidentes cerebrovasculares isquémicos e hemorráxicos. Plan de asistencia ao ictus en Galicia.</p>
    <p>Tema 12. Sepse, shock séptico. Plan de asistencia á sepse de Galicia.</p>
    <p>III. Núcleo patoloxías.</p>
    <p>Urxencias dixestivas abdominais.</p>
    <p>Tema 13. Dor abdominal. Abdome agudo.</p>
    <p>Tema 14. Hemorraxia dixestiva alta. Hemorraxia dixestiva baixa.</p>
    <p>Tema 15. Outras urxencias do aparello dixestivo: diarrea, estrinximento, náuseas e vómitos. Urxencias hepatobiliares e pancreáticas. Obstrución e pseudoobstrución intestinal. Patoloxía vascular intestinal.</p>
    <p>Urxencias cardiovasculares.</p>
    <p>Tema 16. Dor torácica.</p>
    <p>Tema 17. Insuficiencia cardíaca. Edema agudo de pulmón. Shock cardioxénico.</p>
    <p>Tema 18. Trastornos do ritmo e da condución.</p>
    <p>Tema 19. Outras urxencias cardiolóxicas: endocardite, pericardite, taponamento cardíaco, patoloxía valvular. Dispositivos implantables.</p>
    <p>Tema 20. Síncope, diagnóstico diferencial.</p>
    <p>Tema 21. Enfermidade tromboembólica venosa. Isquemia arterial aguda.</p>
    <p>Tema 22. Outras: urxencia e emerxencia hipertensiva. Síndrome aórtica aguda.</p>
    <p>Urxencias endocrinolóxicas e metabólicas.</p>
    <p>Tema 23. Hiperglicemia. Cetoacidose diabética, hiperglicemia hiperosmolar. Hiperglicemia no paciente crítico. Hipoglicemia.</p>
    <p>Urxencias nefrourolóxicas.</p>
    <p>Tema 24. Urxencias urolóxicas: retención aguda de ouriños, hematuria, síndrome escrotal aguda, cólico nefrítico, traumatismos xenito-urinarios.</p>
    <p>Urxencias do sistema nervioso.</p>
    <p>Tema 25. Cefalea.</p>
    <p>Tema 26. Convulsións e status epiléptico.</p>
    <p>Tema 27. Outras: síndrome confusional aguda. Delirio, demencia. Infeccións do SNC e medula espinal: encefalite, meninxite.</p>
    <p>Urxencias respiratorias.</p>
    <p>Tema 28. Insuficiencia respiratoria. Obstrución da vía aérea.</p>
    <p>Tema 29. Reagudización da enfermidade pulmonar obstrutiva crónica.</p>
    <p>Tema 30. Crise asmática.</p>
    <p>Tema 31. Outras urxencias neumolóxicas: derrame pleural, pneumotórax, tromboembolismo pulmonar, hemoptise. Infeccións respiratorias de vías altas e baixas. Pneumonía.</p>
    <p>Urxencias hematolóxicas.</p>
    <p>Tema 32. Transfusión de hemoderivados. Paciente anticoagulado, indicacións e complicacións.</p>
    <p>Urxencias otorrinolaringolóxicas.</p>
    <p>Tema 33. Traumatismos, epistaxe. Corpos estraños. Vertixe. Parálise facial periférica.</p>
    <p>Urxencias xinecolóxicas e obstétricas.</p>
    <p>Tema 34. Hemorraxias xenitais. Aborto. Dor abdominal xinecolóxica. Asistencia ao parto. Fármacos no embarazo e lactación.</p>
    <p>Urxencias en patoloxía ambiental e por axentes físicos.</p>
    <p>Tema 35. Hipotermia, lesións por conxelación. Queimaduras, electrocución, manexo do gran queimado.</p>
    <p>Tema 36. Barotraumatismos, accidentes disbáricos. Afogamento. Mal de altura.</p>
    <p>Tema 37. Mordeduras e picaduras de animais e insectos.</p>
    <p>Tema 38. Síndrome por inhalación de fumes. Intoxicación por monóxido de carbono, derivados do cianuro, gases irritantes.</p>
    <p>Urxencias en toxicoloxía.</p>
    <p>Tema 39. Asistencia xeral ao paciente con intoxicación aguda. Antagonistas e antídotos.</p>
    <p>Tema 40. Intoxicacións habituais en urxencias. Intoxicación etílica aguda. Intoxicación por drogas (anfetaminas, cocaína, drogas de deseño, opiáceos e outras). Intoxicacións medicamentosas (benzodiacepinas, antidepresivos tricíclicos e inhibidores de recaptación de serotonina, litio, salicilatos, paracetamol, dixital e outros). Intoxicacións por insecticidas. Intoxicacións por fungos. Intoxicación por cáusticos.</p>
    <p>Urxencias psiquiátricas.</p>
    <p>Tema 41. Axitación psicomotriz. Síndrome de abstinencia. Intento autolítico. Brote psicótico. Abuso de substancias. Síndrome neuroléptica maligna. Ingreso involuntario.</p>
    <p>Urxencias traumatolóxicas.</p>
    <p>Tema 42. TCE. Lesión medular.</p>
    <p>Tema 43. Traumatismos toracoabdominais abertos e pechados.</p>
    <p>Tema 44. Fracturas e luxacións. Síndrome compartimental. Amputacións.</p>
    <p>Urxencias pediátricas.</p>
    <p>Tema 45. Síndrome febril. Convulsións febrís.</p>
    <p>Tema 46. Atención inicial ao trauma infantil.</p>
    <p>Urxencias do sistema inmunitario.</p>
    <p>Tema 47. Reacción alérxica, anafilaxia e anxioedema.</p>
    <p>IV. Núcleo outros temas.</p>
    <p>Tema 48. Transporte sanitario urxente: tipos de recurso de transporte sanitario: requisitos e material. Rede de transporte sanitario urxente en Galicia. Influencias do transporte na fisioloxía do paciente crítico.</p>
    <p>Tema 49. Coordinación e regulación médica. Asistencia integral ás urxencias sanitarias: Modelos de centros coordinadores. Procedementos de recepción de chamadas, clasificación da demanda, asignación de recursos e coordinación con recursos non asistenciais.</p>
    <p>Tema 50. Organización e xestión dos servizos de emerxencias. Tecnoloxías da información e comunicación nos servizos de emerxencias.</p>
    <p>Tema 51. Calidade nos servizos de emerxencias.</p>
    <p>Tema 52. Seguridade clínica: concepto e definicións. Sistemas de detección de incidentes e eventos adversos, notificación e rexistros.</p>
    <p>Tema 53. Formación e investigación en medicina de urxencias. Metodoloxía da investigación, estatística, procura e análise bibliográfica.</p>
    <p>Tema 54. Aspectos médico-legais. Historia clínica. Informes: partes de lesións, certificado de defunción, alta voluntaria.</p>
    <p>Tema 55. Violencia: Malos tratos infantís. Violencia contra as mulleres.</p>
    <p>Tema 56. Doazón de órganos e tecidos nos servizos de urxencias: doador en asistolia.</p>
    <p>V. Núcleo asistencia a incidentes con múltiples vítimas e catástrofes.</p>
    <p>Tema 57. Terminoloxía en incidentes de múltiples vítimas. Posto de mando. Sectorización. Despregamento. Norias de evacuación.</p>
    <p>Tema 58. Triaxe: xeneralidades. Tipos de triaxe. Tarxetas de triaxe.</p>
    <p>Tema 59. Normas básicas de uso das comunicacións. Conceptos básicos. Utilización de distintos dispositivos.</p>
    <p>VI. Núcleo técnicas e procedementos.</p>
    <p>Tema 60. Sistemas de oxixenoterapia. Pulsioximetría e capnografía. Ventilación mecánica.</p>
    <p>Tema 61. Acceso venoso periférico e central. Infusores subcutáneos. Acceso intraóseo. Gasometría.</p>
    <p>Tema 62. Vendaxes funcionais e inmobilizacións: Mobilización do paciente politraumatizado.</p>
    <p>Tema 63. Drenaxe pneumotórax. Toracocentese. Artrocentese. Pericardiocentese. Paracentese.</p>
    <p>Tema 64. Ecografía en emerxencias.</p>
    <p>Tema 65. Traslado de pacientes con enfermidades infecciosas de alto risco. Protección do persoal.</p>
    <h2>ANEXO III</h2>
    <h2>Exercicios</h2>
    <p>1º exercicio (eliminatorio):</p>
    <p>Consistirá na contestación por escrito dun cuestionario de 100 preguntas tipo test con catro respostas alternativas, máis 10 preguntas de reserva, de supostos prácticos, sobre o contido da parte específica do programa do anexo II, e directamente relacionados coa actividade específica dos centros, nun prazo máximo de 150 minutos.</p>
    <p>Este exercicio será valorado de 0 a 50 puntos.</p>
    <p>As respostas correctas puntuarán positivamente, as non contestadas non terán valoración ningunha e as contestadas erroneamente serán penalizadas co cuarto do valor asignado á contestación correcta.</p>
    <p>Para superar este exercicio deberá alcanzarse unha puntuación do 50 % do seu valor.</p>
    <p>2º exercicio (obrigatorio non eliminatorio):</p>
    <p>Consistirá na contestación por escrito dun cuestionario de 10 preguntas tipo test con catro respostas alternativas, máis 2 preguntas de reserva, sobre o contido da parte común do programa do anexo II (temas 1 ao 8, inclusive), nun prazo máximo de 15 minutos.</p>
    <p>Este exercicio será valorado de 0 a 5 puntos.</p>
    <p>As respostas correctas puntuarán positivamente, as non contestadas non terán valoración ningunha e as contestadas erroneamente serán penalizadas co cuarto do valor asignado á contestación correcta.</p>
    <p>Estarán exentos/as da realización deste exercicio os/as aspirantes que participen pola quenda de promoción interna. Nas listas de puntuación da fase de oposición asignaráselles ás persoas aspirantes que participen por esta quenda 5 puntos nesta epígrafe.</p>
    <p>3º exercicio (obrigatorio non eliminatorio):</p>
    <p>Consistirá na contestación por escrito dun cuestionario de 10 preguntas tipo test con catro respostas alternativas, máis 2 preguntas de reserva, mediante o cal se evidencie o coñecemento por parte dos/das aspirantes da lingua galega, nun prazo máximo de 15 minutos.</p>
    <p>Este exercicio será valorado de 0 a 5 puntos.</p>
    <p>As respostas correctas puntuarán positivamente, as non contestadas non terán valoración ningunha e as contestadas erroneamente serán penalizadas co cuarto do valor asignado á contestación correcta.</p>
    <p>Estarán exentos/as da realización deste exercicio os/as aspirantes que acrediten posuír o Celga 4, ou equivalente debidamente homologado polo órgano competente en materia de política lingüística da Xunta de Galicia (curso de perfeccionamento de galego), de conformidade co establecido na Orde do 10 de febreiro de 2014 pola que se modifica a Orde do 16 de xullo de 2007, que regula os certificados oficiais acreditativos dos niveis de coñecemento da lingua galega), aos cales se lles asignarán 5 puntos.</p>
    <p>No suposto en que deba anularse un número de preguntas dun exercicio superior ao de reserva, o valor de cada resposta correcta será o que resulte de dividir a puntuación máxima acadable no respectivo exercicio entre o número de preguntas válidas que finalmente resulten.</p>
    <h2>ANEXO IV</h2>
    <h2>Baremo</h2>
    <p>1. Formación: 35 % (máximo 14 puntos).</p>
    <p>1.1. Formación académica (máximo 3,5 puntos).</p>
    <p>a) Grao:</p>
    <p>1. Licenciatura:</p>
    <p>Plan antigo:</p>
    <p>– Por cada matrícula de honra: 0,50 puntos.</p>
    <p>– Por cada sobresaliente: 0,25 puntos.</p>
    <p>– Por cada notable: 0,10 puntos.</p>
    <p>Non se valorará o sobresaliente cando se obtivese matrícula de honra.</p>
    <p>A suma das puntuacións dividirase polo número total de materias avaliadas no plan de estudos, expresando o cociente con dous decimais.</p>
    <p>Non se valorarán as materias de idioma, relixión, formación política e educación física.</p>
    <p>Plan novo:</p>
    <p>A puntuación correspondente aos estudos de cada aspirante obterase mediante a aplicación do seguinte algoritmo:</p>
    <p>0,10 Cn + 0,25 Cs + 0,50 Cmh</p>
    <p>________________________</p>
    <p>    Ca + Cn + Cs + Cmh</p>
    <p>As anotacións Ca, Cn, Cs e Cmh corresponden ao número total de créditos que na certificación académica estean adscritos a materias troncais e obrigatorias e nos cales, respectivamente, se obtiveron as cualificacións de aprobado, notable, sobresaliente e matrícula de honra. Non se puntuará o sobresaliente cando se obtivese matrícula de honra.</p>
    <p>Non serán valorados os créditos correspondentes a materias optativas ou de libre elección/configuración.</p>
    <p>A puntuación resultante expresarase con dous decimais.</p>
    <p>Non se valorarán as materias de idioma, relixión, formación política e educación física.</p>
    <p>2. Exame de grao ou memoria de licenciatura: 0,30 puntos (con sobresaliente ou matrícula de honra, 0,15 puntos máis).</p>
    <p>3. Premio extraordinario: 0,30 puntos.</p>
    <p>b) Posgrao.</p>
    <p>1. Pola realización de todos os cursos de doutoramento (sistema anterior ao Real decreto 185/1985) ou pola realización do programa de doutoramento ata o nivel de suficiencia investigadora segundo os reais decretos 185/1985 e 778/1998, ou pola obtención do diploma de estudos avanzados (DEA): 1 punto.</p>
    <p>2. Título de doutor/a no ámbito das ciencias da saúde: 3 puntos.</p>
    <p>3. Premio extraordinario de doutoramento no ámbito das ciencias da saúde: 0,30 puntos.</p>
    <p>4. Por cada máster universitario oficial (Espazo Europeo de Educación Superior, EEES) no ámbito das ciencias da saúde, que se encontre debidamente acreditado e inscrito no RUCT: 1 punto.</p>
    <p>A titulación de máster débea rexistrar o/a aspirante en Fides/expedient-e na epígrafe de formación continuada recibida/máster.</p>
    <p>Os puntos b.1) e b.2) son excluíntes entre si.</p>
    <p>1.2. Formación continuada e especializada (máximo 10,5 puntos).</p>
    <p>1.2.1. Formación continuada.</p>
    <p>a) Pola asistencia, debidamente xustificada, a actividades formativas acreditadas por algún dos órganos acreditadores que integran o Sistema acreditador da formación continuada do Sistema nacional de saúde, polo Consello Europeo de Acreditación da Educación Médica Continuada (EACCME) ou pola Asociación Médica Americana (AMA), impartidos por calquera entidade ou organismo público ou privado, sempre que teñan un contido relacionado coas funcións propias da categoría e estean dirixidos directamente á categoría a que se opta.</p>
    <p>b) Pola asistencia debidamente xustificada a cursos de formación e perfeccionamento convocados e impartidos pola Administración estatal, autonómica, universidades, Servizo Público de Emprego, Cruz Vermella, colexios profesionais, organizacións sindicais ou avalados polo Servizo Galego de Saúde ou por calquera organismo público, sempre que teñan un contido relacionado coas funcións propias da categoría e estean dirixidos directamente á categoría a que se opta.</p>
    <p>c) Pola asistencia, debidamente xustificada, a cursos de formación continuada realizados en aplicación dos acordos de formación continuada das administracións públicas, sempre que teñan un contido relacionado coas funcións propias da categoría e estean dirixidos directamente á categoría a que se opta.</p>
    <p>Valoración:</p>
    <p>– Por crédito CFC: 0,05 puntos.</p>
    <p>– Por crédito EACCME/AMA PRA categoría 1: 0,007 puntos.</p>
    <p>– Por hora: 0,005 puntos.</p>
    <p>d) Pola superación da actividade formativa impartida polas universidades, coa condición de título propio (máster universitario, experto universitario, especialista universitario), no ámbito das ciencias da saúde:</p>
    <p>– En caso de estar computado en créditos ECT: 0,025 puntos/crédito.</p>
    <p>– En caso de estar computado só en horas: 0,0025 puntos/hora.</p>
    <p>A puntuación que se outorgará aos/ás aspirantes que impartisen os anteditos cursos de formacion continuada será de 0,02 puntos por hora de docencia impartida. Valorarase a formación impartida que teña un contido relacionado coas funcións propias da categoría a que se opta.</p>
    <p>Para o caso de que o certificado indique os créditos e as horas de duración, a valoración realizarase sempre polos créditos que figuren neste. Se a actividade formativa consta acreditada en créditos EACCME ou AMA PRA e créditos CFC, valorarase coa puntuación asignada a estes últimos.</p>
    <p>Non se valorarán os cursos realizados durante o período de especialización que estean incluidos no programa docente da especialidade correspondente.</p>
    <p>Os cursos de prevención de riscos, informática, xestión clínica, bioestatística e metodoloxía da investigación valoraranse, en todas as categorías e con independencia da data de obtención do título exixido para o acceso á categoría, cunha puntuación máxima de 4 puntos.</p>
    <p>Así mesmo, valorarase en todo caso a formación en igualdade entre mulleres e homes e en prevención e loita contra a violencia de xénero.</p>
    <p>Non serán obxecto de valoración os diplomas relativos á realización de xornadas, seminarios, simposios, obradoiros ou similares, agás que estean debidamente acreditados polos órganos acreditadores que forman o sistema acreditador da formación continuada do Sistema nacional de saúde.</p>
    <p>1.2.2. Formación especializada.</p>
    <p>a) Por ter completado o período como residente do programa MIR, en España ou nun país da Unión Europea, ou ben ter completado o período de formación como residente nun centro estranxeiro cun programa recoñecido de docencia para posgraduados/as na especialidade requirida para o acceso e co título validado polo Ministerio de Educación: 2,5 puntos.</p>
    <p>b) Por ter obtido o título da especialidade de acceso á categoría consecuencia de acceder, con anterioridade á entrada en vigor do Real decreto 127/1984, do 11 de xaneiro, a unha praza de especialista en formación, convocada pola algunha das administracións públicas ou institucións sanitarias concertadas con estas e que acrediten ter realizado de xeito ininterrompido e baixo un mesmo réxime docente os anos de formación establecidos para a correspondente especialidade, mediante nomeamento ou contrato de bolsa docente expedido pola devandita Administración que implique relación profesional retribuida periodicamente con cargo aos seus orzamentos: 2,5 puntos.</p>
    <p>As puntuacións das alíneas a) e b) son excluíntes entre si.</p>
    <p>c) Por ter completado o período como residente do programa MIR, FIR, QUIR, BIR, PIR ou RHIR doutra especialidade distinta a aquela a que se presente (en España ou país da Unión Europea) ou ben ter completado o período de formación como residente nun centro estranxeiro cun programa recoñecido de docencia para posgraduados/as doutra especialidade distinta a aquela a que se presente e co título validado polo Ministerio de Educación: 1 punto.</p>
    <p>2. Experiencia: 55 % (22 puntos).</p>
    <p>2.a) Por cada mes completo de servizos prestados na mesma categoría, en virtude de nomeamento administrativo ou contrato laboral pola conta e baixo a dependencia de institucións sanitarias do sistema sanitario público dun país da Unión Europea/Espazo Económico Europeo/Suiza: 0,20 puntos/mes.</p>
    <p>– Por cada mes completo de servizos prestados na mesma categoría, en virtude de nomeamento administrativo ou contrato laboral por conta e baixo a dependencia doutras administracións públicas de España ou dun país da Unión Europea/Espazo Económico Europeo/Suiza ou en programas de cooperación internacional debidamente autorizados ao servizo de organizacións de cooperación internacional: 0,10 puntos/mes.</p>
    <p>– Por cada mes completo de servizos prestados na mesma categoría pola conta e baixo a dependencia de institucións sanitarias privadas concertadas e/ou acreditadas para a docencia de especialidades de ciencias da saúde de España ou dun país da Unión Europea/Espazo Económico Europeo/Suiza ou como persoal titulado superior investigador no ámbito das ciencias da saúde, en virtude de nomeamento ou contrato laboral por conta e baixo a dependencia de institucións sanitarias públicas dun país da Unión Europea/Espazo Económico Europeo/Suiza: 0,07 puntos/mes.</p>
    <p>– Por cada mes completo de servizos prestados noutra categoría/especialidade de persoal licenciado sanitario, en virtude de nomeamento administrativo ou contrato laboral por conta e baixo a dependencia de institucións sanitarias públicas dun país da Unión Europea/Espazo Económico Europeo/Suiza: 0,05 puntos/mes.</p>
    <p>– Por cada mes completo de servizos prestados noutra categoría profesional distinta das previstas no punto anterior, en virtude de nomeamento administrativo ou contrato laboral por conta e baixo a dependencia de institucións sanitarias públicas dun país da Unión Europea/Espazo Económico Europeo/Suiza: 0,04 puntos/mes.</p>
    <p>2.b) Puntuación específica polo exercicio de dereitos de conciliación:</p>
    <p>Polo exercicio de dereitos de conciliación nos cinco anos anteriores á data de publicación da convocatoria no Diario Oficial de Galicia, ata o máximo de 0,5 puntos:</p>
    <p>– Permiso por parto, adopción ou acollemento: 0,2 puntos/licenza.</p>
    <p>– Permiso do outro proxenitor por nacemento, acollemento ou adopción de fillo: 0,2 puntos/permiso.</p>
    <p>– Redución de xornada por motivos familiares: 0,2 puntos. Para estes efectos, só se computará unha redución por ano e tomarase como data de referencia a data do seu inicio. No suposto de que o seu desfrute se estenda na anualidade seguinte á de inicio, computarase como unha soa redución.</p>
    <p>– Excedencia por coidado de fillos e familiares: 0,02 puntos/mes.</p>
    <p>O/a aspirante deberá acreditar cada unha destas circunstancias na forma prevista no anexo V.</p>
    <p>2.c) Puntuación adicional pola prestación de servizos en centros sanitarios illados.</p>
    <p>Polos servizos efectivamente prestados nos hospitais públicos do Barco, Verín, A Mariña, Cee e Monforte de Lemos ou en centros sanitarios do nivel de atención primaria, situados nos concellos que se relacionan no anexo VIII, caracterizados polo seu illamento: 0,5 puntos/ano completo ou a parte proporcional.</p>
    <p>Para estes efectos, só se valorarán os servizos que conste que foron efectivamente prestados en tales centros, con independencia da súa realización ou non en virtude de vínculo directamente formalizado con tales institucións.</p>
    <p>De conformidade co disposto no anexo V desta convocatoria, non será necesario que o/a aspirante acredite este mérito.</p>
    <p>Coa valoración dos puntos 2.b) e 2.c) non se poderá superar a puntuación máxima prevista para a epígrafe de experiencia profesional.</p>
    <p>Normas xerais de valoración.</p>
    <p>Primeira</p>
    <p>Os meses serán computados por días naturais.</p>
    <p>Salvo para os nomeamentos de atención continuada ou gardas en atención extrahospitalaria, o cómputo dos servizos prestados efectuarase por meses. Para iso calcularase en cada punto do baremo o número total de días e dividirase entre 30, de tal xeito que o que se valorará en cada punto será o cociente enteiro, desprezándose os decimais.</p>
    <p>En ningún caso poderá valorarse a suma dos servizos prestados con distintos nomeamentos dentro do mesmo mes natural por riba da puntuación establecida para o dito período dun mes.</p>
    <p>En ningún caso poderá ser obxecto de valoración un mesmo período de servizos prestados en distintos puntos do baremo. De igual xeito, un mesmo período de tempo de servizos prestados non poderá ser obxecto de valoración en máis dunha categoría/especialidade, ou en varios servizos ou unidades, tanto do mesmo como de diferente centro.</p>
    <p>Os servizos prestados con nomeamento de atención continuada ou gardas en urxencias extrahospitalarias computaranse co criterio de equivalencia dun mes completo por cada 130 horas traballadas no dito mes, ou a parte proporcional que corresponda á fracción. Se dentro dun mes natural se realizaron máis de 130 horas, soamente poderá valorarse un mes de servizos prestados, sen que o exceso de horas efectuado poida ser aplicado para o cómputo de servizos prestados noutro mes.</p>
    <p>Segunda</p>
    <p>Os servizos prestados durante o período en que se disfrute dunha redución de xornada por algunha das causas legalmente previstas serán valorados como servizos prestados en réxime de xornada completa.</p>
    <p>Os servizos prestados polo persoal especificamente nomeado a tempo parcial serán valorados coa conseguinte redución. Cando, nun mesmo período, o/a interesado/a acredite distintos nomeamentos a tempo parcial, realizarase unha acumulación, sen que poida resultar, en ningún caso, unha xornada acumulada superior á xornada completa.</p>
    <p>O período de formación para a obtención do título de especialista non poderá ser valorado como tempo de servizos prestados.</p>
    <p>Os períodos de permiso sen soldo, así como a permanencia en situación de servizos especiais, valoraranse como tempo de servizos efectivamente prestados na categoría/especialidade para os efectos deste baremo.</p>
    <p>Os servizos prestados noutra categoría en promoción interna temporal polo persoal estatutario fixo valoraranse como servizos temporais na dita categoría.</p>
    <p>Terceira</p>
    <p>A experiencia profesional valorarase a partir da data de superación do período formativo conducente á obtención do título exixido para o acceso á categoría.</p>
    <p>Os servizos prestados polos/as especialistas con título expedido por terceiros países valoraranse desde a data de homologación do título da especialidade polo Ministerio de Educación.</p>
    <p>Os servizos prestados como especialistas de cota terán a mesma valoración que os prestados como facultativo especialista de área.</p>
    <p>A antigüidade como especialista de quen accedeu ao título en virtude do Real decreto 1497/1999, do 24 de setembro, valorará, segundo o disposto na Lei 62/2003, do 30 de decembro, de medidas fiscais, administrativas e da orde social, a totalidade do exercicio profesional efectivo do/da interesado/a dentro do campo propio e específico da especialidade, descontando de tal exercicio e no seu período inicial o 170 % do período de formación establecido para a dita especialidade en España. O indicado desconto non se producirá respecto de quen obtivo o título de especialista de acordo co previsto na disposición adicional terceira do Real decreto 1497/1999.</p>
    <p>Para os efectos deste baremo, os contratos de investigación Juan Rodés e Río Hortega terán a mesma valoración que os servizos prestados polo persoal facultativo/a especialista de área da correspondente categoría/especialidade nas institucións sanitarias do Sistema público de saúde.</p>
    <p>Serán obxecto de valoración no número 3) os servizos prestados na mesma categoría en institucións sanitarias privadas con concerto sanitario ou autorización de uso co Sistema público de saúde, na data de prestación de servizos, que consten debidamente acreditados.</p>
    <p>3. Docencia, investigación e innovación sanitaria: (10 %) (4 puntos).</p>
    <p>a) Actividade docente.</p>
    <p>a.1) Docencia universitaria impartida no ámbito das ciencias da saúde: 0,2 puntos/curso académico, ata un máximo de 1 punto.</p>
    <p>a.2) Docencia de formación sanitaria especializada ata o máximo de 1 punto:</p>
    <p>– Xefe de estudos de formación sanitaria especializada: 0,25 puntos/ano ou a parte proporcional.</p>
    <p>– Titor: 0,15 puntos/ano ou a parte proporcional.</p>
    <p>– Colaborador docente: 0,125 puntos/ano ou a parte proporcional.</p>
    <p>Para os efectos deste baremo, o colaborador docente é o/a profesional dos diferentes dispositivos dunha unidade docente por onde rotan os/as especialistas en formación que, sen ser titor, colabora de forma activa na súa formación, asumindo a orientación, a supervisión e o control das actividades que realicen durante as rotacións.</p>
    <p>b) Autoría de traballos científicos e de investigación no ámbito das ciencias da saúde, apreciados libremente polo tribunal conforme os seguintes criterios e táboas de valoración:</p>
    <p>b.1) Revistas científicas.</p>
    <p>– As publicacións deben pertencer a revistas científicas indexadas en InDICEs CSIC, IBECS, Pubmed, Web of Science (Wos), Embase, PsycINFO e catálogo Latindex. Non serán obxecto de valoración as publicacións realizadas en revistas non indexadas nas bases de datos referidas.</p>
    <p>Tales publicacións valoraranse nos seguintes termos:</p>
    <p>1. Artigos científicos (orixinal, orixinal breve, revisión, revisión sistemática, meta-análise e guías de práctica clínica) publicados en revistas con factor de impacto do Journal Citation Report (JCR) ou Scimago Journal Range (SJR) na data de publicación da convocatoria: 0,40 puntos.</p>
    <p>2. Artigos científicos (orixinal, orixinal breve, revisión, revisión sistemática, meta-análise e guías de práctica clínica) publicados en revistas sen factor de impacto: 0,15 puntos.</p>
    <p>3. Editoriais, cartas, artigos de opinión, técnicas e procedementos, de carácter científico ou de investigación, publicados en revistas con factor de impacto do Journal Citation Report (JCR) ou Scimago Journal Range (SJR) na data de publicación da convocatoria: 0,10 puntos.</p>
    <p>Non serán obxecto de valoración as notas clínicas, os resumos de comunicacións e os casos clínicos.</p>
    <p>b.2) Libros ou capítulos de libros.</p>
    <p>– Capítulo de libro: 0,10 puntos.</p>
    <p>– Libro completo: 0,30 puntos.</p>
    <p>Só terán a consideración de libro aquelas publicacións cun mínimo de 49 páxinas. Para a súa valoración, a publicación debe estar avalada por unha institución pública, académica, sociedade científica ou realizada por editoriais científicas de recoñecido prestixio.</p>
    <p>Non se poderán valorar máis de tres capítulos dun mesmo libro.</p>
    <p>Non terán a consideración de libro, aínda que adopten esta forma de edición, as actas de congreso.</p>
    <p>Por non reuniren a condición de traballo científico e de investigación, non serán obxecto de valoración os libros/capítulos editados como glosario, anuario, manuais de preparación para o acceso á formación sanitaria especializada e ao emprego público, cursos de formación continuada, protocolos de servizo, libros de casos clínicos, sesións interhospitalarias e demais que así aprecie o respectivo órgano de selección.</p>
    <p>Por ser obxecto de valoración tal mérito noutro punto do baremo, non se lles asignará ningunha puntuación nesta epígrafe ás publicacións de teses de doutoramento.</p>
    <p>Non serán obxecto de valoración as autoedicións e/ou autopublicacións, entendendo por tales aquelas publicacións financiadas ou promovidas por algún dos seus autores ou nas cales este figure como editor.</p>
    <p>No suposto de libros de autoría colectiva, só será obxecto de valoración aquela publicación en que, da documentación presentada polo/a aspirante, quede suficientemente acreditada a participación concreta nela. Enténdese por autoría colectiva aquela publicación en que intervén un mínimo de catro autores.</p>
    <p>Os capítulos de libro en que participen catro ou máis autores non serán obxecto de valoración.</p>
    <p>Normas comúns de valoración de libros e revistas.</p>
    <p>– En ningún caso, un mesmo contido determinado e obxectivable publicado baixo diferentes formas e en diferentes publicacións poderá ser obxecto de máis dunha valoración.</p>
    <p>– Non serán obxecto de valoración as publicacións de carácter divulgativo.</p>
    <p>Para os efectos deste baremo, non terán a consideración de autor da publicación o coordinador director e outros colaboradores.</p>
    <p>c) Premios de investigación:</p>
    <p>Por cada premio de investigación outorgado a traballos de investigación orixinais publicados, premios a comunicacións en congresos científicos e premios de recoñecido prestixio a traxectorias científicas, outorgados por sociedades científicas, organismos oficiais ou entidades sen ánimo de lucro debidamente rexistradas entre cuxos fins se encontre a investigación, ata un máximo de 1 punto:</p>
    <p>– Premio de ámbito internacional: 0,20 puntos.</p>
    <p>– Premio de ámbito nacional: 0,10 puntos.</p>
    <p>d) Proxectos de investigación:</p>
    <p>Por cada participación en proxectos de investigación ou innovación financiados por organismos públicos:</p>
    <p>a) Como investigador principal:</p>
    <p>– Proxectos internacionais: 2 puntos.</p>
    <p>– Proxectos nacionaiis: 1 punto.</p>
    <p>– Proxectos autonómicos: 0,30 puntos.</p>
    <p>b) Como investigador colaborador:</p>
    <p>– Proxectos internacionais: 1 punto.</p>
    <p>– Proxectos nacionais: 0,30 puntos.</p>
    <p>– Proxectos autonómicos: 0,10 puntos.</p>
    <p>Por cada participación en proxectos de investigación ou innovación en convocatorias competitivas financiados por organismos privados nacionais ou internacionais:</p>
    <p>– Como investigador principal: 0,30 puntos.</p>
    <p>Os proxectos de investigación non competitivos non serán baremables.</p>
    <p>Non se considerarán parte do equipo investigador o persoal contratado a cargo do proxecto nin as colaboracións puntuais nel.</p>
    <p>e) Estadías formativas en centros de investigación nacionais ou estranxeiros: 0,05 puntos/mes completo.</p>
    <p>Para os efectos deste proceso selectivo, teñen a condición de centros de investigación os centros receptores en que os profesionais desenvolvan actividades de investigación, trátese de centros do SNS, universidade, organismos públicos de investigación (OPIS) e, en xeral, calquera centro de investigación dependente da Administración pública española ou estranxeira, que conten con grupos de investigación de traxectoria acreditada en biomedicina e ciencias da saúde.</p>
    <p>As estadías clínicas para a mellora de habilidades ou a aprendizaxe de técnicas innovadoras que consten debidamente acreditadas consonte o Sistema acreditador da formación continuada do Sistema nacional de saúde serán obxecto de valoración na epígrafe de formación continuada.</p>
    <p>f) Patentes:</p>
    <p>– Solicitada e aceptada: 1 punto.</p>
    <p>– En explotación: 2 puntos.</p>
    <h2>ANEXO V</h2>
    <h2>Procedemento de acreditación de méritos</h2>
    <table>
     <tbody>
      <tr>
       <td>a) Formación académica</td>
       <td>As titulacións académicas oficiais acreditaranse, segundo o suposto, mediante orixinal ou copia compulsada do título expedido polo Ministerio de Educación, Cultura e Deporte ou certificación da respectiva universidade, debidamente asinado, que deixe constancia de cada un dos méritos invocados polo/a aspirante e da data en que se causaron. No relativo aos cursos de doutoramento, para que o dito mérito poida ser obxecto de valoración, a certificación que se achegue deberá deixar constancia expresa de que o/a aspirante realizou todos os cursos de doutoramento e indicar o programa e créditos obtidos. Noutro suposto, non se entenderá debidamente acreditado tal&amp;nbsp;mérito.
        No suposto de titulacións obtidas no estranxeiro achegarase, xunto coa copia compulsada do título, tradución xurada deste ou equivalente e credencial de recoñecemento ou homologación da titulación expedida polo Ministerio de Educación español.
        O expediente académico e as cualificacións obtidas requiren, para a súa valoración, a presentación da certificación de recoñecemento ou equivalencia oficial.
        A superación dos períodos de docencia e investigación conducentes á adquisición das competencias e habilidades relacionadas coa investigación científica acreditados como máster oficial e exixibles para poder obter o título de doutor/a consonte o Real decreto 56/2005 e posteriores non poderán ser valorados como máster oficial, ao tratarse dun requisito exixido para a obtención da dita titulación.
        Supostos específicos.
        a) A acreditación da formación máster, especialista e experto universitario-títulos propios efectuarase mediante orixinal ou copia compulsada do título ou certificación da universidade en que conste que o/a aspirante superou a formación conducente á obtención do referido título, as datas de realización e o número de horas ou créditos ECTs asignados á dita actividade&amp;nbsp;formativa.
        Poderá requirirse á persoa aspirante a achega do programa formativo nos supostos en que non quede suficientemente acreditada a relación do seu contido co ámbito das ciencias da saúde.</td>
      </tr>
      <tr>
       <td>b) Formación continuada</td>
       <td>a) Recibida: acreditarase tal mérito mediante copia compulsada do certificado de asistencia ao curso en que deberán constar o organismo ou entidade que convocou e impartiu a dita actividade formativa, as datas de realización, o contido do curso e o número de créditos e/ou horas asignados. Poderá requirirse á persoa aspirante a achega do programa formativo ou categoría/s destinataria/s.
        No suposto de cursos acreditados pola Comisión Nacional ou Autonómica de Formación Continuada, deberá constar o logotipo da respectiva comisión e, ademais, o número de expediente se se trata de actividades formativas posteriores a abril de 2007.
        Normas específicas para a formación en liña. Valoraranse aqueles diplomas de cursos en liña en que conste o número de créditos, o número de expediente e o logotipo da Comisión de Formación Continuada. Non será necesario que conste o número de expediente se se trata de cursos anteriores a abril de 2007.
        Serán válidos, ademais, aqueles diplomas asinados dixitalmente por Dixital Learning cun certificado dixital emitido pola Fábrica Nacional de Moeda e Timbre (FNMT), así como aqueles que se poidan referenciar a unha web verificable ou cotexable polo órgano de selección. Noutro suposto, deberá achegarse certificación orixinal asinada polo órgano que impartiu a actividade formativa, que conterá toda a información exixida neste punto.
        No suposto de formación en liña con desenvolvemento nun rango de datas, será válida a formación que conste superada dentro das ditas datas.
        Valoraranse os módulos ou partes integrantes dun curso nos supostos en que quede debidamente acreditada a carga lectiva e horas/créditos asignados de forma diferenciada.
        Non se valorarán nesta epígrafe os cursos/módulos que sexan parte dunha titulación de formación académica.
        O órgano de selección reserva para si o dereito de poder exixir ao aspirante calquera documentación complementaria e/ou rexeitar calquera certificado en liña cando existan dúbidas razoables sobre a súa autenticidade.
        b) Impartida: acreditarase mediante certificación do organismo ou entidade convocante na cal deberá constar o contido da actividade formativa, así como o número de horas de docencia impartidas.
        Noutro suposto, non se entenderá debidamente acreditado tal mérito</td>
      </tr>
      <tr>
       <td>c) Formación especializada</td>
       <td>No suposto de titulacións obtidas en España, acreditarase tal mérito mediante orixinal ou copia compulsada do título expedido polo Ministerio de Educación, Cultura e Deporte ou certificación, emitida pola respectiva Comisión de Docencia ou Rexistro Nacional de Especialistas en Formación do Ministerio de Sanidade, Servizos Sociais e Igualdade, de ter completado o período de formación conducente á obtención do título da respectiva especialidade, que deberá indicar a data de superación.
        No suposto de titulacións obtidas noutros Estados da Unión Europea achegarase, xunto coa copia compulsada do título, tradución xurada deste ou equivalente e credencial de recoñecemento da titulación expedida polo Ministerio de Educación español.
        As titulacións obtidas no estranxeiro (non UE) deberán acreditarse coa achega da copia compulsada do título, tradución xurada deste ou equivalente e documento de homologación ou validación expedido polo Ministerio de Educación español.
        Noutro suposto, non se entenderá debidamente acreditado tal mérito.</td>
      </tr>
      <tr>
       <td>d) Docencia de formación sanitaria especializada</td>
       <td>Acreditarase mediante certificación asinada pola Comisión de Docencia do centro ou, se é o caso, comisión de docencia da unidade docente onde se impartiu, en que deberán constar expresamente os períodos de desenvolvemento de tal actividade e a condición en que se&amp;nbsp;impartiu.
        A participación como xefe/a de estudos acreditarase mediante certificación asinada polo/a director/a xerente da institución sanitaria correspondente.
        Noutro suposto, non se entenderá debidamente acreditado tal mérito</td>
      </tr>
      <tr>
       <td>e) Docencia universitaria</td>
       <td>A docencia universitaria impartida acreditarase mediante certificación da respectiva universidade, na cal se fará constar expresamente o cargo docente, tipo de vinculación, departamento ou área de coñecemento en que se impartiu a docencia e datas de inicio e fin da vinculación.
        Noutro suposto, non se entenderá debidamente acreditado o mérito.</td>
      </tr>
      <tr>
       <td>f) Experiencia profesional</td>
       <td>A experiencia profesional en institucións públicas acreditarase mediante certificación emitida pola Dirección de Recursos Humanos do centro ou órgano equivalente, na cal deberá constar a seguinte información: categoría/especialidade, tipo de vínculo (fixo, temporal, atención continuada, formación, promoción profesional temporal), réxime xurídico de vinculación (laboral, funcionario, estatutario), data de inicio e fin de cada unha das vinculacións/nº de horas no suposto de vínculos de atención continuada, total de días de vinculación, réxime de xornada (xornada completa, tempo&amp;nbsp;parcial).
        A experiencia profesional en centros privados acreditarase mediante certificación da empresa, na cal deberá constar a información arriba indicada, ou contrato laboral. En ambos os supostos, xunto coa citada documentación deberá presentarse un informe de vida laboral emitido polo INSS.
        No suposto de institucións sanitarias públicas, tal certificación deberá facer constar expresamente a natureza pública da institución e a súa integración no sistema sanitario público do Estado respectivo. Noutro caso, a experiencia profesional non será obxecto de valoración.
        No suposto de institucións sanitarias privadas concertadas ou con autorización de uso, deberá quedar debidamente acreditada no certificado a existencia dun concerto ou autorización de uso co respectivo servizo de saúde autonómico ou sistema sanitario público dun país da Unión Europea nos períodos de vinculación. Noutro suposto, tal mérito non será valorado.
        No suposto de institucións sanitarias privadas acreditadas para a docencia, deberá quedar debidamente acreditada no certificado que se achegue a condición de institución acreditada no ámbito do SNS ou sistema sanitario público dun país da Unión Europea para a formación de especialidades de profesións sanitarias.
        A actividade de investigación acreditarase mediante copia compulsada do contrato ou nomeamento administrativo en que conste a súa vinculación como persoal investigador, datas de inicio e fin e a pertenza ao Sistema sanitario público da institución sanitaria por cuxa conta e dependencia se realiza a actividade de investigación. Noutro suposto, tal mérito non será obxecto de valoración.
        Non será necesario acreditar documentalmente a experiencia profesional nas institucións sanitarias do Servizo Galego de Saúde e entidades públicas adscritas á Consellería de Sanidade, así como a condición de centro concertado co Servizo Galego de Saúde.
        Puntuación específica por conciliación.
        As situacións de permiso por parto, adopción ou acollemento, permiso do outro proxenitor por nacemento, acollemento ou adopción de fillo, redución de xornada por motivos familiares e excedencia por coidado de fillos/as e familiares acreditaranse mediante certificación da súa concesión expedida pola dirección do centro, en que deberán constar as datas de inicio e fin.
        O persoal fixo ou temporal que nos últimos cinco anos anteriores á data de publicación da convocatoria viñese prestando os seus servizos no Sergas non terá que presentar ningunha documentación acreditativa de tales situacións.</td>
      </tr>
      <tr>
       <td>g) Publicación de traballos científicos e&amp;nbsp;de investigación</td>
       <td>Revistas científicas indexadas en Pubmed. Non será necesaria a súa acreditación documental. O/a aspirante consignará na aplicación informática, no espazo habilitado para o efecto, o código de identificación PMID e rexistrará manualmente a información relativa a número de sinaturas, número de orde de sinaturas e tipo de publicación. O sistema realizará a captura automática da información relativa aos outros campos da base de datos de Pubmed para a súa posterior validación.
        Revistas científicas indexadas en InDICEs CSIC, IBECS, Web of Science (Wos), Embase, PsycINFO e catálogo Latindex. Acreditarase tal mérito mediante certificación ou copia impresa autenticada pola editorial responsable ou organismo público con competencias en xestión e arquivamento de publicacións. Na certificación ou copia impresa deberá constar o nome da revista, o título do traballo, o seu autor e a data de publicación.
        Libros/capítulos de libro editados en papel. Deberá achegarse copia compulsada das follas en que conste o título do libro, o título do capítulo, o autor, editorial, o seu depósito legal e/ou ISBN/NIPO, lugar e ano de publicación e índice da obra. Ademais, deberá quedar acreditado o número de páxinas do libro/capítulo e que tal publicación está avalada por unha institución pública, académica, sociedade científica ou realizada por editoriais científicas de recoñecido prestixio.
        Libros editados en formato electrónico. Acreditarase tal mérito mediante certificación ou copia impresa autenticada pola editorial ou organismo público con competencias de xestión e arquivo de publicacións, na cal se fará constar a autoría do capítulo e os demais datos bibliográficos básicos que identifiquen a obra e/ou capítulo (autores, data de publicación, edición, ano, URL e data de consulta e acceso). Tal publicación deberá estar avalada por unha institución pública, académica, sociedade científica ou realizada por editoriais científicas de recoñecido prestixio.
        Noutro suposto, non se entenderá debidamente acreditado tal mérito.</td>
      </tr>
      <tr>
       <td>h) Premios de&amp;nbsp;investigación</td>
       <td>Acreditarase tal mérito mediante copia compulsada do diploma de concesión. Se no diploma non consta expresamente o seu ámbito, deberá complementarse tal documentación coa achega das bases de convocatoria do premio.
        Noutro suposto, non se entenderá debidamente acreditado tal mérito.</td>
      </tr>
      <tr>
       <td>i) Proxectos de&amp;nbsp;investigación</td>
       <td>A participación como investigador principal nun proxecto de investigación acreditarase mediante copia da publicación oficial da resolución de convocatoria, sempre que consten os datos necesarios para identificar o proxecto e o investigador, ou certificado de participación expedido polo organismo financiador ou organismo público competente, en que consten os datos identificativos do interesado e do proxecto en que participa.
        A participación como investigador colaborador acreditarase mediante a presentación da copia de resolución de convocatoria se nela consta tal participación. O/a aspirante deberá constar como parte do equipo investigador definido no documento de solicitude do proxecto ou en documento posterior que así o acredite no caso de que houbese cambios no equipo investigador ao longo da súa vixencia.
        No suposto de que o organismo convocante non expida certificados de participación, deberá achegarse certificado asinado polo investigador principal ou organismo público competente que acredite a concesión do proxecto de investigación ao investigador principal, así como a identidade dos investigadores colaboradores.
        Noutro suposto, non se entenderán debidamente acreditados tales méritos.</td>
      </tr>
      <tr>
       <td>j) Estadías formativas</td>
       <td>Acreditaranse mediante certificación do responsable da estadía (director do centro) ou do organismo público concedente da axuda (no caso de estadías financiadas no marco dun programa de recursos humanos), en que se fagan constar o obxecto da estadía e as datas de inicio e fin.
        Non serán tidas en conta as rotacións externas realizadas durante o período formativo da respectiva especialidade.</td>
      </tr>
      <tr>
       <td>k) Patentes</td>
       <td>As patentes solicitadas e aceptadas acreditaranse coa inscrición no Rexistro de Patentes.
        As patentes que se encontren en explotación acreditaranse coa achega do acordo de explotación da patente.</td>
      </tr>
      <tr>
       <td>l) Compulsa de&amp;nbsp;documentos</td>
       <td>As copias dos documentos acreditativos de méritos que se acheguen deberán estar cotexadas polo responsable do rexistro onde se presenten ou compulsadas por notario ou funcionario público acreditado para a realización de tales funcións.</td>
      </tr>
      <tr>
       <td>m) Tradución de&amp;nbsp;documentos</td>
       <td>Os títulos ou certificacións que estean redactados nun idioma distinto a calquera dos oficiais do Estado español deberán achegarse coa súa tradución para o castelán ou galego, que deberá efectuar:
        a) Un tradutor xurado, debidamente autorizado ou inscrito en España.
        b) Calquera representación diplomática ou consular do Estado español no estranxeiro.
        c) A representación diplomática ou consular en España do país de que é cidadán/cidadá o/a solicitante ou, se é o caso, do de procedencia do documento.
        Respecto dos traballos científicos e de investigación redactados nun idioma distinto a calquera dos oficiais do Estado español, non será necesario presentar copia traducida.</td>
      </tr>
     </tbody>
    </table>
    <h2>ANEXO VI</h2>
    <h2>Instrucións de acceso ao expediente electrónico (Fides)</h2>
    <p>A Oficina Virtual do Profesional (Fides) constitúe o punto de encontro telemático entre o Servizo Galego de Saúde e os/as profesionais cos cales mantén unha vinculación, así como coas persoas aspirantes e profesionais doutros servizos de saúde que participen nos procesos de selección e provisión de prazas convocados por este organismo, e configúrase como a plataforma de acceso ao expediente electrónico do/da profesional ou aspirante.</p>
    <p>O acceso a Fides poderase realizar desde:</p>
    <p>– Internet (profesionais do Servizo Galego de Saúde e procedentes doutros servizos autonómicos de saúde).</p>
    <p>– A Intranet do Servizo Galego de Saúde (só dispoñible para profesionais en activo do Servizo Galego de Saúde e entidades públicas adscritas á Consellería de Sanidade, e desde equipamentos informáticos situados fisicamente na rede corporativa).</p>
    <p>1. Acceso desde a internet.</p>
    <p>1.1. Acceso desde a internet con certificado dixital.</p>
    <p>Os profesionais do Servizo Galego de Saúde, así como os que procedan doutro servizo de saúde autonómico, poderán acceder desta forma a Fides a través do enderezo http://fides.sergas.es.</p>
    <p>É requisito indispensable dispoñer dun certificado dixital para acceder a través desta vía. Os certificados aceptados son os expedidos pola FNMT (Fábrica Nacional de Moeda e Timbre) e o DNI electrónico (DNIe).</p>
    <p>Para obter o certificado dixital expedido pola FNMT será preciso solicitalo a través da internet (no enderezo www.cert.fnmt.es), ou ben en calquera oficina da Axencia Tributaria (Ministerio de Economía e Facenda).</p>
    <p>Se o usuario xa dispón dunha tarxeta sanitaria do Servizo Galego de Saúde con chip electrónico, esta xa contén un certificado da FNMT, polo que non será necesario solicitar un novo. De feito, a solicitude dun novo certificado inhabilitará o que existe na tarxeta sanitaria.</p>
    <p>Pola súa parte, o DNI electrónico (DNIe) poderase solicitar nas oficinas da Dirección Xeral da Policía.</p>
    <p>Para a identificación do usuario mediante tarxeta sanitaria do Servizo Galego de Saúde con chip electrónico ou a través do DNI electrónico será preciso, con carácter xeral, dispoñer dun lector de tarxetas. Non se requirirá lector de tarxetas unicamente no suposto de dispoñer dun certificado dixital da FNMT instalado no propio equipamento.</p>
    <p>Os/as usuarios/as poderán solicitar información e obter asesoramento sobre a acreditación electrónica nos PAE (punto de acreditación electrónica) habilitados polo Servizo Galego de Saúde nos diversos centros sanitarios de atención especializada e atención primaria do organismo.</p>
    <p>Os servizos que, a través desta forma de acceso, terán dispoñibles os/as profesionais actualmente vinculados ao Servizo Galego de Saúde, así como aqueles profesionais procedentes doutros servizos de saúde que nalgún momento do pasado tivesen algún tipo de vinculación co citado organismo, serán o acceso á xestión do expediente electrónico e á inscrición electrónica no proceso de concurso de traslados e demais procesos de selección e provisión de prazas que convoque este organismo, así como ao resto de funcionalidades existentes na Oficina Virtual do Profesional (Fides).</p>
    <p>Os servizos que, a través desta forma de acceso, terán dispoñibles os profesionais que nunca tiveron un vínculo co Servizo Galego de Saúde serán, tanto o acceso á xestión do expediente electrónico como á inscrición electrónica no proceso de concurso de traslados e demais procesos de selección e provisión de prazas que convoque este organismo.</p>
    <p>A primeira vez que un profesional acceda con certificado dixital a Fides solicitaráselle que cubra un formulario de alta con datos básicos.</p>
    <p>1.2. Acceso desde a internet sen certificado dixital.</p>
    <p>O acceso a Fides desde a internet sen certificado dixital pode efectuarse a través do enderezo http://fides.sergas.es, mediante o sistema Chave 365, que permite aos/ás cidadáns/cidadás maiores de idade identificarse tanto en Fides como na sede electrónica da Xunta de Galicia sen necesidade de usar certificados dixitais nin DNI electrónico.</p>
    <p>Pódese atopar toda a información relativa ao sistema Chave 365 neste enderezo: https://sede.xunta.gal/chave365.</p>
    <p>2. Acceso desde a intranet do Servizo Galego de Saúde.</p>
    <p>Esta vía so estará dispoñible para profesionais en activo do Servizo Galego de Saúde e desde equipamentos informáticos situados físicamente na rede corporativa do citado organismo.</p>
    <p>Os/as profesionais cun vínculo activo terán, mediante este sistema, acceso á totalidade de servizos e funcionalidades de Fides, incluído o acceso á xestión do expediente electrónico e á inscrición electrónica nos procesos de selección e provisión.</p>
    <p>O acceso a Fides realizarase mediante o código de usuario e contrasinal que os/as profesionais en activo xa teñen asignado e utilizan habitualmente para acceder ao resto de funcionalidades do sistema.</p>
    <p>3. Manual de instrucións de acceso e funcionamento do expediente electrónico e validación da documentación.</p>
    <p>Na sede electrónica do Servizo Galego de Saúde (www.sergas.es) figura á disposición dos aspirantes un manual de instrucións sobre o acceso e funcionamento do expediente electrónico, os diferentes estados en que pode atopar a información relativa aos seus méritos e as normas de validación da documentación que se vaia achegar.</p>
    <p>4. Buzón de correo electrónico.</p>
    <p>Para efectuar as consultas e resolver as dúbidas que xurdan en relación con este procedemento, habilítase o seguinte enderezo de correo electrónico: oposicions@sergas.es.</p>

