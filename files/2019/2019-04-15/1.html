---
date: '2019-04-15'
id: C3K1-050419-0002
page: 18632
number: 73
agency: Consellería de Sanidade
section: II. Autoridades e persoal. b) Nomeamentos.
title: >-
  RESOLUCIÓN do 4 de abril de 2019 de cesamento e nomeamento de membros do
  Comité Territorial de Ética da Investigación de Pontevedra-Vigo-Ourense.
range: Resolución
url: >-
  https://www.xunta.gal/dog/Publicados/2019/20190415/AnuncioC3K1-050419-0002_gl.html
---
<p>O presidente do Comité Territorial de Ética da Investigación de Pontevedra-Vigo-Ourense enviou o día 15 de marzo de 2019 un escrito á Secretaría Xeral Técnica da Consellería de Sanidade no que vén, dunha banda, comunicar a renuncia de tres persoas membros do Comité Territorial de Ética da Investigación de Pontevedra-Vigo-Ourense e, doutra, propor o nomeamento dunha persoa como membro do citado órgano. </p>
    <p>Antecedentes:</p>
    <p>Mediante a Resolución do 1 de febreiro de 2018, que se publicou no <em>Diario Oficial de Galicia</em> do 9 de febreiro de 2018, concedeuse a renovación da acreditación do Comité Territorial de Ética da Investigación de Pontevedra-Vigo-Ourense, estableceuse a súa sede e nomeáronse como membros as persoas que se relacionaban no seu anexo. </p>
    <p>Entre as persoas que se relacionaban no citado anexo figuraban Iria Aparicio Rodríguez e Mª Eva Pérez López, as cales renuncian agora á súa condición de membro do comité.</p>
    <p>Consideracións legais e técnicas:</p>
    <p>O Decreto 63/2013, do 11 de abril, polo que se regulan os comités de ética da investigación en Galicia, recolle no capítulo III a regulamentación correspondente aos comités territoriais.</p>
    <p>No que atinxe á súa composición, os comités territoriais de ética da investigación terán, segundo dispón o número 1 do artigo 9, «unha composición multidisciplinar e estarán formados por un mínimo de nove e un máximo de quince membros de xeito que se asegure a súa independencia, competencia e experiencia na toma de decisións e no cumprimento das súas funcións».</p>
    <p>Na actualidade, o Comité Territorial de Ética da Investigación de Pontevedra-Vigo-Ourense conta con trece membros. Xunto coa renuncia das dúas persoas que se citaron anteriormente, proponse a incorporación dunha persoa como novo membro –de xeito que a composición se axusta ao citado tope numérico– que é Mª Elena Gallardo Martín, facultativa especialista no Complexo Hospitalario Universitario de Pontevedra.</p>
    <p>Pola súa banda, o número 5 do artigo 9 sinala que «os membros destes comités serán designados/as e nomeados/as pola persoa titular da consellería competente en materia de sanidade, por proposta da Secretaría Xeral Técnica, garantindo en todo caso a representación equilibrada de homes e mulleres». </p>
    <p>Visto o exposto, e de acordo coa proposta que efectuou a Secretaría Xeral Técnica desta consellería, </p>
    <h2>RESOLVO:</h2>
    <p>O cesamento, por causa de renuncia, de Iria Aparicio Rodríguez e Mª Eva Pérez López como membros do Comité Territorial de Ética da Investigación de Pontevedra-Vigo-Ourense.</p>
    <p>Así mesmo, o nomeamento de Mª Elena Gallardo Martín como membro do citado comité territorial.</p>
    <p>Santiago de Compostela, 4 de abril de 2019</p>
    <footer><p>Jesús Vázquez Almuíña<br>Conselleiro de Sanidade</p></footer>

