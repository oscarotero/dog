---
date: '2019-10-16'
id: G0533-101019-0001
page: 45466
number: 197
agency: Consellería de Infraestruturas e Mobilidade
section: II. Autoridades e persoal. b) Nomeamentos.
title: >-
  ORDE do 7 de outubro de 2019 pola que se nomean membros do Consello Reitor da
  entidade pública empresarial Augas de Galicia.
range: Orde
url: >-
  https://www.xunta.gal/dog/Publicados/2019/20191016/AnuncioG0533-101019-0001_gl.html
---
<p>O 13 de xaneiro de 2012 publicouse no Diario Oficial de Galicia o Decreto 32/2012, do 12 de xaneiro, polo que se aproba o Estatuto da entidade pública empresarial Augas de Galicia, que no seu artigo 5 configura o Consello Reitor como un dos seus órganos de goberno e no seu artigo 7 indica que é o órgano colexiado de goberno de Augas de Galicia.</p>
    <p>A composición do Consello Reitor fíxase no artigo 7 do Estatuto da entidade pública empresarial Augas de Galicia indicando que está integrado pola Presidencia, que lle corresponde a quen desempeñe a de Augas de Galicia, a Vicepresidencia, que corresponde a quen desempeñe a dirección da entidade, e que ademais formarán parte del os seguintes vogais: </p>
    <p>a) Once representantes da Administración xeral da Comunidade Autónoma de Galicia, propostos polas consellerías seguintes:</p>
    <p>Cinco serán propostos pola consellería competente en materia de augas.</p>
    <p>Un será proposto polas consellerías competentes en materia de administracións públicas, facenda, industria, sanidade, desenvolvemento rural e pesca.</p>
    <p>b) Tres vogais representantes das entidades locais propostos pola Federación Galega de Municipios e Provincias, dos cales un deberá ser, chegado o caso da súa creación, proposto polas áreas metropolitanas que se creen.</p>
    <p>c) Oito vogais representantes dos usuarios: dous polos usos domésticos da auga, correspondendo a proposta dun deles ás entidades subministradoras e doutro ás comunidades de usuarios e autoabastecemento, dous polos usuarios agrícolas e gandeiros, dous polos usos industriais e dous en representación dos aproveitamentos hidroeléctricos.</p>
    <p>d) Un vogal en representación das asociacións non gobernamentais de carácter ambiental máis representativas de Galicia.</p>
    <p>e) Un/unha representante da Administración xeral do Estado.</p>
    <p>En cumprimento do disposto no Estatuto de Augas de Galicia, o 20 de febreiro de 2017 publicouse no Diario Oficial de Galicia a Orde do 24 de xaneiro de 2017 pola que se nomean os membros do Consello Reitor da entidade pública empresarial Augas de Galicia.</p>
    <p>O artigo 7.5 do Estatuto da entidade pública empresarial Augas de Galicia prevé que os vogais cesarán automaticamente cando cesen no cargo polo que foron nomeados ou cando perdan a representación do órgano propoñente.</p>
    <p>Tal é o suposto de dous representantes, titular e suplente, dos usuarios agrícolas e gandeiros propostos pola asociación profesional Xóvenes Agricultores, que foi disolta por resolución xudicial; e dun representante, titular, dos usos industriais, proposto pola Confederación de Empresarios de Galicia, que faleceu.</p>
    <p>Por todo isto, en virtude do establecido no artigo 7.5 do citado estatuto e das atribucións que me confire a Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Primeiro. En substitución de vogais titulares e suplentes nomeados pola Orde do 24 de xaneiro de 2017 (DOG núm. 35, do 20 de febreiro) que cesaron automaticamente, noméanse vogais titulares e suplentes do Consello Reitor da entidade pública empresarial Augas de Galicia ás persoas titulares dos postos que se indican:</p>
    <p>a) En representación dos usuarios agrícolas e gandeiros:</p>
    <p>1º. Titular: a persoa titular da coordinadora do Gabinete Xurídico do Sindicato Labrego Galego-Comisións Labregas.</p>
    <p>2º. Suplente: a persoa da Dirección Nacional do Sindicato Labrego Galego-Comisións Labregas proposta como representante o 20 de setembro de 2019.</p>
    <p>b) En representación dos usos industriais:</p>
    <p>1º. Titular: a persoa designada representante o 18 de xullo de 2019 pola Confederación de Empresarios de Galicia.</p>
    <p>Segundo. Esta orde producirá efectos desde o día da súa publicación no Diario Oficial de Galicia.</p>
    <p>Santiago de Compostela, 7 de outubro de 2019</p>
    <footer><p>Ethel Mª Vázquez Mourelle<br>Conselleira de Infraestruturas e Mobilidade</p></footer>

