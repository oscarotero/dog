---
date: '2019-12-10'
id: G0424-041219-0001
page: 52335
number: 234
agency: 'Consellería de Economía, Emprego e Industria'
section: I. Disposicións xerais.
title: >-
  DECRETO 155/2019, do 28 de novembro, polo que se modifica o Decreto 133/2002,
  do 11 de abril, polo que se regula a concesión de préstamos polo Instituto
  Galego de Promoción Económica.
range: Decreto
url: >-
  https://www.xunta.gal/dog/Publicados/2019/20191210/AnuncioG0424-041219-0001_gl.html
---
<p>O Decreto 133/2002, do 11 de abril, polo que se regula a concesión de préstamos polo Instituto Galego de Promoción Económica (Igape), que foi parcialmente modificado polo Decreto 174/2007, do 6 de setembro, e polo Decreto 45/2009, do 12 de febreiro, habilita o Igape para conceder, no ámbito das súas funcións, préstamos ou créditos a favor de empresas de acordo cos requisitos e características establecidos nos programas que con carácter xeral para ese efecto aprobe. </p>
    <p>Ao abeiro deste marco regulador, o Igape ten posto en marcha ao longo destes anos diversos programas de préstamos, con recursos do Banco Europeo de Investimentos, con fondos estruturais europeos e con cargo aos seus orzamentos, tanto mediante liñas específicas para emprendedores, sector audiovisual, industria 4.0 e innovación, como con liñas horizontais para facilitar o investimento e o financiamento de circulante para o crecemento, e demostrouse que estes programas constitúen unha ferramenta eficaz para favorecer o acceso ao crédito das empresas galegas, ao complementaren o mercado bancario con produtos de financiamento público axeitados ao desenvolvemento de proxectos.</p>
    <p>A redacción actual dos artigos 1 e 3 do Decreto 133/2002, do 11 de abril, unicamente prevé a concesión de préstamos a favor de empresas destinados a atender os gastos e investimentos para a implantación e desenvolvemento do proxecto empresarial, sen prever a concesión de operacións destinadas ao refinanciamento de débedas por préstamos anteriores con impagos que permitan facilitar a súa recuperación polo erario autonómico, e que deberían incluír como potenciais prestameiros os fiadores ou titulares de bens en garantía dos préstamos refinanciados.</p>
    <p>Por outra banda, o artigo 6 do Decreto 133/2002, do 11 de abril, establece que o prazo de amortización dos préstamos non poderá superar os 12 anos, e que se adaptarán os prazos de disposición, amortización e carencia das operacións ás características e necesidades de cada proxecto.</p>
    <p>A experiencia acadada estes anos na concesión das operacións mostra que este prazo máximo de 12 anos pode resultar insuficiente nalgúns casos para adaptar as amortizacións á capacidade de reembolso das empresas e/ou á vida útil dos bens financiados, o que resulta imprescindible para que as empresas beneficiarias poidan manter unha estrutura financeira equilibrada. Esta insuficiencia de prazo é especialmente significativa no caso de novacións modificativas de operacións de préstamo en vigor, que teñen o obxectivo de axustar o calendario de reintegro á capacidade de reembolso dos titulares, de forma que se facilite o reintegro e recuperación dos importes debidos ao erario público autonómico, nos cales o prazo máximo de 12 anos desde a formalización inicial da operación pode resultar insuficiente para o refinanciamento das operacións.</p>
    <p>Este decreto configúrase como unha norma necesaria e oportuna, xa que a modificación do Decreto 133/2002, do 11 de abril, permitirá ampliar o prazo máximo permitido para a amortización dos préstamos concedidos polo Igape ata un máximo de 25 anos, e adecuar os prazos de disposición, amortización e carencia das operacións ás características e necesidades de cada tipoloxía de proxectos, dentro deste límite máximo normativo. Así mesmo, resulta necesario prever a posibilidade de destinar os préstamos ao refinanciamento de débedas de préstamos anteriores do Igape, incluíndo como potenciais prestameiros que regularicen a débeda os fiadores ou titulares de bens en garantía dos préstamos refinanciados.</p>
    <p>Este decreto estrutúrase nun artigo único, no cal se procede á modificación dos artigos 1, 3 e 6, e unha disposición derradeira.</p>
    <p>Na súa virtude, por proposta do conselleiro de Economía, Emprego e Industria, e logo da deliberación do Consello da Xunta de Galicia na súa reunión do día vinte e oito de novembro de dous mil dezanove,</p>
    <p class="dog-titulo">DISPOÑO:</p>
    <p>Artigo único. <em>Modificación do Decreto 133/2002, do 11 de abril, polo que se regula a concesión de préstamos polo Instituto Galego de Promoción Económica</em></p>
    <p>O Decreto 133/2002, do 11 de abril, polo que se regula a concesión de préstamos polo Instituto Galego de Promoción Económica, queda modificado como segue:</p>
    <p>Un. Engádese un parágrafo terceiro no artigo 1 coa seguinte redacción:</p>
    <p>«Así mesmo, poderá conceder préstamos ou créditos a favor de persoas físicas ou xurídicas que, aínda que non cumpran o disposto nos puntos anteriores, teñan a condición de fiadores de préstamos do Igape ou de titulares de bens que garantan préstamos do Igape, sempre que os fondos destes préstamos e/ou créditos se destinen ao refinanciamento de débedas dos préstamos inicialmente garantidos».</p>
    <p>Dous. Engádese un parágrafo segundo no artigo 3, coa seguinte redacción:</p>
    <p>«As operacións financeiras tamén poderán destinarse ao refinanciamento de débedas derivadas de préstamos do Igape, de acordo cos requisitos e condicións establecidos nos programas que con carácter xeral aprobe para o efecto o Igape».</p>
    <p>Tres. Modifícase o artigo 6, que queda redactado como segue:</p>
    <p>«O Consello de Dirección do Igape aprobará as condicións dos préstamos ou créditos do Igape, así como o importe das comisións que, se for o caso, se devindiquen. O prazo de amortización das operacións non poderá superar os 25 anos e o tipo de xuro calcularase sobre o euríbor máis un diferencial. Os prazos de disposición, amortización e carencia das operacións adaptaranse ás características e necesidades de cada proxecto». </p>
    <p>Disposición derradeira. <em>Entrada en vigor</em></p>
    <p>O presente decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, vinte e oito de novembro de dous mil dezanove</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Francisco José Conde López<br>Conselleiro de Economía, Emprego e Industria</p>

