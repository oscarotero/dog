---
date: '2019-05-21'
id: G0425-200519-2
page: 24558
number: 95
agency: Consellería de Política Social
section: III. Outras disposicións.
title: >-
  ORDE  do  20  de  maio  de  2019  pola  que  se  establecen  os  servizos 
  mínimos  dirixidos  a  garantir a apertura dos centros de educación infantil
  0-3 de titularidade  pública  con  xestión  externa  durante  a  folga
  convocada polo sindicato F.E.CC.OO.
range: Orde
url: >-
  https://www.xunta.gal/dog/Publicados/2019/20190521/AnuncioG0425-200519-2_gl.html
---
<p>O artigo 28.2º da Constitución española recoñece o dereito á folga como dereito fundamental das persoas traballadoras en defensa dos seus intereses. </p>
    <p>O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade no ámbito e competencias da Comunidade Autónoma de Galicia está condicionado ao mantemento dos servizos esenciais fixados no artigo 2 do Decreto 155/1988, do 9 de xuño, polo que ditan normas para garantir a prestación dos servizos esenciais no ámbito da Comunidade Autónoma. O artigo 3 deste decreto faculta as persoas titulares das consellerías competentes por razón dos servizos esenciais afectados para que, mediante orde e ante cada situación de folga, determinen o mínimo de actividade necesaria para asegurar o mantemento de tales servizos, así como para a fixación do persoal preciso para a súa prestación. </p>
    <p>O sindicato F.E.CC.OO. comunicou a convocatoria de folga para o día 21 de maio, dirixida ao persoal docente e non docente dos centros de asistencia e educación infantil do primeiro ciclo (0-3) recollidos no ámbito funcional do XI Convenio colectivo de ámbito estatal de centros de asistencia e educación infantil.</p>
    <p>A folga comunicada afecta todos os centros privados de asistencia e educación infantil, calquera que sexa a nacionalidade da entidade titular, así como aquelas empresas ou entidades privadas que xestionen centros de titularidade pública.</p>
    <p>O exercicio do dereito de folga supera o plano das relacións entre empresa e traballadores/as para ingresar no campo do público cando a empregadora resulta ser a propia Administración pública ou se afectan os servizos esenciais respecto dos cales esta cumpre unha función de garantía. Neste sentido a atención educativa e asistencial dos nenos e nenas de 0-3 anos ten este carácter esencial para a comunidade.</p>
    <p>O servizo esencial xustifícase pola exixencia constitucional de garantir o dereito da comunidade a non se ver privada de determinados bens ou servizos, que prevalece sobre o dereito fundamental de folga.</p>
    <p>O seguimento desta folga, sen a determinación anticipada dunha prestación mínima, podería xerar un prexuízo tanto para os nenos e nenas usuarios como para as súas familias e para o persoal do centro que non a secunde.</p>
    <p>En virtude do anterior, e de conformidade co disposto na Lei 1/1983, do 22 de febreiro, de normas reguladoras da Xunta e da súa Presidencia, e no Decreto 155/1988, do 9 de xuño, polo que se ditan as normas para garantir a prestación dos servizos esenciais en caso de folga no ámbito da Comunidade Autónoma,</p>
    <p class="dog-titulo">ACORDO:</p>
    <p>Artigo 1</p>
    <p>A folga convocada polo Sindicato Federación Española de Comisións Obreiras (F.E.CC.OO.) para o día 21 de maio, das 00.00 horas ás 24.00 horas, nas escolas infantís 0-3 dependentes da Axencia Galega de Servizos Sociais (Agass) e mais do Consorcio Galego de Servizos Sociais con xestión externa entenderase condicionada á prestación dos servizos mínimos establecidos no artigo 2.</p>
    <p>Artigo 2</p>
    <p>Establécense como servizos mínimos durante o día de folga a que fai referencia o artigo anterior os seguintes: 1 traballador/a por centro na súa quenda habitual co fin de garantir a súa apertura e peche.</p>
    <p>Artigo 3</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga lle recoñece ao persoal nesta situación, nin tampouco sobre a tramitación e efectos das peticións que a motiven. </p>
    <p>Disposición derradeira</p>
    <p>Esta orde entrará en vigor o mesmo día da súa publicación no <em>Diario Oficial de Galicia</em>. </p>
    <p>Santiago de Compostela, 20 de maio de 2019 </p>
    <footer><p>Fabiola García Martínez<br>Conselleira de Política Social</p></footer>

