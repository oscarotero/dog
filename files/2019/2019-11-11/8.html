---
date: '2019-11-11'
id: O150-311019-0001
page: 48345
number: 214
agency: Escola Galega de Administración Pública
section: III. Outras disposicións.
title: >-
  RESOLUCIÓN do 30 de outubro de 2019 pola que se convoca o curso monográfico
  Como construír e de-construír crenzas limitantes? Auto-percepción e autonomía
  emocional.
range: Resolución
url: >-
  https://www.xunta.gal/dog/Publicados/2019/20191111/AnuncioO150-311019-0001_gl.html
---
<p>Aprobado polo Consello Reitor o programa de actividades formativas da Escola Galega de Administración Pública (EGAP) para o ano 2019, de conformidade co artigo 6.2 da Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo,</p>
    <h2>RESOLVO:</h2>
    <p>Convocar o curso monográfico Como construír e de-construír crenzas limitantes? Auto -percepción e autonomía emocional, de acordo coas bases que se indican a seguir: </p>
    <p>1. Obxectivos.</p>
    <p>Esta formación está deseñada en formato obradoiro en que, dun xeito práctico e dinámico, traballarase co sistema de crenzas e valores tales como o respecto, a tolerancia e a empatía, enfocados a mellorar o igual desenvolvemento do alumnado, o empoderamento e a súa auto-percepción, como elementos fundamentais para a prevención da violencia de xénero. Os obradoiros estarán programados de tal xeito que as persoas participantes, non só poidan facer un traballo persoal de aprendizaxe, senón que adquiran ferramentas para poderen transmitir estes coñecementos a outras persoas, dentro do seu rol profesional, mellorando a atención á cidadanía en xeral.</p>
    <p>Como principais obxectivos poden destacarse os seguintes:</p>
    <p>• Fomentar o emprego de ferramentas propias da educación emocional enfocadas á mellora da auto-percepción, da autoestima e autonomía, como chave para o igual desenvolvemento de homes e mulleres e para a prevención da violencia de xénero.</p>
    <p>• Contextualizar a igualdade no marco sociocultural destacando ferramentas e accións adoptadas no relativo á igualdade de xénero e oportunidades e a prevención da violencia de xénero.</p>
    <p>• Dotar o alumnado dos coñecementos, competencias e aptitudes necesarias para convivir en igualdade, fomentando o respecto, a tolerancia, e a empatía.</p>
    <p>• Identificar e saber destacar as fortalezas e debilidades propias de cada persoa.</p>
    <p>Esta actividade formativa en materia de violencia de xénero está a ser financiada con fondos do Pacto de Estado contra a Violencia de Xénero (Ministerio da Presidencia, Relacións coas Cortes e Igualdade).</p>
    <p>2. Contidos.</p>
    <p>Os contidos organízanse a partir de dous bloques temáticos:</p>
    <p>– Bloque I: Introdución. A construción sociocultural dos estereotipos e crenzas:</p>
    <p>• Os estereotipos sociais e os roles de xénero.</p>
    <p>• Os nosos sistemas de crenzas e prexuízos: construción e de-construción.</p>
    <p>– Bloque II: Estratexias e ferramentas prácticas de aplicación da educación emocional á promoción da igualdade:</p>
    <p>• A autoestima, a iniciativa persoal e a capacidade crítica: ideas, prexuízos e conceptos.</p>
    <p>• Ferramentas para traballar a autonomía emocional e mellorar a auto-percepción.</p>
    <p>• O DAFO persoal e o plan de acción: ferramentas para o empoderamento.</p>
    <p>3. Persoas destinatarias.</p>
    <p>O curso está dirixido ao persoal empregado público, en situación de servizo activo ou asimilada, das administracións públicas da Comunidade Autónoma de Galicia, dos seus entes instrumentais e das universidades do Sistema universitario de Galicia.</p>
    <p>4. Desenvolvemento.</p>
    <p>Lugar: Escola Galega de Administración Pública (EGAP). Rúa Madrid, 2-4. Santiago de Compostela.</p>
    <p>Datas: 20, 21, 26, 27 e 28 de novembro de 2019.</p>
    <p>Horario de tarde: das 16.30 ás 19.30 horas.</p>
    <p>Duración: 15 horas lectivas.</p>
    <p>5. Número de prazas: 50.</p>
    <p>6. Inscrición.</p>
    <p>1. A inscrición nesta actividade formativa só poderá realizarse vía telemática accedendo ao enderezo https://egap.xunta.gal/matricula. As solicitudes entenderanse presentadas unha vez se complete correctamente o proceso de matriculación.</p>
    <p>2. Antes de formalizar a súa inscrición nesta actividade todas as persoas deben introducir ou actualizar os datos da súa área de matrícula, de acordo cos requisitos de selección establecidos no punto 3 desta convocatoria.</p>
    <p>3. As persoas que oculten ou falseen datos esenciais para a selección serán automaticamente excluídas da actividade solicitada e pasarán ao final das listaxes de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito.</p>
    <p>4. O prazo para a inscrición estará aberto desde as 8.00 horas do día seguinte ao da publicación desta resolución no Diario Oficial de Galicia ata as 23.55 horas do día 17 de novembro de 2019.</p>
    <p>Poderá obterse calquera outra información, desde as 8.30 horas ata as 14.30 horas, nos teléfonos 981 54 62 39-981 54 62 41.</p>
    <p>7. Comprobación de datos.</p>
    <p>1. Para a tramitación do procedemento consultaranse os datos das persoas interesadas necesarios para realizar o proceso de selección desta actividade formativa.</p>
    <p>2. A presentación da solicitude comportará a autorización da persoa solicitante ao órgano xestor para pedir as certificacións necesarias para realizar a selección de acordo cos criterios da EGAP.</p>
    <p>3. No caso de que as persoas interesadas se opoñan a esta consulta deberán enviar un correo electrónico a novas.egap@xunta.gal, coa indicación expresa a este respecto, en que deberán achegar a documentación que acredite a Administración a que pertenza, a súa situación administrativa e o tipo de persoal.</p>
    <p>8. Criterios de selección.</p>
    <p>A orde de admisión virá determinada pola data e hora de presentación das solicitudes.</p>
    <p>9. Publicación das listaxes do alumnado seleccionado.</p>
    <p>A EGAP publicará no enderezo <a href="https://egap.xunta.gal">https://egap.xunta.gal</a> unha relación das persoas seleccionadas para participar neste curso monográfico, así como un número adecuado de reservas, no caso de que o número de solicitudes recibidas fose superior ao número de prazas, de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria, ocupan un posto máis afastado na listaxe de agarda ou atópanse excluídas de acordo co disposto na epígrafe segunda, punto 6º, da Resolución do 4 de xaneiro de 2008 pola que se actualizan os criterios de participación nas actividades formativas da Escola Galega de Administración Pública (DOG núm. 7, do 10 de xaneiro).</p>
    <p>10. Cambios ou substitucións na selección, renuncia e asistencia.</p>
    <p>1. En ningún caso serán admitidos cambios ou substitucións entre as persoas seleccionadas.</p>
    <p>2. Renuncia:</p>
    <p>a) As persoas seleccionadas só poderán renunciar á actividade formativa:</p>
    <p>• Por causa de forza maior suficientemente acreditada.</p>
    <p>• Por necesidades do servizo debidamente motivadas por parte das persoas responsables dos centros directivos.</p>
    <p>• Por outras causas xustificadas documentalmente.</p>
    <p>b) A renuncia deberá ser comunicada, enviando un correo electrónico a novas.egap@xunta.gal, cunha antelación mínima de tres días anteriores ao comezo da actividade formativa, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE do 2 de outubro). Na páxina web da Escola estará dispoñible un modelo de renuncia.</p>
    <p>c) As persoas que incumpran o previsto nas liñas a) e b) pasarán ao final das listaxes de agarda de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. A asistencia e a puntualidade:</p>
    <p>a) Son obrigatorias a asistencia ás sesións da actividade formativa e a puntualidade.</p>
    <p>b) Durante a actividade formativa realizaranse controis de asistencia e puntualidade.</p>
    <p>c) As faltas de asistencia:</p>
    <p>1. Non poden superar en ningún caso o 10 % das horas lectivas presenciais. En todo caso, as faltas de asistencia deberán xustificarse documentalmente ante as persoas responsables da actividade formativa nun prazo máximo de 10 días contados a partir do día da finalización desta actividade. As persoas que incumpran o especificado anteriormente perderán o dereito ao certificado de asistencia desta actividade formativa.</p>
    <p>2. Aquelas persoas cuxas faltas de asistencia superen o 50 % das horas lectivas pasarán ao final das listas de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>11. Facultades da EGAP.</p>
    <p>1. A EGAP reserva para si a facultade de interpretar e de resolver as incidencias que poidan xurdir no desenvolvemento deste curso, así como a facultade de cancelalo se o escaso número de solicitudes non xustificase a súa realización, nese caso empregará os medios de notificación ás persoas interesadas previstos na normativa vixente.</p>
    <p>2. A EGAP garantirá na acción derivada desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <p>12. Certificado de asistencia oficial.</p>
    <p>Ao final desta actividade emitirase un certificado electrónico de asistencia, descargable desde a área de matrícula (https://egap.xunta.gal/matricula/), a aquelas persoas inscritas que participasen asiduamente e sempre que a súa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización do curso, así como un código de verificación electrónica (CVE) para contrastar a súa autenticidade.</p>
    <p>Santiago de Compostela, 30 de outubro de 2019</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

