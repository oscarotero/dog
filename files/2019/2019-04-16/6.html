---
date: '2019-04-16'
id: G0424-080419-0015
page: 18914
number: 74
agency: 'Consellería de Economía, Emprego e Industria'
section: III. Outras disposicións.
title: >-
  RESOLUCIÓN do 2 de abril de 2019, da Dirección Xeral de Orientación e
  Promoción Laboral, pola que se habilitan os/as asesores/as e avaliadores/as de
  diferentes cualificacións profesionais.
range: Resolución
url: >-
  https://www.xunta.gal/dog/Publicados/2019/20190416/AnuncioG0424-080419-0015_gl.html
---
<p>A Lei orgánica 5/2002, do 19 de xuño, das cualificacións e da formación profesional establece, como un dos fins do Sistema nacional das cualificacións e formación profesional a avaliación e acreditación da competencia profesional, calquera que fose a súa vía de adquisición, e o artigo 4 establece que un dos instrumentos para a acreditación é o procedemento de recoñecemento, avaliación, acreditación e rexistro das cualificacións profesionais.</p>
    <p>O Real decreto 1224/2009, do 17 de xullo, de recoñecemento das competencias profesionais adquiridas pola experiencia laboral, recolle o establecido na Lei orgánica 5/2002 e determina os requisitos para a avaliación e acreditación das competencias profesionais adquiridas polas persoas a través da experiencia laboral e as vías non formais de formación, así como os efectos desa avaliación e acreditación de competencias.</p>
    <p>Nos artigos 22.1 e 22.3 do Real decreto 1224/2009 disponse que as administracións responsables do procedemento de avaliación e acreditación de competencias profesionais habilitarán os/as asesores/as e avaliadores/as necesarios/as para o desenvolvemento do procedemento e manterán un rexistro deles, que deberán cumprir, en todo caso, os requisitos establecidos no artigo 25 deste real decreto.</p>
    <p>O Decreto 135/2017, do 28 de decembro, polo que se establece a estrutura orgánica da Consellería de Economía, Emprego e Industria, atribúelle á Dirección Xeral de Orientación e Promoción Laboral as competencias para o desenvolvemento do recoñecemento das competencias profesionais. Así mesmo, o artigo 2 do Decreto 93/1999, do 8 de abril, polo que se crea o Instituto Galego das Cualificacións, e os acordos asinados na Mesa Xeral do Diálogo Social en Galicia o 30 de xuño de 2010 determinan que este será o órgano técnico encargado de levar a cabo a xestión e as accións adecuadas co fin de desenvolver e executar o procedemento de recoñecemento das competencias profesionais adquiridas por experiencia laboral.</p>
    <p>Para dar cumprimento ao anterior, a Dirección Xeral de Orientación e Promoción Laboral impartiu cursos de formación específica para obter a habilitación para exercer as funcións de asesoramento ou avaliación de unidades de competencia de distintas cualificacións profesionais, nos procedementos de recoñecemento das competencias profesionais adquiridas por experiencia laboral. O contido dos cursos ten como referente o establecido nos anexos IV e V do Real decreto 1224/2009, do 17 de xullo.</p>
    <p>Conforme todo o anterior, a Dirección Xeral de Orientación e Promoción Laboral</p>
    <h2>RESOLVE:</h2>
    <p>Habilitar como asesores/as e avaliadores/as das cualificacións de Docencia da formación para o emprego (SSC448_3), Operacións auxiliares de fabricación mecánica (FME031_1), Operacións de vixilancia e extinción de incendios forestais e apoio a continxencias no medio natural e rural (SEA595_2) e Tanatopraxia (SAN491_3) as persoas que figuran no anexo, conforme os requisitos establecidos no artigo 25 do Real decreto 1224/2009, que quedarán incluídos no correspondente rexistro. </p>
    <p>Todos os/as asesores/as e avaliadores/as relacionados no anexo desta resolución serán incorporados ao Rexistro Estatal de Asesores/as e Avaliadores/as Habilitados para levar a cabo o procedemento regulado no Real decreto 1224/2009, do 17 de xullo, de recoñecemento das competencias profesionais adquiridas pola experiencia laboral.</p>
    <p>Santiago de Compostela, 2 de abril de 2019</p>
    <footer><p>José Alfonso Marnotes González<br>Director xeral de Orientación e Promoción Laboral</p></footer>

