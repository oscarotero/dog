---
date: '2019-12-12'
id: G0181-041219-0003
page: 52867
number: 236
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 3 de decembro de 2019 polo que se somete ao trámite de información
  pública o proxecto de trazado da actuación de mellora da estrada LU-651,
  treito Folgoso (punto quilométrico 21+600) - Seoane (punto quilométrico
  35+670), de clave LU/17/128.01, así como a relación individual de bens,
  dereitos e propietarios afectados.
range: Anuncio
url: >-
  https://www.xunta.gal/dog/Publicados/2019/20191212/AnuncioG0181-041219-0003_gl.html
---
<p>Antecedentes:</p>
    <p>A Axencia Galega de Infraestruturas considerou a necesidade de redactar o proxecto de trazado da actuación Mellora da estrada LU-651. Treito: Folgoso (p.q. 21+600) - Seoane (p.q. 35+670), de clave LU/17/128.01.</p>
    <p>Este proxecto ten por obxecto a definición das obras que será necesario realizar para a mellora das características da estrada LU-651 (mellora da súa funcionalidade e seguridade viaria); entre os puntos quilométricos (pp.qq.) 21+600 (saída da travesía que atravesa o núcleo de Folgoso do Courel) e 35+670 (en Seoane do Courel).</p>
    <p>Deste xeito, as actuacións consideradas no proxecto son rectificacións puntuais das curvas de menor raio e potencialmente máis perigosas, rehabilitación do firme, execución de cunetas de seguridade, instalación de novos sistemas de contención e mellora dos existentes. Levarase a cabo tamén a execución dun aparcadoiro para autobuses nas proximidades da travesía de Seoane, ao final do treito de actuación, así como a mellora do firme na citada travesía.</p>
    <p>As actuacións do presente proxecto sitúanse nunha zona de importante valor ambiental, dentro do ámbito da Rede Natura (LIC Ancares-Courel), polo que as actuacións consideradas se desenvolveron tendo como criterio fundamental minimizar o seu impacto no contorno.</p>
    <h2>RESOLVO:</h2>
    <p>Primeiro. De acordo co establecido no artigo 21.1 da Lei 8/2013, do 28 de xuño, de estradas de Galicia, e no artigo 50 do Decreto 66/2016, do 26 de maio, polo que se aproba o Regulamento xeral de estradas de Galicia, o mencionado proxecto de trazado sométese ao trámite de información pública durante un período de trinta (30) días hábiles, contados a partir do seguinte ao da publicación deste anuncio no <em>Diario Oficial Galicia</em>, para que as persoas que o consideren oportuno poidan formular por escrito, ante a Axencia Galega de Infraestruturas, as observacións que crean convenientes relativas á concepción global do trazado deseñado.</p>
    <p>Segundo. Simultaneamente ao trámite sinalado no parágrafo anterior, e para os efectos previstos no artigo 56.1 do Decreto do 26 de abril de 1957, polo que se aproba o Regulamento de expropiación forzosa, sométese a información pública a relación individual de bens, dereitos e propietarios afectados pola realización da obra correspondente, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa.</p>
    <p>Terceiro. A exposición ao público, para os efectos da presente resolución, realízase na Axencia Galega de Infraestruturas (San Caetano, s/n, 15781 Santiago de Compostela), no Servizo de Infraestruturas de Lugo (ronda da Muralla, 70, 27071 Lugo), na Casa do Concello de Folgoso do Courel (pza. Manuel Fraga Iribarne, 27325 Folgoso do Courel, Lugo). Así mesmo, na páxina web da Consellería de Infraestruturas e Mobilidade (https://infraestruturasemobilidade.xunta.gal/organizacion/c/CIV_Axencia_Galega_de_Infraestruturas) atópase á disposición dos interesados o documento completo do proxecto de trazado.</p>
    <p>Santiago Compostela, 3 de decembro de 2019</p>
    <footer><p>Francisco Menéndez Iglesias<br>Director da Axencia Galega Infraestruturas</p></footer>

