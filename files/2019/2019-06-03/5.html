---
date: '2019-06-03'
id: G0532-220519-0005
page: 26682
number: 103
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 15 de maio de 2019 de aprobación definitiva da modificación puntual do
  Plan xeral de ordenación municipal de Vedra no SUND-4 parque empresarial.
range: Orde
url: >-
  https://www.xunta.gal/dog/Publicados/2019/20190603/AnuncioG0532-220519-0005_gl.html
---
<p>O Concello de Vedra (A Coruña) remitiu a modificación puntual referida do plan xeral, en solicitude por segunda vez da súa aprobación definitiva ao abeiro do artigo 60.16 da Lei 2/2016, do solo de Galicia (LSG), e no artigo 144.16 do seu regulamento (RLSG) aprobado polo Decreto 143/2016.</p>
    <p>Analizada a documentación achegada polo concello; e vista a proposta literal que eleva a Dirección Xeral de Ordenación do Territorio e Urbanismo, resulta</p>
    <p>I. Antecedentes.</p>
    <p>1. O Concello de Vedra dispón de Plan xeral de ordenación municipal aprobado definitivamente de forma parcial pola Orde da Consellería de Política Territorial, Obras Públicas e Transportes do 30.1.2007; e no resto pola Orde do 8.5.2007.</p>
    <p>2. O secretario-interventor do concello emitiu un informe con data do 21.3.2016, sobre a lexislación aplicable e o procedemento de tramitación da modificación.</p>
    <p>3. A Secretaría Xeral de Ordenación do Territorio e Urbanismo emitiu o 21.6.2016 un informe de contestación no trámite de consultas previsto no artigo 60.4 da LSG.</p>
    <p>4. A Secretaría Xeral de Calidade e Avaliación Ambiental formulou o informe ambiental estratéxico con data do 10.10.2016, resolvendo non someter a modificación a avaliación ambiental estratéxica ordinaria, e establecendo determinacións ambientais para o proxecto. No marco do proceso de consultas previas, contestaron, ademais da SXOTU:</p>
    <p>a) Subdirección Xeral de Xestión do Dominio Público Hidráulico de Augas de Galicia: informe do 30.9.2016, con prescricións.</p>
    <p>b) Dirección Xeral de Pesca, Acuicultura e Innovación Tecnolóxica: resposta do 19.5.2016, sen impacto da actuación sobre as súas competencias.</p>
    <p>c) Instituto de Estudos do Territorio: informe do 14.6.2016, en que se indica que a modificación non xerará efectos significativos na paisaxe.</p>
    <p>d) Servizo de Montes da Consellería do Medio Rural: informe do 6.5.2016, sen obxeccións.</p>
    <p>5. O arquitecto municipal emitiu un informe sobre a modificación o 3.11.2016.</p>
    <p>6. O Concello Pleno aprobou inicialmente a modificación o 28.11.2016. Foi sometida a información pública polo prazo de dous meses (<em>La Voz de Galicia</em> do 24.12.2016 e o <em>Diario Oficial de Galicia</em> do 17.1.2017). Foi presentada unha alegación.</p>
    <p>7. No que afecta os informes sectoriais autonómicos e audiencia aos concellos limítrofes (artigo 60.7 da LSG), a DXOTU emitiu informe sobre o resultado do trámite o 30.5.2017:</p>
    <p>a) Foron emitidos os seguintes informes sectoriais autonómicos:</p>
    <p>• Subdirección Xeral de Planificación e Protección Civil: informe do 2.2.2017, de innecesariedade de informe da Comisión Galega de Protección Civil.</p>
    <p>• Axencia Galega de Infraestruturas: informe do 22.2.2017, sen afeccións.</p>
    <p>• Instituto de Estudos do Territorio: informe do 11.4.2017, sen obxeccións.</p>
    <p>• Dirección Xeral do Patrimonio Cultural: informe do 7.3.2017, favorable.</p>
    <p>• Consellería de Economía, Emprego e Industria do 20.3.2017, sobre enerxía eléctrica.</p>
    <p>b) Foron solicitados os informes de Augas de Galicia, Consellería de Medio Rural e Dirección Xeral de Calidade Ambiental e Cambio Climático, sen que fosen emitidos.</p>
    <p>c) Deuse audiencia aos concellos limítrofes de Boqueixón, A Estrada, Santiago de Compostela e Teo, respondendo unicamente o de Boqueixón.</p>
    <p>8. En materia de informes sectoriais non autonómicos, o expediente remitido contén:</p>
    <p>a) Administrador de Infraestruturas Ferroviarias ADIF: alegacións do 9.1.2017, de carácter xenéricas sobre o cumprimento da lexislación ferroviaria e acústica.</p>
    <p>b) Dirección Xeral de Telecomunicacións e Tecnoloxías da Información do Ministerio de Enerxía, Turismo e Axenda Dixital: informe do 16.1.2017, favorable.</p>
    <p>c) Xunta de Goberno local da Deputación Provincial da Coruña: informe favorable do 3.2.2017.</p>
    <p>d) Dirección Xeral de Aviación Civil do Ministerio de Fomento: informe do 7.4.2017, favorable con condicións.</p>
    <p>9. O arquitecto municipal emite o 26.6.2017 un informe en que desestima a alegación presentada e favorable ao documento.</p>
    <p>10. A modificación foi aprobada provisionalmente polo Concello Pleno con data do 19.7.2017.</p>
    <p>11. O Concello da Estrada respondeu fóra de prazo ao trámite de audiencia do artigo 60.7 da LSG mediante escrito 10.10.2017, sen obxeccións.</p>
    <p>12. A Dirección Xeral de Calidade Ambiental e Cambio Climático emitiu o 30.10.2017 informe en materia de solos contaminados, en que se indica que non existen.</p>
    <p>13. O 30.1.2018 tivo entrada no Rexistro Xeral da Xunta de Galicia proxectos de modificación aprobados inicial e provisionalmente acompañados de:</p>
    <p>a) Informe da demarcación de estradas do Estado en Galicia do 11.1.2018, en que indica que a modificación é autorizable.</p>
    <p>b) Informe da Dirección Xeral de Aviación Civil do 7.4.2017, completo e favorable.</p>
    <p>c) Informe da Secretaría municipal do 19.1.2018, favorable.</p>
    <p>d) Informe do arquitecto municipal do 23.11.2017, favorable.</p>
    <p>e) Informe do arquitecto municipal do 21.12.2017, sobre a incidencia nas infraestruturas.</p>
    <p>14. A Consellería de Medio Ambiente e Ordenación do Territorio resolveu non outorgar a aprobación definitiva á modificación mediante a Orde do 11.4.2018.</p>
    <p>15. O proxecto de modificación con cambios foi aprobado provisionalmente por acordo do Concello en Pleno con data do 20.2.2019.</p>
    <p>16. O concello solicita a aprobación definitiva da modificación o 4.4.2019, achegando:</p>
    <p>a) Proxecto de modificación subscrito polo arquitecto Fermín González Blanco con data do 23.10.2018, con dilixencia da súa aprobación provisional.</p>
    <p>b) Informe do Servizo de Montes da Consellería de Medio Rural, do 20.11.2018, sen obxeccións.</p>
    <p>c) Informe da Dirección Xeral de Calidade Ambiental e Cambio Climático do 30.10.2017, que se remite de novo o 17.12.2018, en que se indica a inexistencia de solos declarados como contaminados ou información inventariada ao respecto.</p>
    <p>d) Informe de Augas de Galicia do 4.2.2019, favorable coa condición de que se solicite un novo informe sobre o instrumento de desenvolvemento do SUND-4.</p>
    <p>e) Informe do arquitecto municipal do 15.2.2019, favorable.</p>
    <p>f) Informe-proposta da Secretaría municipal do 12.2.2019, favorable.</p>
    <p>g) Expediente administrativo cotexado, remitido o 7.5.2019.</p>
    <p>II. Obxecto e descrición do proxecto.</p>
    <p>1. A modificación puntual afecta as condicións de desenvolvemento do solo urbanizable non delimitado SUND-4 (parque empresarial) previstas no vixente plan xeral.</p>
    <p>2. O plan xeral exixe para o desenvolvemento dos futuros plans de sectorización do SUND-4 a execución de varias obras de ampliación ou reforzo das redes de saneamento (estación depuradora EDAR Ribeira e un total de 2.664,1 m de colectores xerais) e abascemento de auga (depósito regulador de Sobredo e un total de 4.900 m de rede xeral e principal).</p>
    <p>3. Está en elaboración un plan de sectorización para o ámbito, con ocasión do cal fixéronse estudos económicos que, valorando o actual momento socioeconómico, conclúen que as cargas de obras son desproporcionadas; o que supón un serio risco de paralización do proceso. Así mesmo, sinálase que as obras relativas ao abastecemento de auga non están directamente vinculadas ao ámbito e xa foron executadas con cargo a axudas da Xunta de Galicia. En canto á rede de saneamento, óptase por cambiar o criterio do plan xeral de xeito que cada sector de solo urbanizable resolva autonomamente as súas necesidades de depuración.</p>
    <p>As modificacións afectan a ficha de desenvolvemento do SUND-4 e o cadro resumo da alínea Condicións comúns para os ámbitos de solo urbanizable non delimitado da normativa vixente.</p>
    <p>4. O proxecto agora remitido ten os seguintes cambios respecto do que foi obxecto da Orde da CMAOT de non aprobación do 11.4.2018:</p>
    <p>a) No punto 4 Modificación proposta da memoria da modificación descríbense os cambios que a modificación supón na rede de saneamento: eliminación dun treito de colector xeral de 1.314 m (a conexión do SUND-4 coa rede xeral), redución da capacidade da depuradora de Ribeira prevista no PXOM dado que a ela xa non vai verter o saneamento do SUND-4 (pasa de 1.000-2.000 a 500 habitantes equivalentes) e previsión dunha nova depuradora en Fontao (de 500 habitantes equivalentes) e colectores de saneamento asociados. A actuación, sobre terreos xa obtidos, impútase ao concello con execución inmediata. Inclúese o estudo económico do custo da actuación.</p>
    <p>b) Incorpora no citado punto 4 e en normativa e plano as determinacións sinaladas no informe da Dirección Xeral de Aviación Civil do 7.4.2017.</p>
    <p>c) Engádense os seguintes documentos modificados do plan xeral, en que se modifican as determinacións sobre a depuradora de Ribeira, se introduce a de Fontao e se inclúen os cambios nas redes previstas:</p>
    <p>• Na memoria do plan xeral, anexo B, páxinas 86-87, no punto B.2.4, sobre a conca de saneamento de Trobe-Vedra-San Pedro de Sarandón.</p>
    <p>• Na estratexia de actuación do plan xeral, páxina 96.</p>
    <p>• No estudo económico do plan xeral, páxinas 102 e 103.</p>
    <p>• No plano de ordenación 4.2 Ordenación-Rede de saneamento do plan xeral, follas 6, 7, 9 e 10.</p>
    <p>III. Análise e consideracións.</p>
    <p>Logo de analizar a documentación remitida polo concello, en relación coas observacións feitas na Orde do 11.4.2018 e as alteracións que o novo proxecto supón respecto do daquela presentado, obsérvase que este incorpora os cambios para dar satisfacción ao indicado no punto III.2 da Orde do 11.4.2018.</p>
    <p>A competencia para resolver sobre a aprobación definitiva dunha modificación puntual de planeamento xeral corresponde á conselleira de Medio Ambiente, Territorio e Vivenda, de conformidade co disposto nos artigos 60, 61.1, 83.5 da LSG e no artigo 146.1 e 200.5 do RLSG en relación co Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda.</p>
    <p>IV. Resolución.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>1. Outorgar a aprobación definitiva á modificación puntual do PXOM do concello de Vedra sobre as condicións de desenvolvemento do SUND-4.</p>
    <p>2. De conformidade co artigo 88 da Lei 2/2016, de 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación puntual no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas da modificación puntual aprobada definitivamente, unha vez inscrita a devandita modificación puntual no Rexistro de Planeamento Urbanístico.</p>
    <p>4. Notifíquese esta orde ao Concello; e publíquese no <em>Diario Oficial de Galicia</em>.</p>
    <p>5. Contra esta orde cabe interpoñer recurso contencioso-administrativo ante a Sala do Tribunal Superior de Xustiza de Galicia, no prazo de dous meses contados desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 15 de maio de 2019</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

