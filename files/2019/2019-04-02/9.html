---
date: '2019-04-02'
id: G0425-250319-0001
page: 16922
number: 64
agency: Consellería de Política Social
section: III. Outras disposicións.
title: >-
  ORDE do 25 de marzo de 2019 pola que se regula a oferta de prazas para as
  estadías e o tratamento dentro do programa de Benestar a través de
  talasoterapia 2019 e se realiza a súa convocatoria.
range: Orde
url: >-
  https://www.xunta.gal/dog/Publicados/2019/20190402/AnuncioG0425-250319-0001_gl.html
---
<p>A Lei 13/2008, do 3 de decembro, de servizos sociais de Galicia, establece, no seu artigo 1, que os poderes públicos galegos deberán posibilitar que a liberdade e a igualdade das persoas sexa real e efectiva, facilitando a participación de todas e todos na vida política, económica, social e cultural.</p>
    <p>A Consellería de Política Social, de conformidade co Decreto 176/2015, do 3 de decembro, polo que se establece a súa estrutura orgánica posúe, a través da Dirección Xeral de Maiores e Persoas con Discapacidade, entre outras, as competencias relativas á dirección, impulso, xestión, planificación, coordinación, control e supervisión das actuacións da consellería en materia de benestar destinadas á atención das persoas maiores, tendo entre as funcións encomendadas, o desenvolvemento de programas e actividades de promoción da autonomía persoal así como a promoción do envellecemento activo.</p>
    <p>No marco desas competencias, e sendo conscientes de que na promoción da autonomía persoal está a clave para que as persoas maiores poidan gozar dunha vida máis saudable e independente, e tendo como precedente a Estratexia para a prevención e detección precoz da dependencia, elaborouse o novo documento marco de planificación: a Estratexia galega de envellecemento activo desde a innovación 2016-2020, marco de actuación para unha vida activa, saudable, independente e segura, que na súa primeira liña estratéxica, denominada «Aprendendo a envellecer», considera a persoa como responsable do seu propio proceso de envellecemento saudable e para iso prevé actuacións destinadas ao fomento de actitudes positivas cara ao coidado da saúde e á promoción da autonomía persoal, á promoción de hábitos de vida saudable desde a etapa adulta a través da xestión do autocoidado e ao impulso das terapias non farmacolóxicas para promover a autonomía persoal e o favorecemento de relacións sociais.</p>
    <p>Neste sentido cómpre tamén sinalar que o aumento da esperanza de vida lles outorga ás persoas maiores un peso cada vez máis importante na nosa sociedade, demandando a súa participación plena e activa nos distintos ámbitos da nosa sociedade e manifestando o seu desexo de gozar do seu tempo de lecer en establecementos que lles permitan acadar unha mellora na súa calidade de vida. Así, estas persoas manifestan o seu desexo de pasar un período de vacacións nun establecemento que oferta talasoterapia, onde o tratamento e servizos ofertados, xunto co descanso e as relacións sociais que se establecen, lles proporcionan unha melloría na súa saúde e benestar e, en definitiva, unha mellor calidade de vida.</p>
    <p>Por iso, e dando cumprimento ao establecido na primeira liña estratéxica da antedita estratexia, desenvólvese o programa de benestar a través da talasoterapia, coa finalidade de facilitarlles ás persoas maiores o acceso a establecementos que ofertan talasoterapia en épocas en que a climatoloxía non nos permite gozar directamente dos beneficios das augas mariñas.</p>
    <p>En consecuencia e facendo uso das facultades que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia, a conselleira de Política Social, conforme as facultades que teño atribuídas,</p>
    <h2>RESOLVO:</h2>
    <p>Artigo 1. Obxecto</p>
    <p>1. O obxecto é a oferta de prazas para as estadías e os tratamentos dentro do programa de Benestar a través de talasoterapia 2019 e realizar á súa convocatoria (código do procedemento BS607B).</p>
    <p>2. Para tal efecto, enténdese por talasoterapia o método terapéutico que se basea na utilización do medio mariño (auga de mar, algas, barro e outras sustancias extraídas do mar) e do clima como axente terapéutico. </p>
    <p>Artigo 2. Persoas beneficiarias e requisitos </p>
    <p>1. Serán persoas beneficiarias do programa de Benestar a través de talasoterapia aquelas que reúnan os seguintes requisitos:</p>
    <p>a) Ser maior de 60 anos ou maior de 55 e, neste caso, reunir a condición de pensionista do sistema da Seguridade Social polos conceptos de xubilación, invalidez, viuvez ou outras pensións.</p>
    <p>b) Estar empadroado e residir nalgún concello da Comunidade Autónoma de Galicia. </p>
    <p>c) Valerse por si mesmo para as actividades da vida diaria e estar en condicións de participar no programa, agás no caso de fillos ou fillas que acudan en calidade de acompañantes.</p>
    <p>d) Non padecer alteracións do comportamento que poidan afectar a normal convivencia nos establecementos nin padecer enfermidade transmisible con risco de contaxio.</p>
    <p>e) Carecer de contraindicación médica para a recepción dos tratamentos de talasoterapia.</p>
    <p>f) Acadar, de conformidade co baremo establecido, a puntuación que lle permita acceder a un dos talasos e quendas solicitadas.</p>
    <p>2. A persoa solicitante poderá ir acompañada:</p>
    <p>a) Do seu ou da súa cónxuxe ou, se fose o caso, a parella de feito ou persoa con quen teña unha unión estable e de convivencia con análoga relación á conxugal, sempre que cumpra os requisitos citados anteriormente, excepto o sinalado na letra a) do número primeiro.</p>
    <p>b) Dun fillo ou filla que teña un grao de discapacidade igual ou superior ao 33 %, sempre e cando este o poida facer sen necesidade de apoio de terceira persoa, se poida desprazar con autonomía, comparta o cuarto coas persoas proxenitoras e cumpra os requisitos citados no número 1, agás o da letra a).</p>
    <p>c) Dunha persoa coa que desexe participar no programa, sempre e cando esta cumpra todos os requisitos citados no número 1. </p>
    <p>3. As persoas solicitantes terán que cumprir os requisitos establecidos na data en que remate o prazo de presentación de solicitudes.</p>
    <p>Artigo 3. Prazas e quendas convocadas </p>
    <p>1. Convócanse 362 prazas para participar no programa de Benestar a través da talasoterapia da Xunta de Galicia 2019, que se levarán a cabo nas quendas e establecementos que se relacionan no anexo IV.</p>
    <p>2. As quendas teñen una duración de 6 días, con cinco noites cada unha, e comprenderán desde as catorce horas do día de chegada ata as doce horas do día de saída.</p>
    <p>3. O desenvolvemento destas quendas terá lugar durante o período comprendido entre o mes de maio e o de novembro de 2019.</p>
    <p>Artigo 4. Servizos e prestacións ofertados</p>
    <p>1. A estadía inclúe os seguintes servizos e prestacións:</p>
    <p>a) Aloxamento e manutención en réxime de pensión completa e en cuartos dobres, de uso compartido.</p>
    <p>b) Acceso diario ao circuíto mariño.</p>
    <p>c) Póliza colectiva de seguro turístico. </p>
    <p>2. As persoas beneficiarias que estean interesadas en aloxarse en habitación individual, no caso de que houbese dispoñibilidade, teranse que facer cargo da diferenza do custo que supoña, e as que precisen dalgún tipo de apoio ou dieta especial terano que indicar no momento de presentar a solicitude, nos termos do anexo I, e acreditalo ao incorporarse á quenda.</p>
    <p>3. As persoas beneficiarias que estean interesadas en participar nas excursións ou actividades con custo adicional que organice o establecemento hoteleiro ou residencial terano que facer polos seus propios medios e ao seu cargo.</p>
    <p>4. O desprazamento desde o domicilio ata o talaso, así como o de regreso, será por conta das persoas beneficiarias, sen prexuízo de que se poidan acoller ás facilidades para o transporte que oferte o establecemento, de ser o caso.</p>
    <p>Artigo 5. Prezo das prazas</p>
    <p>1. O prezo que pagarán as persoas beneficiarias, por praza e quenda, é o que figura no anexo IV.</p>
    <p>O dito importe é un prezo pechado para todos os servizos incluídos na quenda, sen que proceda efectuar dedución ningunha se por calquera causa imputable á persoa beneficiaria do programa non goza da totalidade dos servizos.</p>
    <p>2. A Consellería de Política Social contribuirá ao financiamento do prezo da estadía coa achega dun 31,08 % do custo da praza en cada talaso. O resto do importe ata completar o custo da praza será por conta da persoa beneficiaria.</p>
    <p>Artigo 6. Presentación de solicitudes</p>
    <p>As solicitudes presentaranse preferiblemente por vía electrónica a través do formulario normalizado dispoñible na sede electrónica da Xunta de Galicia https://sede.xunta.gal.</p>
    <p>Opcionalmente, poderanse presentar as solicitudes presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>Para presentar as solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal./tramites-e-servizos/chave365).</p>
    <p>Artigo 7. Solicitudes e documentación complementaria necesaria para a tramitación do procedemento</p>
    <p>As solicitudes formularanse no modelo normalizado que se indica no anexo I.</p>
    <p>As persoas solicitantes deberán achegar xunto co anexo I os anexos II e III, se procede, e a seguinte documentación:</p>
    <p>a) Copia compulsada do pasaporte, se procede, relativa á persoa solicitante e, se fose o caso, á que a acompaña: cónxuxe, parella de feito ou relación análoga á conxugal, filla ou fillo con discapacidade ou outra persoa.</p>
    <p>b) Copia do libro de familia da persoa solicitante no caso de que queira acudir ao programa acompañada dun fillo ou filla con discapacidade.</p>
    <p>c) Certificado do grao de discapacidade do fillo ou filla da persoa solicitante, se o dito certificado non fose expedido pola Xunta de Galicia ou non estivese no poder desta.</p>
    <p>d) Certificado das pensións non outorgadas polo Instituto Nacional da Seguridade Social nin pola Xunta de Galicia, da persoa solicitante e da acompañante, se for o caso.</p>
    <p>e) Informe médico actualizado no caso de ter algunha limitación, alerxia ou enfermidade que requira dalgunha atención especial (tratamento farmacolóxico, alimentación, accesorio de apoio, habitación individual...).</p>
    <p>Non será necesario achegar os documentos que xa foran presentados anteriormente. Para estes efectos, a persoa interesada deberá indicar en que momento e ante que órgano administrativo presentou os citados documentos.</p>
    <p>A documentación complementaria presentarase preferiblemente por vía electrónica. As persoas interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá requirir de maneira motivada a exhibición do documento orixinal para o cotexo da copia electrónica presentada.</p>
    <p>Opcionalmente, as persoas interesadas poderán presentar a documentación complementaria presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>Sempre que se realice a presentación de documentos separadamente da solicitude deberase indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>A presentación da solicitude implica a aceptación das normas deste procedemento.</p>
    <p>Artigo 8. Comprobación de datos</p>
    <p>De conformidade coa normativa de protección de datos persoais, para a tramitación deste procedemento poderán consultarse os datos incluídos nos seguintes documentos elaborados polas administracións públicas:</p>
    <p>a) Documento nacional de identidade (DNI) ou número de identificación de estranxeiro (NIE), segundo proceda, relativo á persoa solicitante e, se for o caso, á que a acompaña: cónxuxe, parella de feito ou relación análoga á conxugal, filla ou fillo con discapacidade ou outra persoa.</p>
    <p>b) Certificado de empadroamento relativo á persoa solicitante e, se for o caso, á que a acompaña: cónxuxe, parella de feito ou relación análoga á conxugal, filla ou fillo con discapacidade ou outra persoa.</p>
    <p>c) Declaración do imposto da renda das persoas físicas correspondente ao último período en que se presente a solicitude ou certificado das pensións outorgadas polo Instituto Nacional da Seguridade Social ou pola Xunta de Galicia, da persoa solicitante e da acompañante, se fora o caso.</p>
    <p>d) Certificado do grao de discapacidade do fillo ou filla da persoa solicitante, se o dito certificado fose expedido pola Xunta de Galicia.</p>
    <p>No caso de que as persoas interesadas ou acompañantes se opoñan a esta consulta, deberán indicalo no cadro habilitado no modelo de solicitude ou nos anexos II ou III, segundo de que se trate, e achegar os documentos correspondentes.</p>
    <p>Excepcionalmente, no caso de que algunha circunstancia imposibilitase a obtención dos citados datos, poderáselles solicitar ás persoas interesadas que presenten os documentos correspondentes.</p>
    <p>Artigo 9. Trámites administrativos posteriores á presentación de solicitudes</p>
    <p>A sede electrónica da Xunta de Galicia permite ás persoas interesadas realizar trámites electrónicos, con posterioridade ao inicio de expediente, accedendo á carpeta do cidadán da persoa interesada. Cando as persoas interesadas non resulten obrigadas á presentación elctrónica das solicitudes, tamén poderán tramitarse presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>Artigo 10. Prazo de presentación de solicitudes</p>
    <p>O prazo para presentar a solicitude será dun mes desde o día seguinte á publicación desta orde no <em>Diario Oficial de Galicia</em>.</p>
    <p>Artigo 11. Instrución</p>
    <p>1. O Servizo da Prevención da Dependencia, da Dirección Xeral de Maiores e Persoas con Discapacidade, da Consellería de Política Social realizarán de oficio cantas actuacións consideren necesarias para a determinación, o coñecemento e a comprobación dos datos que constan na solicitude e se exixen nesta orde e realizará a súa remisión á comisión encargada da valoración.</p>
    <p>2. Se a solicitude non está debidamente cuberta ou non se presenta a documentación exixida, a unidade administrativa encargada da tramitación do expediente requirirá a persoa solicitante para que, no prazo máximo de dez (10) días hábiles, emende a falta ou achegue os documentos preceptivos, coa advertencia de que, de non o facer, se considerará que desistiu da súa solicitude, de acordo co previsto no artigo 68 da Lei 39/2015, do 1 de outubro, do procedemento administrativo común das administracións públicas, logo de que se dite resolución ao abeiro do artigo 21 desta lei.</p>
    <p>3. Os servizos de Dependencia e Autonomía Persoal das xefaturas territoriais da Consellería de Política Social poderán asumir funcións de apoio á instrución deste procedemento.</p>
    <p>Artigo 12. Comisión de valoración</p>
    <p>1. Constituirase na Dirección Xeral de Maiores e Persoas con Discapacidade unha comisión de valoración para estes efectos que, de acordo cos criterios establecidos no anexo V, realizará a selección e emitirá o correspondente informe en que se concrete o resultado da valoración efectuada.</p>
    <p>2. A comisión de valoración estará integrada pola persoa titular da Subdirección Xeral de Promoción da Autonomía Persoal e Prevención da Dependencia ou persoa que a substitúa, que actuará como presidente/a, pola persoa titular do servizo de Prevención da Dependencia, e por dúas persoas do dito servizo, actuando unha destas como secretario/a e procurando acadar o principio de presenza equilibrada entre homes e mulleres. A comisión poderá adoptar validamente os seus acordos sempre que asistan a persoa que exerce a presidencia, a que actúa como secretario/a e a metade dos seus membros. Se, por calquera causa, algunha das persoas que compoñen a comisión de valoración non puidese asistir cando esta se reúna, será substituída pola persoa ao servizo da Administración pública designada para estes efectos por quen exerza a presidencia.</p>
    <p>3. Avaliadas as solicitudes, seguindo os criterios establecidos no anexo V, a comisión de valoración emitirá un informe con base no cal o Servizo de Prevención da Dependencia, nas súas competencias como órgano instrutor, elevará ao órgano competente unha proposta de resolución. Nesta proposta figurarán as solicitudes propostas para a concesión de praza, ata esgotar o número de prazas ofertadas. O resto das solicitudes que, reunindo os requisitos e por puntuación, non obteñan praza quedarán en lista de espera para seren atendidas no suposto de quedaren prazas vacantes por producirse algunha renuncia.</p>
    <p>Artigo 13. Resolución, publicación e notificación</p>
    <p>1. A resolución correspóndelle á persoa titular da Dirección Xeral de Maiores e Persoas con Discapacidade, por delegación da persoa titular da Consellería de Política Social.</p>
    <p>2. O prazo máximo para resolver e notificar as resolucións é de tres meses, contados desde o día seguinte ao da publicación desta orde no <em>Diario Oficial de Galicia</em>.</p>
    <p>Transcorrido o dito prazo sen que desde a Dirección Xeral de Maiores e Persoas con Discapacidade notifícase resolución expresa, as persoas solicitantes poderán entender desestimadas as súas peticións por silencio administrativo, de conformidade co establecido no artigo 25.1 Lei 39/2015, do 1 de outubro.</p>
    <p>3. Publicaranse no <em>Diario Oficial de Galicia</em>, de conformidade co establecido no artigo 45 da Lei 39/2015, do 1 de outubro, as resolucións e os actos administrativos que afecten as persoas interesadas. Non obstante e tendo en conta que a publicación destes actos pode lesionar dereitos e intereses lexítimos das persoas solicitantes, publicarase no <em>Diario Oficial de Galicia</em> e na páxina web da consellería (http://politicasocial.xunta.gal) unha sucinta indicación do acto xunto coas listas do artigo 16, conforme o establecido no artigo 46 da Lei 39/2015. A mencionada publicación terá efectos de notificación.</p>
    <p>4. Adicionalmente, poderán practicarse as notificacións complementarias de resolucións e actos administrativos, preferentemente por medios electrónicos e, en todo caso, cando as persoas interesadas resulten obrigadas a recibilas por esta vía. As persoas interesadas que non estean obrigadas a comunicarse coas administracións por medios electrónicos poderán decidir e comunicar en calquera momento que as notificacións sucesivas se practiquen ou deixen de practicar por medios electrónicos.</p>
    <p>5. As notificacións electrónicas realizaranse mediante o Sistema de notificación electrónica de Galicia-Notifica.gal dispoñible a través da sede electrónica da Xunta de Galicia (https://sede.xunta.gal). Este sistema remitirá ás persoas interesadas avisos da posta á disposición das notificacións ao dispositivo electrónico e/ou ao enderezo de correo electrónico que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>6. A persoa interesada deberá manifestar expresamente a modalidade escollida para a notificación (electrónica ou en papel). No caso de persoas interesadas obrigadas a recibir notificacións só por medios electrónicos, deberán optar en todo caso pola notificación por medios electrónicos, sen que sexa válida, nin produza efectos no procedemento unha opción diferente.</p>
    <p>7. As notificacións complementarias por medios electrónicos entenderanse practicadas no momento en que se produza o acceso ao seu contido. Cando a notificación por medios electrónicos sexa de carácter obrigatorio, ou fose expresamente elixida pola persoa interesada, entenderase rexeitada cando transcorresen dez días naturais desde a posta á disposición da notificación sen que se acceda ao seu contido.</p>
    <p>8. Se o envío da notificación electrónica non fose posible por problemas técnicos, a Administración xeral e as entidades do sector público autonómico practicarán a notificación polos medios previstos na normativa reguladora do procedemento administrativo común.</p>
    <p>9. Nas resolucións de concesión indicarase o talaso e quenda en que se lle outorga praza, o custo e o importe que se deberá pagar en concepto de reserva de praza, os trámites necesarios para formalizar a adxudicación definitiva, así como a documentación e material ou accesorios que precisa levar para incorporarse ao programa.</p>
    <p>Artigo 14. Réxime de recursos</p>
    <p>As resolucións ditadas poñen fin á vía administrativa e contra elas poderá interporse potestativamente recurso de reposición ante a persoa titular da Consellería de Política Social, no prazo dun mes contado a partir do día seguinte ao da publicación da resolución, se esta fose expresa, ou en calquera momento a partir do día seguinte a aquel en que se produza o acto presunto, de acordo co disposto nos artigos 123 e 124 da Lei 39/2015, do 1 de outubro, ou, directamente, recurso contencioso-administrativo ante o órgano xurisdicional competente, no prazo de dous meses contados desde o día seguinte ao da notificación, se fose expresa ou de seis meses contados a partir do día seguinte a aquel en que se producise o acto presunto, de conformidade co establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>Artigo 15. Confirmación das prazas e adxudicación definitiva</p>
    <p>Unha vez notificada a concesión da praza, para poder facer uso dela as persoas beneficiarias teñen a obriga de confirmar por escrito, e no prazo que se lles indique na resolución de concesión, a súa aceptación xunto co xustificante de pagamento da cantidade de 30 euros que en concepto de reserva de praza se deba facer efectiva no establecemento asignado.</p>
    <p>No suposto de que non se cumpran as condicións establecidas no parágrafo anterior, quedaría sen efecto a resolución de adxudicación definitiva e entenderase que renuncia a ela, perderá a condición de persoa beneficiaria e incorporarase a praza á lista de vacantes.</p>
    <p>Ningunha persoa solicitante que se teña beneficiado dalgunha quenda deste programa poderá participar en ningunha outra nin en calidade de acompañante, agás que se trate dunha praza para a cal non houbese ningunha outra persoa adxudicataria.</p>
    <p>Artigo 16. Lista de espera e lista de vacantes</p>
    <p>1. As persoas solicitantes que, cumprindo os requisitos establecidos no artigo 2, non obtivesen praza, quedarán incluídas nunha lista de espera, que estará publicada no <em>Diario Oficial de Galicia</em> e na páxina web da Consellería de Política Social http://www.xunta.gal./politica-social. No caso de que se produzan renuncias nas prazas adxudicadas, estas serán ofertadas por orde de puntuación segundo se vaian producindo as renuncias.</p>
    <p>2. Así mesmo, publicarase conforme o establecido no punto primeiro unha lista de prazas vacantes que serán ofertadas por orde de puntuación das persoas solicitantes que manifestasen no anexo I o seu desexo de poder participar nesta lista.</p>
    <p>3. As publicacións axustaranse ao previsto no artigo 13.3.</p>
    <p>Artigo 17. Forma de pagamento das prazas</p>
    <p>As persoas que formalizaran a súa adxudicación definitiva aboarán directamente no talaso, cando se incorporen á quenda, o importe resultante da diferenza entre a cantidade fixada como prezo para a praza e a cantidade xa achegada en concepto de gastos de xestión da reserva de praza.</p>
    <p>Artigo 18. Devolución do importe da praza</p>
    <p>1. Se unha vez obtida a praza e aboado o prezo correspondente, a persoa interesada non puidese asistir á actividade, só terá dereito á devolución deste nos casos e polas causas seguintes:</p>
    <p>a) Cando por causas non imputables á persoa interesada non se preste o servizo ou a Administración anule a actividade.</p>
    <p>b) Cando se produza o ingreso hospitalario ou outra causa médica grave que afecte a persoa solicitante e lle impida incorporarse ao talaso. Esta causa debe acreditarse con informes médicos e/ou do hospital en que estea ingresada a persoa solicitante.</p>
    <p>c) Por falecemento ou enfermidade grave dun familiar ata 2º grao. Esta causa debe estar acreditada con informes médicos e/ou do hospital onde estea ingresado o familiar, ou co certificado de defunción, de ser o caso.</p>
    <p>2. Se a persoa beneficiaria abandonase a estadía unha vez iniciada, sexa cal for o motivo, non terá dereito a ningún tipo de devolución.</p>
    <p>Artigo 19. Supervisión e seguimento do programa</p>
    <p>Os establecementos nos que se leva a cabo o programa quedarán suxeitos á supervisión e seguimento directo e ao control da calidade dos servizos prestados por parte da Consellería de Política Social.</p>
    <p>Artigo 20. Perda da condición de persoa beneficiaria do programa</p>
    <p>Ademais das circunstancias establecidas no artigo 15, se non se confirma a adxudicación da praza concedida, tamén perderán a condición de persoa beneficiaria do programa aquelas que non abonen ao talaso, ao comezar a quenda, o resto da cantidade estipulada para a praza que se lle outorgou, previa tramitación do correspondente procedemento administrativo.</p>
    <p>A consignación ou achega de datos ou documentos falseados ou inexactos para a obtención das prazas reguladas pola presente orde implicará a cancelación da praza obtida, no suposto de que non se participase na quenda, ou a obriga, por parte da persoa interesada, de aboar o prezo real da praza, sen prexuízo das accións que procedan en aplicación da normativa vixente, se xa gozase da quenda.</p>
    <p>Artigo 21. Información básica sobre protección de datos persoais</p>
    <p>Segundo a disposición adicional segunda do Regulamento (UE) 2016/679 xeral de protección de datos e o previsto na Lei orgánica 3/2018, de 5 de decembro, de protección de datos persoais e garantía dos dereitos dixitais, os datos persoais obtidos neste procedemento serán tratados na súa condición de responsable pola Xunta de Galicia, Consellería de Política Social coas finalidades de levar a cabo a tramitación administrativa que derive da xestión deste procedemento e a actualización da información e contidos da carpeta cidadá. </p>
    <p>O tratamento dos datos baséase no exercicio dos poderes públicos, conforme a normativa recollida na ficha do procedemento incluída na Guía de procedementos e servizos, no propio formulario anexo I e nas referencias recollidas en https://www.xunta.gal/informacion-xeral-proteccion-datos. Con todo, determinados tratamentos poderán fundamentarse no consentimento das persoas interesadas, circunstancia que se reflectirá no devandito formulario. </p>
    <p>Os datos serán comunicados ás administracións públicas no exercicio das súas competencias, cando sexa necesario para a tramitación e resolución dos seus procedementos ou para que a cidadanía poida acceder de forma integral á información relativa a unha materia. Así mesmo, serán comunicados aos talasos en que se executa o programa, que se encargarán do correspondente tratamento da información, nos termos establecidos nos contratos asinados ao respecto.</p>
    <p>Co fin de dar a publicidade exixida ao procedemento, os datos identificativos das persoas interesadas serán publicados conforme o descrito na presente norma reguladora a través dos distintos medios de comunicación institucionais de que dispón a Xunta de Galicia, como diarios oficiais, páxinas web ou taboleiros de anuncios.</p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou presencialmente nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/proteccion-datos-persoais.</p>
    <p>Disposición adicional única. Delegación de competencias</p>
    <p>Apróbase a delegación de competencias da persoa titular da Consellería de Política Social na persoa titular da Dirección Xeral de Maiores e Persoas con Discapacidade para resolver a concesión ou denegación das solicitudes de participación no programa de Benestar a través da talosoterapia previsto nesta orde.</p>
    <p>Disposición derradeira primeira. Facultade de desenvolvemento </p>
    <p>Autorízase a persoa titular da Dirección Xeral de Maiores e Persoas con Discapacidade para ditar, no ámbito das súas competencias, as resolucións e instrucións necesarias para o desenvolvemento e a execución desta orde.</p>
    <p>Disposición derradeira segunda. Entrada en vigor </p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>. </p>
    <p>Santiago de Compostela, 25 de marzo de 2019</p>
    <footer><p>Fabiola García Martínez<br>Conselleira de Política Social</p></footer>

