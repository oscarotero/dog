---
date: '2019-01-29'
id: G0535-140119-0001
page: 5601
number: 20
agency: Consellería de Cultura e Turismo
section: VI. Anuncios. a) Administración autonómica.
title: >-
  RESOLUCIÓN do 20 de decembro de 2018 pola que se autoriza a eliminación de
  series documentais producidas polo Concello de Ferrol.
range: Resolución
url: >-
  https://www.xunta.gal/dog/Publicados/2019/20190129/AnuncioG0535-140119-0001_gl.html
---
<p>Esta resolución ten por obxecto eliminar documentos pertencentes ao patrimonio documental de Galicia de acordo coa normativa que establece o procedemento, a Lei 7/2014, do 26 de setembro, de arquivos e documentos de Galicia, e o Decreto 15/2016, do 14 de xaneiro, que regula a composición do Consello de Avaliación Documental de Galicia.</p>
    <p>A Lei de arquivos e documentos establece que non se poderá eliminar ningún documento público se antes non foi avaliado e seleccionado de acordo co procedemento que se estableza para tal fin.</p>
    <p>No procedemento de avaliación, regulado no título II do Decreto 15/2016, establécese que as propostas de avaliación serán sometidas a ditame do Consello de Avaliación Documental de Galicia, que elaborará as táboas de avaliación documental, que serán aprobadas polo titular da consellería competente en materia de arquivos e patrimonio documental, quen disporá a publicación do seu extracto no Diario Oficial de Galicia.</p>
    <p>A serie documental avaliada refírese aos expedientes de liquidación do imposto do incremento do valor dos terreos de natureza urbana no momento da súa transmisión. </p>
    <p>O Consello de Avaliación Documental de Galicia, na súa sesión do 7 de novembro de 2017, emitiu o seu ditame a través da táboa de avaliación documental, aprobada polo titular da consellería competente en materia de arquivos e patrimonio documental, publicada no DOG número 23, do 1 de febreiro de 2018.</p>
    <p>O Concello de Ferrol presentou a proposta de eliminación dunha fracción desta serie, que foi ditaminada polo Consello de Avaliación Documental de Galicia na reunión do 12 de decembro de 2018.</p>
    <p>Para estes efectos, no exercicio das facultades que me confire o artigo 34 da Lei 1/1983, do 22 de febreiro, reguladora da Xunta e da súa Presidencia, modificada parcialmente pola Lei 11/1988, do 20 de outubro, e de conformidade co disposto no Decreto 15/2016, do 14 de xaneiro, que regula o procedemento de avaliación e selección documental, </p>
    <h2>RESOLVO:</h2>
    <p>Primeiro</p>
    <p>Aprobar a eliminación da fracción da serie documental de expedientes de liquidación do imposto do incremento do valor dos terreos de natureza urbana, que se detalla no anexo e que se custodia no Arquivo Municipal de Ferrol.</p>
    <p>Segundo</p>
    <p>A eliminación estará suxeita aos prazos, mostraxes e demais formalidades previstas na táboa de avaliación aprobada e no procedemento de eliminación establecido. </p>
    <p>Terceiro</p>
    <p>A destrución certificada farase de acordo cos estándares vixentes para o cumprimento na normativa de protección de datos e na confidencialidade e seguridade de todo o proceso desde a súa recollida, transporte, almacenamento, destrución e reciclaxe final, en consonancia coa lexislación ambiental.</p>
    <p>Cuarto</p>
    <p>O titular dos documentos e o/a arquiveiro/a responsable asinarán a acta da eliminación efectuada de acordo co disposto no procedemento de eliminación e a remitiranlles ao órgano superior con competencias en materia de arquivos e patrimonio documental no prazo dos 10 días seguintes á eliminación.</p>
    <p>Quinto</p>
    <p>Na acta de eliminación farase constar a fracción da serie eliminada, con indicación dos datos identificadores, do produtor, do procedemento, datas extremas, volume, soporte e, de ser o caso, a técnica de mostraxe utilizada.</p>
    <p>Coa acta xuntarase unha certificación da empresa que realice a eliminación en que conste a data de destrución e o sistema empregado para facela, de maneira que se garanta a eliminación total dos documentos. </p>
    <p>Sexto</p>
    <p>Ordenar a publicación desta resolución no Diario Oficial de Galicia.</p>
    <p>Sétimo</p>
    <p>A autorización non se fará efectiva ata transcorridos tres meses desde a publicación no DOG desta resolución, sempre que nese prazo non haxa constancia da interposición de recurso de calquera natureza contra ela.</p>
    <p>Oitavo</p>
    <p>Non se levará a cabo a destrución de documentos autorizada ata que a presente resolución, no caso de ser impugnada, adquira firmeza.</p>
    <p>Noveno</p>
    <p>Esta resolución pon fin á vía administrativa e contra ela poderá interporse, potestativamente, recurso de reposición ante o mesmo órgano que a ditou, no prazo dun mes, ou directamente recurso contencioso-administrativo ante o Tribunal Superior de Xustiza de Galicia, conforme o disposto na Lei 39/2015, do 1 de outubro, do procedemento administrativo común das administracións públicas. </p>
    <p>Santiago de Compostela, 20 de decembro de 2018</p>
    <footer><p>Román Rodríguez González<br>Conselleiro de Cultura e Turismo</p></footer>
    <h2>ANEXO</h2>
    <h2>Relación de series documentais a eliminar</h2>
    <table>
     <tbody>
      <tr>
       <td>Código da táboa de avaliación</td>
       <td>007.</td>
      </tr>
      <tr>
       <td>Publicación da resolución</td>
       <td>Orde do 10 de xaneiro de 2018, da Consellería de Cultura, Educación e Ordenación Universitaria (DOG núm. 23, do 1 de febreiro de 2018).</td>
      </tr>
      <tr>
       <td>Código da serie documental</td>
       <td>AL 548.</td>
      </tr>
      <tr>
       <td>Denominación da serie documental</td>
       <td>Expedientes do imposto sobre o incremento do valor dos terreos de natureza urbana.</td>
      </tr>
      <tr>
       <td>Procedencia</td>
       <td>Concello de Ferrol.</td>
      </tr>
      <tr>
       <td>Datas da fracción de serie que se vai eliminar</td>
       <td>1985-2012.</td>
      </tr>
      <tr>
       <td>Ditame</td>
       <td>Eliminación total da serie documental aos 5 anos da finalización dos expedientes que non foron obxecto de reclamación, recurso, denuncia ou calquera outro acto de calquera tipo que interrompa os prazos legais de prescrición.</td>
      </tr>
      <tr>
       <td>Volume</td>
       <td>Volume da fracción de serie: 456 unidades de instalación.
        Mostraxe: un exemplar por ano.</td>
      </tr>
     </tbody>
    </table>

