---
date: '2019-07-19'
id: O143-120719-0001
page: 33847
number: 137
agency: Augas de Galicia
section: VI. Anuncios. a) Administración autonómica.
title: >-
  RESOLUCIÓN do 11 de xullo de 2019 pola que se anuncia a apertura do período de
  consulta pública do Esquema provisional de temas importantes en materia de
  xestión das augas do terceiro ciclo de planificación hidrolóxica (período
  2021-2027) da demarcación hidrográfica Galicia-Costa.
range: Resolución
url: >-
  https://www.xunta.gal/dog/Publicados/2019/20190719/AnuncioO143-120719-0001_gl.html
---
<p>A planificación hidrolóxica ten como obxectivos xerais acadar o bo estado e a axeitada protección das augas das demarcacións hidrográficas, a satisfacción das demandas de auga, o equilibrio e a harmonización do desenvolvemento rexional e sectorial, incrementando as dispoñibilidades do recurso, protexendo a súa calidade, economizando o seu emprego e racionalizando os seus usos en harmonía co ambiente e cos demais recursos naturais. </p>
    <p>O 22.1.2016 publicouse no <em>Boletín Oficial del Estado</em> o Real decreto 11/2016, do 8 de xaneiro, polo que se aproban os plans hidrolóxicos das demarcacións hidrográficas de Galicia-Costa, das bacías mediterráneas andaluzas, do Guadalete e Barbate e do Tinto, Odiel e Piedras.</p>
    <p>De acordo co establecido no artigo 14 do Regulamento da planificación en materia de augas de Galicia, aprobado polo Decreto 1/2015, do 15 de xaneiro, polo que se aproba o Regulamento da planificación en materia de augas de Galicia e se regulan determinadas cuestións no desenvolvemento da Lei 9/2010, do 4 de novembro, de augas de Galicia, cada seis anos debe revisarse o plan hidrolóxico da demarcación hidrográfica. </p>
    <p>O artigo 11.4 do regulamento citado prevé que na primeira etapa de elaboración e proposta de revisión do plan hidrolóxico se elabore un esquema de temas importantes en materia de xestión das augas na demarcación hidrográfica Galicia-Costa. </p>
    <p>Segundo se establece no artigo 11.5 do regulamento citado, o esquema de temas importantes porase á disposición do público cunha antelación mínima de dous anos respecto ao inicio do período a que se refira o plan e polo prazo de seis meses para que se poidan formular observacións e suxestións.</p>
    <p>De acordo co previsto no artigo 77.1 da Lei 9/2010, do 4 de novembro, de augas de Galicia, correspóndelle á entidade pública empresarial Augas de Galicia a competencia para formular e elaborar o plan hidrolóxico da demarcación hidrográfica Galicia-Costa, o que inclúe todas as etapas no seu procedemento de elaboración, </p>
    <p>Consonte o exposto,</p>
    <p>RESOLVO: </p>
    <p>Someter a consulta pública durante un prazo de seis meses o Esquema provisional de temas importantes en materia de xestión das augas do terceiro ciclo de planificación hidrolóxica (período 2021-2027) da demarcación hidrográfica Galicia-Costa. </p>
    <p>Para estes efectos, o citado documento poderase consultar desde o día seguinte ao da publicación deste anuncio no <em>Diario Oficial de Galicia</em> e polo período de seis meses nos seguintes puntos:</p>
    <p>1. Na páxina web oficial de Augas de Galicia (actualmente, https://augasdegalicia.xunta.gal), na epígrafe de participación pública. </p>
    <p>2. Nas seguintes oficinas de Augas de Galicia: </p>
    <p>a) Servizos centrais: praza de Camilo Díaz Baliño, 7-9, 15781 Santiago de Compostela. </p>
    <p>b) Servizo Territorial da Zona Hidrográfica Galicia-Norte: Edificio Administrativo da Xunta de Galicia en Monelos, rúa Vicente Ferrer, 2, 9º, 15008 A Coruña.</p>
    <p>c) Servizo Territorial da Zona Hidrográfica Galicia-Centro: rúa Tomiño, 16, baixo, 15781 Santiago de Compostela. </p>
    <p>d) Servizo Territorial da Zona Hidrográfica Galicia-Sur: rúa San Salvador, 2, 4º, 36201 Vigo.</p>
    <p>Dentro do prazo establecido, poderanse realizar achegas e formular as observacións e suxestións que se consideren oportunas en calquera das formas previstas no artigo 16.4 da Lei 39/2015, do 1 de outubro, do procedemento administrativo común das administracións públicas. </p>
    <p>Para o suposto de ser un suxeito obrigado a relacionarse a través de medios electrónicos coas administracións públicas ou de optar por este medio, as comunicacións deberán realizarse presentando o formulario do procedemento Presentación electrónica de solicitudes, escritos e comunicacións que non dispoñan dun sistema electrónico específico nin dun modelo electrónico normalizado, con código de procedemento PR004A, dispoñible na sede electrónica da Xunta de Galicia (https://sede.xunta.gal/detalle-procedemento?codtram=PR004A). Neste caso, deberá escollerse como destinatario final do formulario a Augas de Galicia.</p>
    <p>Calquera dúbida sobre o proceso pode dirixirse ao correo electrónico augasdegalicia.dma@xunta.gal</p>
    <p>Santiago de Compostela, 11 de xullo de 2019</p>
    <footer><p>Teresa María Gutiérrez López<br>Directora de Augas de Galicia</p></footer>

