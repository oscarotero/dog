---
date: '2019-03-12'
id: G0424-040319-0001
page: 13633
number: 50
agency: 'Consellería de Economía, Emprego e Industria'
section: I. Disposicións xerais.
title: >-
  ORDE do 12 de febreiro de 2019 pola que se establece o procedemento de
  expedición de certificados de profesionalidade e acreditacións parciais
  acumulables.
range: Orde
url: >-
  https://www.xunta.gal/dog/Publicados/2019/20190312/AnuncioG0424-040319-0001_gl.html
---
<p>A Lei orgánica 5/2002, do 19 de xuño, das cualificacións e da formación profesional, no artigo 8 establece que os títulos de formación profesional e os certificados de profesionalidade teñen carácter oficial e validez en todo o territorio nacional, son expedidos polas administracións competentes e terán os efectos que lle correspondan consonte a normativa da Unión Europea relativa ao sistema xeral de recoñecemento da formación profesional nos Estados membros da Unión Europea e demais Estados signatarios do Acordo sobre o Espazo Económico Europeo.</p>
    <p>O Real decreto 1128/2003, do 5 de setembro, desenvolve o Catálogo nacional de cualificacións profesionais, no artigo 5 define a unidade de competencia como o agregado mínimo de competencias profesionais, susceptible de recoñecemento e acreditación parcial acumulable; para os efectos previstos no mencionado artigo 8 da Lei orgánica 5/2002.</p>
    <p>O Real decreto 694/2017, do 3 de xullo, polo que se regula o subsistema de formación profesional para o emprego, establece, no artigo 7.1, que a formación dirixida á obtención de certificados de profesionalidade se acreditará mediante a expedición do correspondente certificado de profesionalidade ou das súas acreditacións parciais acumulables e no artigo 7.3 establece que as competencias profesionais adquiridas a través da experiencia laboral, de conformidade co procedemento establecido no Real decreto 1224/2009, do 17 de xullo, de recoñecemento das competencias profesionais adquiridas por experiencia laboral, poderán dar lugar á obtención, se é o caso, das correspondentes acreditacións totais ou parciais de certificados de profesionalidade.</p>
    <p>No artigo 16 do Real decreto 34/2008, do 18 de xaneiro, modificado polo Real decreto 1675/2010, do 10 de decembro e polo Real decreto 189/2013, do 15 de marzo, establécese que os certificados de profesionalidade se expedirán aos que os soliciten e demostren ter superado todos os módulos correspondentes o dito certificado, ou ben que teñan obtido o recoñecemento e a acreditación de todas as unidades de competencia que o compoñen mediante o procedemento de recoñecemento da competencia profesional adquirida por experiencia laboral establecido no Real decreto 1224/2009, do 17 de xullo. Así mesmo, os que superen os módulos asociados a unha ou varias unidades de competencia dun certificado recibirán unha certificación dos módulos superados que terá efectos de acreditación parcial acumulable das competencias profesionais.</p>
    <p>O Decreto 135/2017, do 28 de decembro, polo que se establece a estrutura orgánica da Consellería de Economía, Emprego e Industria determina no artigo 49.h) que a Dirección Xeral de Orientación e Promoción Laboral, ten, entre as súas atribucións, as funcións que corresponden á consellería en materia de expedición de certificados de profesionalidade ou acreditación parcial acumulable correspondente e no artigo 59.f), establece que lle corresponde á Subdirección Xeral das Cualificacións, a través do Servizo de Acreditación das Cualificacións Profesionais, entre outras funcións «a expedición e rexistro dos certificados de profesionalidade» e no artigo 59.g) «a expedición e rexistro das unidades de competencia das cualificacións profesionais do Catálogo nacional das cualificacións profesionais».</p>
    <p>A presente orde axústase aos principios de boa regulación contidos no artigo 129 da Lei 39/2015, do 1 de outubro, de procedemento administrativo común das administracións públicas, e no artigo 37.a) da Lei 14/2013, do 26 de decembro, de racionalización do sector público autonómico de Galicia, ao responder o previsto nela á satisfacción de necesidades de interese xeral coa debida proporcionalidade, eficacia e eficiencia, ao recollerse na norma os obxectivos perseguidos a través dela e a súa xustificación e terse promovido durante a súa tramitación a participación cidadá en cumprimento do principio de transparencia.</p>
    <p>Consecuentemente con todo o anterior, consultados o Consello Galego de Formación Profesional e o Consello Galego de Relacións Laborais no exercicio das facultades que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1. <em>Obxecto e ámbito de aplicación</em></p>
    <p>Esta orde ten por obxecto regular o procedemento de tramitación dos certificados de profesionalidade e das acreditacións parciais acumulables (acreditación de unidades de competencia) que correspondan, conforme a lexislación vixente, ao alumnado da formación profesional para o emprego, da formación profesional do sistema educativo e as persoas participantes nos procedementos de recoñecemento da competencia profesional de Galicia; así como aprobar o formato de solicitude (TR308A) para a expedición de certificados de profesionalidade e acreditacións parciais acumulables. </p>
    <p>Artigo 2. <em>Finalidade do procedemento</em></p>
    <p>O procedemento para a solicitude de certificados de profesionalidade e de acreditacións parciais acumulables que se regula na presente orde ten como finalidade dar resposta á necesidade de integración, transferencia e recoñecemento das competencias profesionais obtidas, favorecendo a transparencia do mercado de traballo e posibilitando a validación das unidades de competencia que coincidan entre os certificados de profesionalidade e os títulos de formación profesional e facilitar así a aprendizaxe permanente. </p>
    <p>Artigo 3. <em>Solicitantes </em></p>
    <p>1. Poderán solicitar a expedición dun certificado de profesionalidade: </p>
    <p>• O alumnado que cursase ensinanzas de formación profesional para o emprego autorizadas pola Dirección Xeral de Orientación e Promoción Laboral e acredite ter superado con avaliación positiva todos os módulos formativos que conforman o certificado de profesionalidade.</p>
    <p>• O alumnado que cursase ensinanzas de formación profesional do sistema educativo en Galicia que superen todos os módulos profesionais asociados ás unidades de competencia que conforman o certificado de profesionalidade; excepto que teña completado o correspondente título de FP. </p>
    <p>• As persoas que, a través do procedemento de recoñecemento da competencia profesional adquirida por experiencia laboral ou formación non formal en Galicia, acrediten a totalidade das unidades de competencia que conforman o certificado de profesionalidade.</p>
    <p>• As persoas que, mediante a acumulación de acreditacións parciais acumulables adquiridas por calquera das vías descritas nos puntos anteriores, completen todas as unidades de competencia que conforman o certificado de profesionalidade.</p>
    <p>2. Poderá solicitar unha acreditación parcial acumulable: </p>
    <p>• O alumnado que cursase ensinanzas de formación profesional para o emprego en Galicia e acredite ter superado con avaliación positiva algún módulo formativo e non complete todos os módulos dun certificado de profesionalidade.</p>
    <p>Artigo 4. <em>Presentación de solicitudes</em></p>
    <p>1. As persoas interesadas deberán solicitar á Dirección Xeral de Orientación e Promoción Laboral o certificado de profesionalidade ou as acreditacións parciais acumulables no modelo establecido no anexo I desta orde. </p>
    <p>2. Cando unha persoa completase un certificado de profesionalidade a través de distintas accións formativas, a solicitude de expedición do certificado de profesionalidade dirixirase á Administración competente que xestionase a última acción, que se encargará tamén do rexistro del, tal e como se establece no artigo 28 da Orde ESS/1897/2013, do 10 de outubro, pola que se desenvolve o Real decreto 34/2008, do 18 de xaneiro, polo que se regulan os certificados de profesionalidade.</p>
    <p>3. As solicitudes presentaranse preferiblemente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.gal. Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>Opcionalmente, poderanse presentar as solicitudes presencialmente en calquera dos lugares e rexistros establecidos na Lei 39/2015, do procedemento administrativo común das administracións públicas.</p>
    <p>Artigo 5. <em>Documentación complementaria necesaria para a tramitación do procedemento de solicitude de certificado de profesionalidade e de acreditación parcial acumulable</em> </p>
    <p>1. As persoas interesadas que queiran solicitar un certificado de profesionalidade deberán achegar coa solicitude a seguinte documentación: </p>
    <p>A. O alumnado que cursase ensinanzas de formación profesional para o emprego autorizadas pola Dirección Xeral de Orientación e Promoción Laboral:</p>
    <p>• Copia do diploma ou diplomas que acrediten a superación de todos os módulos formativos correspondentes ao certificado de profesionalidade ou a exención do módulo de prácticas profesionais non laborais, no caso en que proceda.</p>
    <p>• Copia da documentación que acredite os requisitos académicos ou dos requisitos de acceso ás accións formativas que dan dereito á obtención dun certificado de profesionalidade segundo o disposto no artigo 2 da Orde do 7 de xaneiro de 2014 onde se recollen os requisitos formativos para o acceso á formación dos certificados de profesionalidade de nivel 2 e 3 de cualificación profesional na Comunidade Autónoma de Galicia.</p>
    <p>B. O alumnado que cursase ensinanzas de formación profesional do sistema educativo en Galicia: </p>
    <p>• Copia da certificación de módulos profesionais asociados á totalidade de unidades de competencia que conforman o certificado de profesionalidade.</p>
    <p>• Copia da certificación do módulo de formación en centros de traballo ou a exención do módulo de FCT que permita a acreditación do módulo de prácticas non laborais incluído no certificado de profesionalidade.</p>
    <p>• Copia da documentación que acredite os requisitos académicos de acceso ao ciclo formativo ou dos requisitos de acceso ás accións formativas que dan dereito á obtención dun certificado de profesionalidade. </p>
    <p>C. As persoas do procedemento de recoñecemento da competencia profesional adquirida por experiencia laboral ou formación non formal en Galicia:</p>
    <p>• Copia do documento que acredite as unidades de competencia obtidas a través deste procedemento de recoñecemento da competencia profesional.</p>
    <p>2. As persoas interesadas que queiran solicitar unha acreditación parcial acumulable deberán achegar coa solicitude a seguinte documentación: </p>
    <p>• Copia do diploma ou diplomas que acrediten a superación dos módulos formativos correspondentes ao certificado de profesionalidade.</p>
    <p>• Copia da documentación que acredite os requisitos académicos ou dos requisitos de acceso ás accións formativas que dan dereito á obtención dun certificado de profesionalidade, segundo o disposto no artigo 2 da Orde do 7 de xaneiro de 2014 onde se recollen os requisitos formativos para o acceso á formación dos certificados de profesionalidade de nivel 2 e 3 de cualificación profesional na Comunidade Autónoma de Galicia.</p>
    <p>Non será necesario achegar os documentos que xa fosen presentados anteriormente. Para estes efectos, a persoa interesada deberá indicar en que momento e ante que órgano administrativo presentou os citados documentos. Presumirase que esta consulta é autorizada polas persoas interesadas, salvo que conste no procedemento a súa oposición expresa. </p>
    <p>Nos supostos de imposibilidade material de obter o documento, o órgano competente poderá requirirlle á persoa interesada a súa presentación, ou, na súa falta, a acreditación por outros medios dos requisitos a que se refire o documento, con anterioridade á formulación da proposta de resolución.</p>
    <p>3. A documentación complementaria presentarase preferiblemente por vía electrónica. As persoas interesadas responsabilizaranse da veracidade dos documentos que presenten. A Administración poderá requirir a exhibición do documento orixinal para o cotexo da copia electrónica presentada.</p>
    <p>Opcionalmente, as persoas interesadas poderán presentar a documentación complementaria presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>4. Sempre que se realice a presentación de documentos separadamente da solicitude deberase indicar o código e o órgano responsable do procedemento, o número de rexistro de entrada da solicitude e o número de expediente, cando se dispoña del.</p>
    <p>Artigo 6. <em>Trámites administrativos posteriores á presentación de solicitudes </em></p>
    <p>A sede electrónica da Xunta de Galicia permite as persoas interesadas realizar trámites electrónicos, con posterioridade ao inicio do expediente, accedendo á carpeta do cidadán da persoa interesada. Opcionalmente, tamén poderán tramitarse presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>Artigo 7. <em>Comprobación de datos </em></p>
    <p>1. Para a tramitación deste procedemento consultaranse automaticamente os datos incluídos nos seguintes documentos elaborados polas administracións públicas: </p>
    <p>– DNI ou NIE da persoa solicitante.</p>
    <p>– DNI ou NIE da persoa representante.</p>
    <p>2. Excepcionalmente, no caso de que algunha circunstancia imposibilitase a obtención dos citados datos poderase solicitar ás persoas interesadas a presentación dos documentos correspondentes.</p>
    <p>Artigo 8. <em>Resolución do procedemento</em></p>
    <p>1. Unha vez recibida a solicitude, procederase ao seu exame e da documentación achegada e verificarase o cumprimento dos requisitos establecidos no artigo 5 e 6 desta orde. </p>
    <p>2. No caso de que a solicitude non reúna os requisitos establecidos, procederase a requirir a persoa interesada para que emende a falta ou xunte os documentos preceptivos.</p>
    <p>3. Nos casos en que se comprobe que a solicitude cumpre os requisitos establecidos na normativa de aplicación, comunicarase a concesión do respectivo certificado de profesionalidade ou acreditación parcial acumulable e expediranse conforme ao modelo establecido no Real decreto 34/2008, do 18 de xaneiro. Denegarase de xeito motivado nos restantes casos.</p>
    <p>4. O prazo máximo para resolver estes procedementos será de 5 meses, contados a partir da presentación da solicitude para a súa tramitación. Transcurrido este prazo, sen notificarse a resolución, a solicitude entenderase desestimada por silencio administrativo.</p>
    <p>5. Estimada a solicitude, procederase de oficio á inscrición no Registro Xeral no Sistema nacional de empleo do Servizo Público de Emprego Estatal así como á expedición do certificado de profesionalidade ou da acreditación parcial acumulable.</p>
    <p>A resolución estimatoria, no caso de expedición dun certificado de profesionalidade, producirá provisionalmente os mesmos efectos que a posesión do certificado de profesionalidade en tanto a expedición non se produza. </p>
    <p>Artigo 9. <em>Notificacións</em></p>
    <p>1. As notificacións de resolucións e actos administrativos practicaranse preferentemente por medios electrónicos e, en todo caso, cando as persoas interesadas resulten obrigadas a recibilas por esta vía. As persoas interesadas que non estean obrigadas a recibir notificacións electrónicas poderán decidir e comunicar en calquera momento que as notificacións sucesivas se practiquen ou deixen de practicar por medios electrónicos.</p>
    <p>2. As notificacións electrónicas realizaranse mediante o Sistema de notificación electrónica de Galicia, «Notifica.gal» dispoñible a través da sede electrónica da Xunta de Galicia (https://sede.xunta.gal). Este sistema remitirá ás persoas interesadas avisos da posta á disposición das notificacións, mediante un correo electrónico dirixido á conta de correo que conste na solicitude para efectos de notificación. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>3. A persoa interesada deberá manifestar expresamente a modalidade escollida para a notificación (electrónica ou en papel). No caso de persoas interesadas obrigadas a recibir notificacións só por medios electrónicos deberán optar en todo caso pola notificación por medios electrónicos, sen que sexa válida, nin produza efectos no procedemento, unha opción diferente.</p>
    <p>4. As notificacións por medios electrónicos entenderanse practicadas no momento en que se produza o acceso ao seu contido. Cando a notificación por medios electrónicos sexa de carácter obrigatorio, ou fose expresamente elixida polo interesado, entenderase rexeitada cando transcorresen dez días naturais desde a posta á disposición da notificación sen que se acceda ao seu contido.</p>
    <p>Se o envío da notificación electrónica non é posible por problemas técnicos, a Administración xeral e do sector público autonómico de Galicia practicará a notificación polos medios previstos na normativa reguladora do procedemento administrativo común.</p>
    <p>Artigo 10. <em>Expedición de certificados de profesionalidade e de acreditacións parciais acumulables</em></p>
    <p>A expedición do certificado de profesionalidade e das acreditacións parciais acumulables correspóndelle á persoa titular da consellería competente en materia de emprego. O dito certificado e as acreditacións parciais acumulables seguirán o modelo establecido conforme as características técnicas indicadas no Real decreto 34/2008, do 18 de xaneiro.</p>
    <p>Artigo 11. <em>Rexistro de certificados de profesionalidade e das acreditacións parciais acumulables </em></p>
    <p>A Subdirección Xeral das Cualificacións, dependente da Dirección Xeral de Orientación e Promoción Laboral, leva unha inscrición nominal e por especialidades dos certificados de profesionalidade e das acreditacións parciais acumulables expedidas e efectúa a súa inscrición no Registro Xeral no Sistema nacional de emprego, de acordo co establecido no artigo 17 do Real decreto 34/2008, do 18 de xaneiro, polo que se regulan os certificados de profesionalidade. </p>
    <p>Disposición adicional primeira. <em>Información básica sobre protección de datos</em></p>
    <p>Os datos persoais recadados neste procedemento serán tratados na súa condición de responsable pola Xunta de Galicia, Consellería de Economía, Emprego e Industria coas finalidades de levar a cabo a tramitación administrativa que derive da xestión deste procedemento e a actualización da información e contidos da carpeta cidadá. O tratamento dos datos baséase no cumprimento dunha misión de interese público ou no exercicio de poderes públicos, conforme a normativa recollida na ficha do procedemento incluída na Guía de procedementos e servizos, no propio formulario anexo e nas referencias recollidas en https://www.xunta.gal/informacion-xeral-proteccion-datos. Con todo, determinados tratamentos poderán fundamentarse no consentimento das persoas interesadas, reflectíndose esta circunstancia no devandito formulario. </p>
    <p>Os datos serán comunicados ás administracións públicas no exercicio das súas competencias, cando sexa necesario para a tramitación e resolución dos seus procedementos ou para que os cidadáns poidan acceder de forma integral á información relativa a unha materia.</p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou, presencialmente, nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www. xunta.gal/proteccion-datos-persoais.</p>
    <p>Disposición adicional segunda. <em>Equivalencias</em></p>
    <p>As unidades de competencia acreditadas por un certificado de profesionalidade ou unha acreditación parcial acumulable, expedida pola consellería con competencias en materia de emprego, serán recoñecidas pola Administración educativa e producirán os efectos de convalidación do módulo o módulos profesionais correspondentes de acordo cos reais decretos polos que se establecen cada un dos títulos da formación profesional, a quen o solicite.</p>
    <p>Disposición adicional terceira. <em>Actualización de modelos normalizados</em></p>
    <p>Os modelos normalizados aplicables na tramitación do procedemento regulado nesta disposición poderán ser modificados co obxecto de mantelos actualizados e adaptados á normativa vixente. Para estes efectos, será suficiente a publicación destes modelos adaptados ou actualizados na sede electrónica da Xunta de Galicia, onde estarán permanentemente accesibles para todas as persoas interesadas. </p>
    <p>Disposición derradeira primeira. <em>Norma supletoria</em></p>
    <p>En todo o non previsto nesta orde será de aplicación o Real decreto 34/2008, do 18 de xaneiro, polo que se regulan os certificados de profesionalidade e a normativa que o desenvolva. </p>
    <p>Disposición derradeira segunda. <em>Desenvolvemento normativo</em></p>
    <p>Autorízase a persoa titular da Dirección Xeral de Orientación e Promoción Laboral para adoptar cantas medidas sexan precisas para a aplicación, desenvolvemento e execución do disposto na presente orde.</p>
    <p>Disposición derradeira terceira. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 12 de febreiro de 2019</p>
    <footer><p>Francisco José Conde López<br>Conselleiro de Economía, Emprego e Industria</p></footer>

