---
date: '2019-03-12'
id: G0534-280219-0004
page: 13650
number: 50
agency: 'Consellería de Educación, Universidade e Formación Profesional'
section: III. Outras disposicións.
title: >-
  ORDE do 20 de febreiro de 2019 pola que se modifica a autorización do centro
  privado estranxeiro O Castro International School, de Mos.
range: Orde
url: >-
  https://www.xunta.gal/dog/Publicados/2019/20190312/AnuncioG0534-280219-0004_gl.html
---
<p>Mediante a Orde do 7 de marzo de 2018 modifícase a autorización do centro privado estranxeiro O Castro International School, de Mos, e queda configurado para impartir as ensinanzas de Nursery (3 anos de idade) ata o curso Year 6 (11 anos de idade) para 550 postos escolares; e para impartir os cursos Year 7 (12 anos de idade) ata Year 9 (14 anos de idade) para 150 postos escolares, do Currículo Nacional de Inglaterra.</p>
    <p>A titularidade do centro solicita poder impartir as ensinanzas de Year 10 (15 anos de idade) ata Year 11 (16 anos de idade) para 100 postos escolares, e ampliar 25 postos escolares de Year 7 (12 anos de idade) a Year 9 (14 anos de idade), do Currículo Nacional de Inglaterra.</p>
    <p>No certificado de acreditación, do 17 de xaneiro de 2018, o British Council sinala que se pode conceder unha autorización temporal, ata o 13 de novembro de 2021, para impartir as ensinanzas de Year 10 (15 anos de idade) ata Year 11 (16 anos de idade) do Currículo Nacional de Inglaterra; ensinanzas que se corresponden con 3º e 4º de educación secundaria obrigatoria, do sistema educativo de España.</p>
    <p>Logo da tramitación do expediente de acordo co establecido no Real decreto 806/1993, do 28 de maio, sobre réxime de centros docentes estranxeiros en España, así como no Decreto 133/1995, do 10 de maio, de autorización de centros docentes privados para impartir ensinanzas de réxime xeral non universitarias e coa Orde do 20 de setembro de 1995 que o desenvolve, por proposta da Dirección Xeral de Centros e Recursos Humanos,</p>
    <h2>DISPOÑO:</h2>
    <p>Artigo 1. Autorización temporal</p>
    <p>Conceder autorización temporal, ata o 13 de novembro de 2021, ao centro privado estranxeiro O Castro International School, para impartir as ensinanzas de Year 10 (15 anos de idade) ata Year 11 (16 anos de idade), e ampliar en 25 postos escolares de Year 7 (12 anos de idade) a Year 9 (14 anos de idade), do Currículo Nacional de Inglaterra. O centro queda configurado como se detalla a seguir:</p>
    <p>Denominación xenérica: Centro privado estranxeiro (CPREX).</p>
    <p>Denominación específica: O Castro International School.</p>
    <p>Código do centro: 36024835.</p>
    <p>Titular: O Castro International School of Vigo, S.L.</p>
    <p>Domicilio: Camiño de San Cosme, nº 1.</p>
    <p>Localidade: San Pedro de Cela.</p>
    <p>Concello: Mos.</p>
    <p>Provincia: Pontevedra.</p>
    <p>Composición resultante:</p>
    <p>Currículo Nacional de Inglaterra para alumnado español e estranxeiro.</p>
    <p>• Autorización definitiva: </p>
    <p>a) Nursery (3 anos de idade) ata o curso de Year 6 (11 anos de idade), para 550 postos escolares, que corresponde co 2º ciclo de educación infantil e de 1º a 6º curso de educación primaria do sistema educativo de España.</p>
    <p>b) Year 7 (12 anos de idade) ata Year 9 (14 anos de idade), para 175 postos escolares, que corresponde a 1º e 2º curso de educación secundaria obrigatoria do sistema educativo de España.</p>
    <p>• Autorización temporal ata o 13 de novembro de 2021, de Year 10 (15 anos de idade) ata Year 11 (16 anos de idade), para 100 postos escolares, que corresponde a 2º e 3<sup>º</sup> curso de educación secundaria obrigatoria. </p>
    <p>Artigo 2. Ensinanzas de lingua española e galega</p>
    <p>O centro deberá complementar as ensinanzas autorizadas con ensinanzas de lingua española e de lingua galega, que deberán impartirse co mesmo deseño e horario establecidos no decreto da Comunidade Autónoma de Galicia, que regula as ensinanzas correspondentes á educación infantil e primaria.</p>
    <p>Así mesmo, a cultura española deberá desenvolver os contidos esenciais da correspondente área de coñecemento, recollidos na norma reguladora das ensinanzas.</p>
    <p>Artigo 3. Profesorado</p>
    <p>O profesorado que imparta as ensinanzas mencionadas no artigo 2 deberá reunir os requisitos de titulación requiridos pola lexislación española para o nivel educativo, e terá os dereitos e obrigas que determina o artigo 12 do Real decreto 806/1993, do 28 de maio, sobre réxime de centros docentes estranxeiros en España.</p>
    <p>A Xefatura Territorial da Consellería de Educación, Universidade e Formación Profesional de Pontevedra, logo do informe do Servizo Territorial de Inspección Educativa, aprobará expresamente a relación de persoal que imparta estas materias.</p>
    <p>Artigo 4. Validez autorización temporal</p>
    <p>A autorización temporal a que se fai referencia no artigo 1 desta orde terá validez ata o 13 de novembro de 2021, conforme o certificado de acreditación emitido polo British Council. A partir desta data, a autorización dependerá dunha nova inspección dos servizos da Embaixada Británica.</p>
    <p>Artigo 5. Inscrición no rexistro</p>
    <p>Esta orde dará lugar á correspondente inscrición no Rexistro de Centros da Comunidade Autónoma de Galicia.</p>
    <p>Artigo 6. Obrigas do centro</p>
    <p>O centro queda obrigado ao cumprimento da normativa vixente e sometido á inspección educativa da Consellería de Educación, Universidade e Formación Profesional de conformidade co establecido no artigo 9 do Real decreto 806/1993, do 28 de maio, así como a solicitar unha nova autorización e inscrición no caso de que se produza calquera variación nos elementos e circunstancias que dan lugar a esta autorización.</p>
    <p>Contra esta orde, que esgota a vía administrativa, as persoas interesadas poderán formular recurso potestativo de reposición ante esta consellería, no prazo dun mes, contado a partir do día seguinte ao da súa publicación no Diario Oficial de Galicia, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou ben, directamente, o recurso contencioso-administrativo no prazo de dous meses desde a mesma data, ante a Sala do Contencioso-Administrativo do Tribunal Superior de Xustiza de Galicia, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 20 de febreiro de 2019</p>
    <footer><p>Carmen Pomar Tojo<br>Conselleira de Educación, Universidade e Formación Profesional</p></footer>

