---
date: '1996-07-15'
id: '8486'
page: 6
number: 138
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 21 xuño de 1996 pola que se aproban as bases do concurso público para
  a adxudicación de axudas de profesor/a-bolseiro/a de lingua e literatura
  galegas nas universidades de Bahía, Barcelona, Madrid, París e Salamanca.
range: Orde
url: 'https://www.xunta.gal/dog/Publicados/1996/19960715/Anuncio8486_gl.html'
---
<p>A Constitución española establece que as comunidades autónomas poden asumir competencias no ensino da lingua da Comunidade Autónoma (artigo 148.17º), e que a riqueza das distintas modalidades lingüísticas de España é un patrimonio cultural que será obxecto de especial respecto e protección (artigo 3.3º).</p>
<p>O Estatuto de autonomía de Galicia establece que lle corresponde á Comunidade Autónoma galega a competencia exclusiva da promoción e o ensino da lingua galega (artigo 27.20º).</p>
<p>A Lei 3/1983, de normalización lingüística, do 15 de xuño, dispón no seu artigo 21.1º:</p>
<p>«O Goberno galego fará uso dos recursos que lle confiren a Constitución española e o Estatuto de autonomía para que os emigrantes galegos poidan dispoñer de servicios culturais e lingüísticos en lingua galega».</p>
<p>Dado que as actuacións tendentes á potenciación do estudio da lingua e literatura galegas contribúen ó enriquecemento da ciencia e da cultura dos pobos de España, para atende-lo interese crecente que hai polos estudios da lingua e literaturas galegas nos centros universitarios de Bahía, Barcelona,</p>
<p>Madrid, París e Salamanca, e tendo en conta, así mesmo, que a Consellería de Educación e Ordenación Universitaria ten subscrito convenios de colaboración coas anteriores universidades, é por todo isto polo que,</p>
<p>DISPOÑO:</p>
<p>Artigo 1º</p>
<p>Convocar concurso público de méritos para a concesión de axudas de profesor/a bolseiro/a de lingua e literatura galegas en cada unha das universidades seguintes: Barcelona, Madrid, París e Salamanca, no curso académico 1996/1997, e Bahía para empezar no ano 1997. A selección farase entre licenciados en filoloxía hispánica (subsección galego-portugués), licenciados en filoloxía galega ou licenciados que gañaron a oposición de lingua e literatura galega de ensinanza secundaria.</p>
<p>Artigo 2º</p>
<p>Aproba-las bases que rexerán para este concurso e para a posterior concesión destas axudas para as prazas sinaladas tal e como se detallan nos anexos desta orde.</p>
<p>Artigo 3º</p>
<p>A axuda será por un período mínimo dun ano académico, prorrogable como máximo ata tres. No caso de que o seleccionado/a sexa un profesor/a funcionario/a da Comunidade Autónoma galega, o nomeamento irá acompañado da correspondente comisión de servicios.</p>
<p>Artigo 4º</p>
<p>Os pagamentos a profesores/as bolseiros/as farase a través da universidade receptora no caso do suplemento para os funcionarios/as. Pola contra, o licenciado/a bolseiro/a cobrará a súa remuneración a través da Dirección Xeral de Política Lingüística da Consellería de Educación e Ordenación Universitaria, retraendo este importe ó consignado á universidade receptora. Os pagamentos serán do seguinte xeito:</p>
<p>1. Profesor/a bolseiro/a non funcionario/a: 1.700.000 ptas. (un millón setecentas mil) pesetas por ano para os destinos en universidades españolas e 2.000.000 (dous millóns) de pesetas por ano para os destinos en universidades estranxeiras.</p>
<p>2. Profesor/a bolseiro/a funcionario/a: recibirá o seu soldo como funcionario da Comunidade Autónoma galega e aboaráselle ademais unha cantidade suplementaria de 700.000 (setecentas mil) pesetas por ano para aqueles destinos que sexan nas universidades españolas e 1.000.000 (un millón) de pesetas por ano para os destinos nas universidades do estranxeiro.</p>
<p>Estes pagamentos mencionados faranse con cargo ás partidas orzamentarias que figuren nos orzamentos xerais da Comunidade Autónoma de Galicia e que se apliquen para cada universidade.</p>
<p>Artigo 5º</p>
<p>Facúltase o director xeral de Política Lingüística para dicta-las resolucións necesarias e para toma-las medidas oportunas para a execución desta orde.</p>
<p>Santiago de Compostela, 21 de xuño de 1996.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO I</p>
<p>Bases que rexerán a convocatoria</p>
<p>Primeira.-Para solicita-la axuda sinalada nesta orde os candidatos/as deberán cumpri-las seguintes condicións:</p>
<p>-Ter nacionalidade española.</p>
<p>-Ser licenciado en filoloxía hispánica (subsección de galego-portugués), licenciado/a en filoloxía galega ou profesor/a funcionario/a de lingua e literatura galega no ensino secundario.</p>
<p>Segunda.-A asignación orzamentaria será especificada no artigo 4º desta orde, e inclúe tódolos conceptos (viaxe, desprazamentos, residencia, etc.).</p>
<p>Terceira.-As actividades obxecto destas bolsas comprenderán o ensino da lingua e da literatura galega e a súa inserción na realidade de Galicia. Ademais, a persoa seleccionada terá que participar nos actos de difusión da lingua e da cultura galegas para os que sexa requirido polo departamento correspondente e a Consellería de Educación e Ordenación Universitaria, para a promoción e a difusión da realidade galega. En todo caso, a súa dedicación académica axustarase á normativa da universidade receptora.</p>
<p>Cuarta.-Para poder proceder á prórroga do nomeamento, o profesor/a bolseiro/a terá que presentar no mes de xuño, na Dirección Xeral de Política Lingüística da Consellería de Educación e Ordenación Universitaria, unha memoria-resumo que deberá leva-lo visto e prace do departamento da universidade receptora e un informe positivo do encargado do Centro de Estudios Galegos da universidade respectiva.</p>
<p>O incumprimento das actividades, a non presentación da memoria, ou a non consecución do visto e prace nesta, levará consigo a revogación da axuda e a imposibilidade dunha prórroga, logo da audiencia do interesado perante os responsables da Consellería de Educación e Ordenación Universitaria e da universidade correspondente.</p>
<p>Quinta.-Os interesados deberán presenta-la súa solicitude, de acordo co modelo do anexo II desta convocatoria, no rexistro xeral da Consellería de Educación e Ordenación Universitaria ou en calquera das formas previstas no artigo 38 da Lei de réxime xurídico das administracións públicas e do</p>
<p>procedemento administrativo común (BOE do 27 de novembro de 1992).</p>
<p>Canda a solicitude presentarase a seguinte documentación (orixinal ou fotocopias compulsadas):</p>
<p>-Fotocopia do DNI.</p>
<p>-Fotocopia do título de licenciado (ou acreditación de telo solicitado).</p>
<p>-Certificado de estudios.</p>
<p>-Currículum vitae e xustificantes dos méritos alegados.</p>
<p>-Escrito redactado polo interesado (5 folios como máximo) sobre os motivos da solicitude e que conteña un posible proxecto de traballo.</p>
<p>Sexta.-O prazo de presentación das solicitudes será de vinte días naturais, contados a partir do seguinte ó da publicación desta orde no DOG.</p>
<p>Os defectos nas solicitudes notificaránselles ós interesados e daráselles un prazo de dez días para que emenden os erros ou omisións. Transcorrido ese prazo, se non se producise a emenda, as peticións arquivaranse sen máis trámite.</p>
<p>Sétima.-A selección das persoas responsables destas axudas e do desenvolvemento das prazas será feita por unha comisión presidida polo director xeral de Política Lingüística e composta polos seguintes membros:</p>
<p>-A subdiretora de Promoción e Ensino da Lingua Galega.</p>
<p>-O xefe de Servicio de Plans e Programas do Ensino da Lingua Galega.</p>
<p>-Un membro da universidade receptora (ou persoa na que delegue) do profesor/a bolseiro/a de lingua e literatura galegas.</p>
<p>-Un funcionario da Dirección Xeral de Política Lingüística, que actuará como secretario con voz pero sen voto.</p>
<p>Esta comisión proporalle os candidatos ó conselleiro de Educación e Ordenación Universitaria, quen resolverá.</p>
<p>Oitava.-Para a selección do candidato valorarase:</p>
<p>-Currículum académico e méritos alegados.</p>
<p>-Experiencia no ensino e na organización de actividades relativas á lingua e á literatura galegas.</p>
<p>-Interese no proxecto presentado.</p>
<p>-Coñecemento, se é o caso, do idioma oficial da universidade receptora.</p>
<p>Novena.-Antes de presentarlle a proposta de nomeamento ó conselleiro de Educación e Ordenación Universitaria, a comisión poderá entrevista-los candidatos preseleccionados.</p>
<p>Décima.-Se no prazo máximo de tres meses non recae resolución expresa desta convocatoria, as solicitudes presentadas entenderanse desestimadas.</p>
<p>5122</p>

