---
date: '2018-12-07'
id: O150-291118-0002
page: 51383
number: 233
agency: Escola Galega de Administración Pública
section: III. Outras disposicións.
title: >-
  RESOLUCIÓN do 27 de novembro de 2018 pola que se convoca o curso monográfico
  Protección de datos e ciberseguridade.
range: Resolución
url: >-
  https://www.xunta.gal/dog/Publicados/2018/20181207/AnuncioO150-291118-0002_gl.html
---
<p>Conforme os fins que lle asigna á Escola Galega de Administración Pública a normativa que a regula (Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo),</p>
    <h2>RESOLVO:</h2>
    <p>Convocar o curso monográfico Protección de datos e ciberseguridade, de acordo coas bases que se indican a seguir:</p>
    <p>Primeira. <em>Obxectivos</em></p>
    <p>Este curso ten como obxectivo principal afondar na normativa relacionada coa protección de datos de carácter persoal e a ciberseguridade desde un punto de vista teórico-práctico, sinalando as novidades existentes e dando conta dos puntos máis esenciais e característicos da súa aplicación na Administración pública e, en particular, no ámbito do sistema universitario para, deste xeito, coñecer e analizar o seu funcionamento e dar resposta aos conflitos que xurdan na aplicación da normativa.</p>
    <p>Segunda. <em>Contidos</em></p>
    <p>Neste curso monográfico trataranse, entre outros, os seguintes temas:</p>
    <p>– Introdución á protección de datos persoais, antecedentes normativos internacionais, europeos e nacionais: intimidade <em>versus</em> privacidade. </p>
    <p>– Visión xurídica do Regulamento xeral de protección de datos.</p>
    <p>– A nova Lei de protección de datos persoais e de garantía dos dereitos dixitais.</p>
    <p>– A figura do delegado de protección de datos.</p>
    <p>– Política de protección de datos na universidade.</p>
    <p>– A protección de datos en materia de saúde.</p>
    <p>Terceira. <em>Persoas destinatarias</em></p>
    <p>O curso diríxese ao persoal empregado público das universidades do Sistema universitario de Galicia en situación de servizo activo ou asimilada. </p>
    <p>No caso de non cubrir a totalidade das prazas convocadas, ás vacantes que resulten poderá acceder o persoal empregado público das administracións públicas de Galicia, tanto de xustiza como autonómica e local, dos entes instrumentais da Comunidade Autónoma, profesionais e persoas interesadas en xeral.</p>
    <p>Cuarta. <em>Desenvolvemento</em></p>
    <p>Lugar: EGAP, na rúa Madrid, 2-4, Santiago de Compostela.</p>
    <p>Datas: 18 e 19 de decembro de 2018.</p>
    <p>Horario: mañá e tarde.</p>
    <p>Duración: 11 horas lectivas. </p>
    <p>Quinta. <em>Número de prazas</em></p>
    <p>Limitado pola capacidade do local.</p>
    <p>Sexta. <em>Inscrición</em></p>
    <p>As persoas interesadas deberán formalizar a súa inscrición a través do espazo «área de matrícula» da web da EGAP (https://egap.xunta.gal/matricula/).</p>
    <p>Todas as persoas solicitantes que sexan persoal empregado público das universidades do Sistema universitario de Galicia en situación de servizo activo ou asimilada deberán enviar, antes de que finalice o prazo de inscrición, é dicir, o 13 de decembro, un correo electrónico a novas.egap@xunta.gal en que acheguen a certificación acreditativa de tal condición, para teren preferencia na selección tal como se establece nos puntos 3 e 7 desta resolución. </p>
    <p>O prazo para a inscrición estará aberto desde as 8.00 horas do día natural seguinte ao da publicación desta resolución no <em>Diario Oficial de Galicia</em> ata as 23.55 horas do día 13 de decembro de 2018.</p>
    <p>Poderase obter calquera outra información, desde as 8.30 horas ata as 14.30 horas, nos teléfonos 981 54 62 41 e 981 54 62 39.</p>
    <p>Sétima. <em>Criterios de admisión</em></p>
    <p>A orde de admisión virá determinada pola data e a hora de presentación das solicitudes, e daráselle preferencia ao persoal empregado público das universidades do Sistema universitario de Galicia, en situación de servizo activo ou asimilada, tal como se establece no punto 3 desta resolución.</p>
    <p>Oitava. <em>Publicación da listaxe de persoas seleccionadas e prazo de presentación de alegacións</em></p>
    <p>1. Na epígrafe deste curso monográfico da páxina web da EGAP (https://egap.xunta.gal/) publicarase a listaxe de persoas seleccionadas, así como tamén un número adecuado de reservas no caso de que o número de solicitudes recibidas sexa superior ao número de prazas.</p>
    <p>O prazo de presentación de alegacións será de dous días naturais contados desde a súa publicación.</p>
    <p>2. Transcorrido o prazo de alegacións, publicarase na epígrafe deste curso da páxina web da EGAP (https://egap.xunta.gal/) a listaxe definitiva de persoas admitidas nesta actividade.</p>
    <p>Novena. <em>Cambios ou substitucións na selección, renuncia e asistencia</em></p>
    <p>1. En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte das persoas responsables dos centros directivos.</p>
    <p>– Por outras causas xustificadas documentalmente.</p>
    <p>b) A renuncia deberá ser comunicada á Escola Galega de Administración Pública, antes do comezo da actividade formativa, achegando un correo electrónico a<br>novas.egap@xunta.gal, sen prexuízo do disposto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE do 2 de outubro). Na páxina web da Escola estará dispoñible un modelo de renuncia.</p>
    <p>c) As persoas que incumpran o previsto nas alíneas a) e b) pasarán ao final das listas de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. A asistencia e a puntualidade:</p>
    <p>a) Son obrigatorias a asistencia ás sesións da actividade formativa e a puntualidade.</p>
    <p>b) Durante a actividade formativa realizaranse controis de asistencia e puntualidade.</p>
    <p>c) As faltas de asistencia:</p>
    <p>c.1) Non poden superar en ningún caso o 10 % das horas lectivas presenciais. En todo caso, as faltas de asistencia deberanse xustificar documentalmente ante as persoas responsables da actividade formativa, nun prazo máximo de dez (10) días contados a partir do día da finalización desta actividade. As persoas que incumpran o especificado anteriormente perderán o dereito ao certificado de participación na actividade formativa.</p>
    <p>c.2) Aquelas persoas cuxas faltas de asistencia superen o 50 % das horas lectivas pasarán ao final das listas de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Décima. <em>Modificacións</em></p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento desta actividade, así como a facultade de cancelala se o escaso número de solicitudes non xustifica a súa realización.</p>
    <p>Décimo primeira. <em>Certificado electrónico de asistencia</em></p>
    <p>Ao final do curso monográfico emitirase un certificado electrónico de asistencia, descargable desde a área de matrícula (https://egap.xunta.gal/matricula), a aquelas persoas inscritas cuxa asistencia sexa igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización desta actividade, así como un código de verificación electrónica (CVE) para contrastar a súa autenticidade.</p>
    <p>Santiago de Compostela, 27 de novembro de 2018</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

