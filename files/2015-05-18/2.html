---
date: '2015-05-18'
id: G0164-080515-0001
page: 19144
number: 91
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 4 de maio de 2015 pola que se convocan os premios fin de carreira da
  Comunidade Autónoma de Galicia para o alumnado que rematou os seus estudos
  universitarios no ano 2014 nas universidades do Sistema universitario de
  Galicia.
range: Orde
url: >-
  https://www.xunta.gal/dog/Publicados/2015/20150518/AnuncioG0164-080515-0001_gl.html
---
<p>O Estatuto de autonomía de Galicia, no seu artigo 31, establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
    <p>A Lei 6/2013, do 13 de xuño, do Sistema universitario de Galicia, regula o dito sistema, con respecto á autonomía universitaria, no marco do Sistema universitario español e do Espazo Europeo de Educación Superior.</p>
    <p>No artigo 108.1 da referida lei establécese que, sen prexuízo das competencias do Estado, a Xunta de Galicia articulará unha política en materia de axudas e bolsas ao estudo e á investigación, mediante convocatorias anuais, para garantir que todo o estudantado que cumpra as condicións para cursar estudos universitarios con aproveitamento poida acceder, en condicións de igualdade, aos estudos universitarios e poida desenvolvelos sen ser excluído por razóns económicas.</p>
    <p>No ámbito da súa competencia, a Consellería de Cultura, Educación e Ordenación Universitaria, a través da Secretaría Xeral de Universidades, desenvolve anualmente diversas liñas de axuda ao alumnado de ensino universitario encamiñadas a favorecer a calidade, a competencia, a igualdade de oportunidades e a excelencia no rendemento académico.</p>
    <p>A promoción, desenvolvemento e mellora da calidade do Sistema universitario de Galicia implica tamén apreciar e incentivar a excelencia académica dos seus estudantes como aposta de futuro do noso país. Esa implicación é a que leva á Consellería de Cultura, Educación e Ordenación Universitaria a seguir recoñecendo o esforzo, traballo e dedicación do alumnado que remata os estudos universitarios cunha excelente traxectoria académica, convocando cada ano os premios fin de carreira.</p>
    <p>Esta convocatoria axústase ao disposto na Lei 9/2007, do 13 de xuño, de subvencións de Galicia, e, en concreto, no relativo aos principios de obxectividade, concorrencia e publicidade na concesión de axudas e subvencións e no establecido no Decreto 11/2009, do 8 de xaneiro, polo que se aproba o Regulamento da Lei 9/2007, e ás disposicións aplicables da Lei 38/2003, do 17 de novembro, xeral de subvencións, á Lei 4/2006, do 30 de xuño, de transparencia e de boas prácticas na Administración pública galega, e ao Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006.</p>
    <p>Na súa virtude, e no uso das atribucións que me foron concedidas,</p>
    <h2>DISPOÑO:</h2>
    <p>Artigo 1. Obxecto</p>
    <p>1. O obxecto desta orde é galardoar os/as estudantes do Sistema universitario de Galicia que remataron brillantemente os seus estudos cun recoñecemento de carácter oficial que ao mesmo tempo comporte unha dotación económica.</p>
    <p>2. Os premios fin de carreira convócanse en réxime de concorrencia competitiva e están destinados aos/ás alumnos/as que, contando co mellor expediente académico de entre as persoas solicitantes, rematasen os estudos universitarios conducentes á obtención dos títulos de graduado, licenciado, enxeñeiro, arquitecto, diplomado, mestre, enxeñeiro técnico ou arquitecto técnico, no curso académico 2013/14 nas universidades do Sistema universitario de Galicia.</p>
    <p>Artigo 2. Orzamento</p>
    <p>A Consellería de Cultura, Educación e Ordenación Universitaria financiará estes premios con cargo á aplicación orzamentaria 09.40.422C.480.0 dos orzamentos xerais da Comunidade Autónoma de Galicia para o ano 2015, cunha contía global de 187.500 euros, sen prexuízo de poder ser incrementados de acordo coas dispoñibilidades orzamentarias da consellería, de conformidade cos supostos previstos na Lei 9/2007, do 13 de xuño, de subvencións de Galicia, e no Decreto 11/2009, do 8 de xaneiro, polo que se aproba o Regulamento da Lei 9/2007.</p>
    <p>Artigo 3. Período e dotación do premio</p>
    <p>1. Para os efectos desta orde, entenderase por curso académico o período comprendido entre o 1 de setembro de 2013 e o 30 de setembro de 2014.</p>
    <p>2. Os/as premiados/as recibirán unha dotación económica dun máximo de 2.500 euros e un diploma acreditativo desta distinción.</p>
    <p>Artigo 4. Requisitos dos/das solicitantes</p>
    <p>Poderá solicitar estas axudas o alumnado universitario que cumpra os seguintes requisitos:</p>
    <p>a) Teren cursado integramente os estudos da titulación universitaria pola que opta ao premio nas universidades do Sistema universitario de Galicia.</p>
    <p>b) Teren unha puntuación media no seu expediente académico igual ou superior a 8,50 puntos, para os/as alumnos/as das ramas de coñecemento de Artes e Humanidades, Ciencias Sociais e Xurídicas, Ciencias e Ciencias da Saúde; e 7,50 puntos, para os/as alumnos/as da rama de Enxeñaría e Arquitectura.</p>
    <p>c) En ningún caso o primeiro ciclo dunha titulación das previstas na Lei de reforma universitaria (LRU) poderá servir de base para a concesión de máis dun premio fin de carreira.</p>
    <p>d) Aqueles/as alumnos/as que xa obtiveron un premio fin de carreira da Comunidade Autónoma en anteriores convocatorias non poderán obtelo de novo.</p>
    <p>Artigo 5. Forma e prazo de presentación de solicitudes e documentación que hai que presentar</p>
    <p>1. As solicitudes deberán presentarse preferiblemente por vía electrónica a través do formulario normalizado ED415A dispoñible na sede electrónica da Xunta de Galicia, https://sede.xunta.es, de acordo co establecido nos artigos 27 da Lei 11/2007, do 22 de xuño, de acceso electrónico dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede da Xunta de Galicia.</p>
    <p>Opcionalmente, tamén se poderán presentar as solicitudes en soporte papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>Para dúbidas relacionadas con dificultades técnicas ou no caso de necesidade de máis información durante o proceso de obtención dos formularios e da súa presentación por vía electrónica, as persoas interesadas poderán facer as súas consultas no teléfono de información 012 ou no enderezo electrónico 012@xunta.es .</p>
    <p>Se as dúbidas están relacionadas coa presente convocatoria, poderán facer as súas consultas no enderezo electrónico orientacion.sug@edu.xunta.es .</p>
    <p>2. A documentación complementaria poderá presentarse electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante ou representante. A Administración poderá requirir a exhibición do documento orixinal para o cotexo da copia electrónica presentada segundo o disposto nos artigos 35.2 da Lei 11/2007, do 22 de xuño, de acceso electrónico dos cidadáns aos servizos públicos, e 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>A documentación complementaria tamén poderá presentarse en formato papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>As copias dos documentos gozarán da mesma validez e eficacia que os seus orixinais sempre que exista constancia de que son auténticas.</p>
    <p>3. O prazo de presentación de solicitudes será dun mes, contado desde o día seguinte ao da publicación desta convocatoria no <em>Diario Oficial de Galicia</em>. Entenderase como último día do prazo o correspondente ao mesmo ordinal do día da publicación. Se o último día de prazo for inhábil, entenderase prorrogado ao primeiro día hábil seguinte e, se no mes do vencemento non houber día equivalente ao inicial do cómputo, entenderase que o prazo expira o último do mes.</p>
    <p>4. Xunto coa solicitude (anexo I, modelo normalizado ED415A), deberá achegar:</p>
    <p>a) Copia do DNI ou do NIE cando o/a solicitante non autorice a Consellería de Cultura, Educación e Ordenación Universitaria para consultar os seus datos no Sistema de verificación de datos do Ministerio de Facenda e Administracións Públicas.</p>
    <p>b) Copia da certificación académica oficial completa emitida pola universidade correspondente, na cal se fará constar a nota media do expediente académico, obtida de acordo cos parámetros reflectidos no protocolo de colaboración subscrito o 27 de xuño de 2011 entre a Consellería de Educación e Ordenación Universitaria e as universidades de Santiago de Compostela, A Coruña e Vigo para a valoración dos expedientes académicos, cuxa publicación no DOG foi acordada pola Resolución da Secretaría Xeral Técnica da Consellería de Educación e Ordenación Universitaria do 15 de setembro de 2011 (DOG do 30 de setembro).</p>
    <p>Os/as alumnos/as que cursaron estudos de segundo ciclo (licenciatura, arquitectura e enxeñaría) por accederen desde unha titulación de primeiro ciclo ou desde o primeiro ciclo doutra titulación, deberán enviar ademais unha copia da certificación académica oficial relativa ao primeiro ciclo realizado. Igualmente, os/as alumnos/as que cursaron estudos oficiais de grao por accederen desde unha titulación de primeiro ciclo ou primeiro e segundo ciclo, deberán presentar unha copia da certificación académica oficial completa na que se inclúa o recoñecemento dos créditos das materias cursadas nestes.</p>
    <p>c) Copia do título universitario oficial español ou documento que legalmente o substitúa no caso de non autorizar a súa consulta.</p>
    <p>5. A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 6. Instrución do procedemento e exposición de listaxes provisionais para emenda de solicitudes e documentación</p>
    <p>1. A Secretaría Xeral de Universidades, rematado o prazo de presentación de solicitudes e unha vez examinadas estas e a documentación presentada polas persoas solicitantes, exporá as listaxes provisionais de solicitudes admitidas e as excluídas, sinalando os motivos de exclusión, nos taboleiros de anuncios da Consellería de Cultura, Educación e Ordenación Universitaria, nas súas xefaturas territoriais e nas vicerreitorías de estudantes das tres universidades galegas. Así mesmo, poderán ser consultadas no portal educativo da Consellería de Cultura, Educación e Ordenación Universitaria: www.edu.xunta.es/ na epígrafe de Ensinanza/Universidade.</p>
    <p>2. As persoas interesadas disporán dun prazo de reclamación de dez (10) días e, durante ese prazo, poderán emendar erros e a falta de documentación ante a Secretaría Xeral de Universidades, achegando, se é o caso, a documentación necesaria. Transcorrido este prazo sen que se emenden os erros ou se achegue a documentación preceptiva, considerarase que o/a interesado/a desiste da súa petición, nos termos e condicións establecidos no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 7. Comisión avaliadora</p>
    <p>1. A comisión avaliadora estará integrada polos seguintes membros:</p>
    <p>Presidente/a: o titular da Secretaría Xeral de Universidades ou a persoa en quen delegue.</p>
    <p>Vogais: dous/dúas representantes da Secretaría Xeral de Universidades.</p>
    <p>Secretaria: a xefa do Servizo de Apoio e Orientación aos Estudantes Universitarios, que actuará con voz e voto.</p>
    <p>2. A comisión avaliadora, para o exercicio das súas funcións, poderá contar co asesoramento de expertos/as na materia obxecto da convocatoria.</p>
    <p>3. Se por calquera causa, no momento en que a comisión avaliadora teña que examinar as solicitudes, algún/algunha dos/as compoñentes non pode asistir, será substituído/a pola persoa que para o efecto se nomee. Este nomeamento deberá recaer noutra persoa da Secretaría Xeral de Universidades.</p>
    <p>Artigo 8. Criterios de avaliación</p>
    <p>1. A selección das solicitudes que cumpran os requisitos establecidos na convocatoria será realizada pola comisión avaliadora atendendo ao expediente académico coa cualificación da nota media máis alta obtida polo/a alumno/a en cada unha das distintas titulacións recollidas na LRU (licenciatura, enxeñaría, arquitectura, diplomatura, mestre, enxeñaría técnica ou arquitectura técnica), ou as titulacións de grao implantadas no Sistema universitario de Galicia segundo a táboa incluída nesta orde.</p>
    <p>2. No caso de que unha titulación de grao compita con máis dunha titulación LRU, ou unha titulación LRU compita con máis dunha titulación de grao, quedará sen premio a titulación coa nota media máis baixa.</p>
    <p>3. A nota media calcularase de acordo cos parámetros reflectidos no protocolo de colaboración subscrito o 27 de xuño de 2011 entre a Consellería de Educación e Ordenación Universitaria e as universidades de Santiago de Compostela, A Coruña e Vigo para a valoración dos expedientes académicos, cuxa publicación no DOG foi acordada pola Resolución da Secretaría Xeral Técnica da Consellería de Educación e Ordenación Universitaria do 15 de setembro de 2011 (DOG do 30 de setembro).</p>
    <p>4. En caso de empate na nota media do expediente académico entre varias persoas solicitantes, procederase ao desempate de acordo coa seguinte orde de prelación:</p>
    <p>1ª Menor número de suspensos.</p>
    <p>2ª Maior número de matrículas de honra.</p>
    <p>3ª Maior número de sobresalientes.</p>
    <p>4ª Maior número de notables.</p>
    <p>Artigo 9. Proposta de resolución</p>
    <p>Unha vez efectuada a selección, a comisión avaliadora elevará, a través da Secretaría Xeral de Universidades, un informe-proposta ao conselleiro de Cultura, Educación e Ordenación Universitaria para a adxudicación dos premios mediante a correspondente resolución.</p>
    <p>Artigo 10. Resolución</p>
    <p>1. A resolución terá o seguinte contido:</p>
    <p>a) Listaxe de beneficiarios/as dos premios e a contía destes.</p>
    <p>b) Listaxe das persoas que non obtiveron premio.</p>
    <p>2. Para os efectos establecidos no artigo 23.4 da Lei 9/2007, do 13 de xuño, de subvencións de Galicia, o prazo máximo para resolver as solicitudes correspondentes ás accións especificadas nesta orde será de cinco meses, e comezará a contar desde o día seguinte á data de remate do prazo de presentación de solicitudes. Transcorrido este prazo sen que recaia resolución expresa, os/as interesados/as poderán entender desestimadas as súas solicitudes por silencio administrativo.</p>
    <p>3. A resolución de concesión dos premios publicarase no <em>Diario Oficial de Galicia</em> e na páxina web da Consellería de Cultura, Educación e Ordenación Universitaria (http://www.edu.xunta.es) pola que se entenderán notificados para todos os efectos os solicitantes, de conformidade co artigo 58 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>4. Contra esta resolución, que esgota a vía administrativa, as persoas afectadas poderán interpoñer recurso potestativo de reposición ante o conselleiro de Cultura, Educación e Ordenación Universitaria no prazo dun mes contado a partir do día seguinte ao da publicación da resolución no DOG, segundo o disposto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, ou ben directamente o recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Artigo 11. Pagamento</p>
    <p>O aboamento dos premios farase efectivo mediante libramento único e directo na conta bancaria indicada polo/a beneficiario/a.</p>
    <p>Artigo 12. Obrigas dos/as beneficiarios/as</p>
    <p>A presentación da solicitude implica a aceptación das bases desta convocatoria e a obriga de:</p>
    <p>1. Facilitar toda a información que lles sexa requirida pola Consellería de Cultura, Educación e Ordenación Universitaria, así como da Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino das axudas, segundo dispón o artigo 14.1.k) da Lei 9/2007, do 13 de xuño, de subvencións de Galicia.</p>
    <p>2. Acreditar mediante certificación que se está ao día no cumprimento das súas obrigas tributarias e fronte á Seguridade Social e que non ten pendente de pagamento ningunha outra débeda coa Administración pública da Comunidade Autónoma. Esta certificación poderá ser substituída pola declaración responsable que figura dentro do anexo I desta orde, segundo se regula no artigo 11 do Regulamento da Lei 9/2007.</p>
    <p>Artigo 13. Compatibilidade, modificación e reintegro dos premios</p>
    <p>1. Estes premios son compatibles con outros premios, bolsas e axudas para a mesma finalidade procedentes de calquera outra Administración ou de entes públicos ou privados, nacionais, da Unión Europea ou de organismos internacionais.</p>
    <p>2. O incumprimento total ou parcial de calquera das condicións establecidas nesta orde constituirá causa determinante de revogación do premio e do seu reintegro, total ou parcial, polo/a beneficiario/a, segundo o disposto no artigo 33 da Lei 9/2007, do 13 de xuño, de subvencións de Galicia.</p>
    <p>3. A obtención do premio falseando as condicións requiridas ou ocultando aquelas que impedirían a súa concesión constituirá causa determinante de revogación do premio e do seu reintegro polo/a beneficiario/a, segundo o disposto no artigo 33 da Lei 9/2007, do 13 de xuño, de subvencións de Galicia, e logo da tramitación establecida no artigo 77 e seguintes do Regulamento da Lei 9/2007, aprobado polo Decreto 11/2009, do 9 de xaneiro.</p>
    <p>Artigo 14. Consentimentos e autorizacións</p>
    <p>1. A tramitación do procedemento require a incorporación de datos en poder das administracións públicas. Polo tanto, os modelos de solicitude incluirán autorizacións expresas ao órgano xestor para realizar as comprobacións oportunas que acrediten a veracidade dos datos. No caso de que non se autorice o órgano xestor para realizar esta operación, deberán achegarse os documentos comprobantes dos datos, nos termos exixidos polas normas reguladoras do procedemento.</p>
    <p>2. De conformidade co artigo 13.4 da Lei 4/2006, do 30 de xuño, de transparencia e de boas prácticas na Administración pública galega, e co previsto no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006, a consellería publicará na súa páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, puidesen impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>Artigo 15. Datos de carácter persoal</p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autoricen as persoas interesadas mediante a presentación das solicitudes, serán incluídos nun ficheiro denominado «Relacións administrativas coa cidadanía e entidades», cuxo obxecto é xestionar o presente procedemento, así como para informar as persoas interesadas sobre o seu desenvolvemento. O órgano responsable deste ficheiro é a Secretaría Xeral Técnica da Consellería de Cultura, Educación e Ordenación Universitaria. Os dereitos de acceso, rectificación, cancelación e oposición poderanse exercer ante a Secretaría Xeral Técnica da Consellería de Cultura, Educación e Ordenación Universitaria, mediante o envío dunha comunicación ao seguinte enderezo: Edificio Administrativo San Caetano, s/n, 15781 Santiago de Compostela, ou a través dun correo electrónico a sxu@edu.xunta.es .</p>
    <p>Disposición adicional primeira. Réxime sancionador</p>
    <p>As persoas beneficiarias dos premios quedan suxeitas ao réxime de infraccións e sancións previsto para esta materia no título IV da Lei 9/2007, do 13 de xuño, de subvencións de Galicia.</p>
    <p>Disposición adicional segunda. Impugnación da orde</p>
    <p>Esta orde poderá ser impugnada mediante recurso potestativo de reposición ante o conselleiro de Cultura, Educación e Ordenación Universitaria no prazo dun mes contado a partir do día seguinte ao da súa publicación no DOG, segundo o disposto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, ou ben directamente mediante recurso contencioso-administrativo, ante a Sala do Contencioso-Administrativo do Tribunal Superior de Xustiza de Galicia, no prazo de dous (2) meses de acordo co establecido no artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Disposición derradeira primeira. Habilitación para o desenvolvemento normativo</p>
    <p>Facúltase ao titular da Secretaría Xeral de Universidades para ditar, dentro das súas competencias, as resolucións precisas para o desenvolvemento desta orde.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 4 de maio de 2015</p>
    <footer><p>Román Rodríguez González<br>Conselleiro de Cultura, Educación e Ordenación Universitaria</p></footer>
    <p>Táboa de titulacións</p>
    <table>
     <thead>
      <tr>
       <td>Grao</td>
       <td>Titulacións LRU</td>
       <td></td>
      </tr>
     </thead>
     <tbody>
      <tr>
       <td>En Administración e Dirección de Empresas</td>
       <td>Licenciatura en Administración e Dirección de Empresas</td>
       <td></td>
      </tr>
      <tr>
       <td>En Arquitectura</td>
       <td>Arquitectura</td>
       <td></td>
      </tr>
      <tr>
       <td>En Arquitectura Naval</td>
       <td>Enxeñaría Técnica Naval, esp. en Estruturas Mariñas</td>
       <td></td>
      </tr>
      <tr>
       <td>En Arquitectura Técnica</td>
       <td>Arquitectura Técnica</td>
       <td></td>
      </tr>
      <tr>
       <td>En Belas Artes</td>
       <td>Licenciatura en Belas Artes</td>
       <td></td>
      </tr>
      <tr>
       <td>En Bioloxía</td>
       <td>Licenciatura en Bioloxía</td>
       <td></td>
      </tr>
      <tr>
       <td>En Ciencia e Tecnoloxía dos Alimentos</td>
       <td></td>
       <td></td>
      </tr>
      <tr>
       <td>En Ciencia Política e da Administración</td>
       <td>Licenciatura en Ciencias Políticas e da Administración</td>
       <td></td>
      </tr>
      <tr>
       <td>En Ciencias Ambientais</td>
       <td></td>
       <td></td>
      </tr>
      <tr>
       <td>En Ciencias da Actividade Física e do Deporte</td>
       <td>Licenciatura en Ciencias da Actividade Física e do Deporte</td>
       <td></td>
      </tr>
      <tr>
       <td>En Ciencias da Cultura e Difusión Cultural</td>
       <td rowspan="2">Licenciatura en Humanidades</td>
       <td></td>
      </tr>
      <tr>
       <td>En Humanidades</td>
       <td></td>
      </tr>
      <tr>
       <td>En Ciencias do Mar</td>
       <td>Licenciatura en Ciencias do Mar</td>
       <td></td>
      </tr>
      <tr>
       <td>En Ciencias Empresariais</td>
       <td>Diplomatura en Ciencias Empresariais</td>
       <td></td>
      </tr>
      <tr>
       <td>En Comercio</td>
       <td></td>
       <td></td>
      </tr>
      <tr>
       <td>En Comunicación Audiovisual</td>
       <td>Licenciatura en Comunicación Audiovisual</td>
       <td></td>
      </tr>
      <tr>
       <td>En Consultoría e Xestión da Información</td>
       <td></td>
       <td></td>
      </tr>
      <tr>
       <td>En Dereito</td>
       <td>Licenciatura en Dereito</td>
       <td></td>
      </tr>
      <tr>
       <td>En Dirección e Xestión Pública</td>
       <td>Diplomatura en Xestión e Administración Pública</td>
       <td></td>
      </tr>
      <tr>
       <td>En Economía</td>
       <td>Licenciatura en Economía</td>
       <td></td>
      </tr>
      <tr>
       <td>En Educación Infantil</td>
       <td>Mestre, especialidade de Educación Infantil</td>
       <td></td>
      </tr>
      <tr>
       <td rowspan="6">En Educación Primaria</td>
       <td>Mestre, especialidade de Educación Musical</td>
       <td></td>
      </tr>
      <tr>
       <td>Mestre, especialidade de Lingua Estranxeira</td>
       <td></td>
      </tr>
      <tr>
       <td>Mestre, especialidade de Educación Primaria</td>
       <td></td>
      </tr>
      <tr>
       <td>Mestre, especialidade de Educación Especial</td>
       <td></td>
      </tr>
      <tr>
       <td>Mestre, especialidade de Educación Física</td>
       <td></td>
      </tr>
      <tr>
       <td>Mestre, especialidade de Audición e Linguaxe</td>
       <td></td>
      </tr>
      <tr>
       <td>En Educación Social</td>
       <td>Diplomatura en Educación Social</td>
       <td></td>
      </tr>
      <tr>
       <td>En Enfermaría</td>
       <td>Diplomatura en Enfermaría</td>
       <td></td>
      </tr>
      <tr>
       <td>En Enxeñaría Agraria</td>
       <td rowspan="2">Enxeñaría Técnica Agrícola, esp. en Industrias Agrarias e Alimentarias</td>
       <td></td>
      </tr>
      <tr>
       <td>En Enxeñaría das Industrias Agroalimentarias</td>
       <td></td>
      </tr>
      <tr>
       <td>En Enxeñaría Civil</td>
       <td>Enxeñaría Técnica de Obras Públicas, esp. en Transportes e Servizos Urbanos</td>
       <td>*</td>
      </tr>
      <tr>
       <td rowspan="3">En Enxeñaría Agrícola e do Medio Rural</td>
       <td>Enxeñaría Técnica Agrícola, esp. en Mecanización e Construcións Rurais</td>
       <td></td>
      </tr>
      <tr>
       <td>Enxeñaría Técnica Agrícola, esp. Explotacións Agropecuarias</td>
       <td></td>
      </tr>
      <tr>
       <td>Enxeñaría Técnica Agrícola, esp. Hortofruticultura e Xardinaría</td>
       <td></td>
      </tr>
      <tr>
       <td>En Enxeñaría da Enerxía</td>
       <td></td>
       <td></td>
      </tr>
      <tr>
       <td>En Enxeñaría de Obras Públicas</td>
       <td>Enxeñaría Técnica de Obras Públicas, esp. en Construcións Civís</td>
       <td></td>
      </tr>
      <tr>
       <td>En Enxeñaría de Procesos Químicos Industriais</td>
       <td rowspan="2">Enxeñaría Técnica Industrial, esp. en Química Industrial</td>
       <td></td>
      </tr>
      <tr>
       <td>En Enxeñaría en Química Industrial</td>
       <td></td>
      </tr>
      <tr>
       <td rowspan="2">En Enxeñaría de Tecnoloxías de Telecomunicación</td>
       <td>Enxeñaría Técnica de Telecomunicación, esp. en Sistemas de Telecomunicación</td>
       <td></td>
      </tr>
      <tr>
       <td>Enxeñaría Técnica de Telecomunicación, esp. en Son e Imaxe</td>
       <td></td>
      </tr>
      <tr>
       <td>En Enxeñaría dos Recursos Mineiros e Enerxéticos</td>
       <td></td>
       <td></td>
      </tr>
      <tr>
       <td>En Enxeñaría Eléctrica</td>
       <td>Enxeñaría Técnica Industrial, esp. en Electricidade</td>
       <td></td>
      </tr>
      <tr>
       <td>En Enxeñaría en Deseño Industrial e Desenvolvemento do Produto</td>
       <td>Enxeñaría Técnica en Deseño Industrial</td>
       <td></td>
      </tr>
      <tr>
       <td>En Enxeñaría en Electrónica Industrial e Automática</td>
       <td>Enxeñaría Técnica Industrial, esp. en Electrónica Industrial</td>
       <td></td>
      </tr>
      <tr>
       <td>En Enxeñaría en Organización Industrial</td>
       <td></td>
       <td></td>
      </tr>
      <tr>
       <td>En Enxeñaría en Propulsión e Servizos do Buque</td>
       <td>Enxeñaría Técnica, esp. en Propulsión e Servizos do Buque</td>
       <td></td>
      </tr>
      <tr>
       <td>En Enxeñaría en Tecnoloxías Industriais</td>
       <td></td>
       <td></td>
      </tr>
      <tr>
       <td>En Enxeñaría Forestal</td>
       <td rowspan="2">Enxeñaría Técnica Forestal, esp. en Industrias Forestais</td>
       <td></td>
      </tr>
      <tr>
       <td>En Enxeñaría Forestal e do Medio Natural</td>
       <td></td>
      </tr>
      <tr>
       <td>En Enxeñaría en Xeomática e Topografía</td>
       <td>Enxeñaría Técnica en Topografía</td>
       <td></td>
      </tr>
      <tr>
       <td>En Enxeñaría Mariña</td>
       <td>Diplomatura en Máquinas Navais</td>
       <td></td>
      </tr>
      <tr>
       <td rowspan="2">En Enxeñaría Informática</td>
       <td>Enxeñaría Técnica en Informática de Xestión</td>
       <td></td>
      </tr>
      <tr>
       <td>Enxeñaría Técnica en Informática de Sistemas</td>
       <td></td>
      </tr>
      <tr>
       <td>En Enxeñaría Mecánica</td>
       <td>Enxeñaría Técnica Industrial, esp. en Mecánica</td>
       <td></td>
      </tr>
      <tr>
       <td>En Enxeñaría Náutica e de Transporte Marítimo</td>
       <td>Diplomatura en Navegación Marítima</td>
       <td></td>
      </tr>
      <tr>
       <td>En Enxeñaría Química</td>
       <td></td>
       <td></td>
      </tr>
      <tr>
       <td>En Lingua e Literatura Españolas</td>
       <td rowspan="2">Licenciatura en Filoloxía Hispánica</td>
       <td></td>
      </tr>
      <tr>
       <td>En Español: Estudos Lingüísticos e Literarios</td>
       <td></td>
      </tr>
      <tr>
       <td>En Farmacia</td>
       <td>Licenciatura en Farmacia</td>
       <td></td>
      </tr>
      <tr>
       <td>En Estudos de Galego e Español</td>
       <td rowspan="3">Licenciatura en Filoloxía Galega</td>
       <td></td>
      </tr>
      <tr>
       <td>En Galego e Portugués: Estudos Lingüísticos e Literarios</td>
       <td></td>
      </tr>
      <tr>
       <td>En Lingua e Literatura Galegas</td>
       <td></td>
      </tr>
      <tr>
       <td>En Filoloxía Clásica</td>
       <td>Licenciatura en Filoloxía Clásica</td>
       <td></td>
      </tr>
      <tr>
       <td>En Filosofía</td>
       <td>Licenciatura en Filosofía</td>
       <td></td>
      </tr>
      <tr>
       <td>En Física</td>
       <td>Licenciatura en Física</td>
       <td></td>
      </tr>
      <tr>
       <td>En Fisioterapia</td>
       <td>Diplomatura en Fisioterapia</td>
       <td></td>
      </tr>
      <tr>
       <td>En Historia</td>
       <td rowspan="2">Licenciatura en Historia</td>
       <td></td>
      </tr>
      <tr>
       <td>En Xeografía e Historia</td>
       <td></td>
      </tr>
      <tr>
       <td>En Historia da Arte</td>
       <td>Licenciatura en Historia da Arte</td>
       <td></td>
      </tr>
      <tr>
       <td>En Información e Documentación</td>
       <td>Diplomatura en Biblioteconomía e Documentación</td>
       <td></td>
      </tr>
      <tr>
       <td>En Inglés: Estudos Lingüísticos e Literarios</td>
       <td rowspan="3">Licenciatura en Filoloxía Inglesa</td>
       <td></td>
      </tr>
      <tr>
       <td>En Linguas Estranxeiras</td>
       <td></td>
      </tr>
      <tr>
       <td>En Lingua e Literatura Inglesas</td>
       <td></td>
      </tr>
      <tr>
       <td>En Matemáticas</td>
       <td>Licenciatura en Matemáticas</td>
       <td></td>
      </tr>
      <tr>
       <td rowspan="5">En Lingua e Literatura Modernas</td>
       <td>Licenciatura en Filoloxía Alemá</td>
       <td></td>
      </tr>
      <tr>
       <td>Licenciatura en Filoloxía Francesa</td>
       <td></td>
      </tr>
      <tr>
       <td>Licenciatura en Filoloxía Italiana</td>
       <td></td>
      </tr>
      <tr>
       <td>Licenciatura en Filoloxía Portuguesa</td>
       <td></td>
      </tr>
      <tr>
       <td>Licenciatura en Filoloxía Románica</td>
       <td></td>
      </tr>
      <tr>
       <td>En Logopedia</td>
       <td>Diplomatura en Logopedia</td>
       <td></td>
      </tr>
      <tr>
       <td>En Medicina</td>
       <td>Licenciatura en Medicina</td>
       <td></td>
      </tr>
      <tr>
       <td>En Nutrición Humana e Dietética</td>
       <td></td>
       <td></td>
      </tr>
      <tr>
       <td>En Odontoloxía</td>
       <td>Licenciatura en Odontoloxía</td>
       <td></td>
      </tr>
      <tr>
       <td>En Óptica e Optometría</td>
       <td>Diplomatura en Óptica e Optometría</td>
       <td></td>
      </tr>
      <tr>
       <td>En Pedagoxía</td>
       <td>Licenciatura en Pedagoxía</td>
       <td></td>
      </tr>
      <tr>
       <td>En Podoloxía</td>
       <td>Diplomatura en Podoloxía</td>
       <td></td>
      </tr>
      <tr>
       <td>En Psicoloxía</td>
       <td>Licenciatura en Psicoloxía</td>
       <td></td>
      </tr>
      <tr>
       <td>En Publicidade e Relacións Públicas</td>
       <td>Licenciatura en Publicidade e Relacións Públicas</td>
       <td></td>
      </tr>
      <tr>
       <td>En Química</td>
       <td>Licenciatura en Química</td>
       <td></td>
      </tr>
      <tr>
       <td>En Relacións Laborais e Recursos Humanos</td>
       <td>Diplomatura en Relacións Laborais</td>
       <td></td>
      </tr>
      <tr>
       <td>En Socioloxía</td>
       <td>Licenciatura en Socioloxía</td>
       <td></td>
      </tr>
      <tr>
       <td>En Tecnoloxía de Enxeñaría Civil</td>
       <td></td>
       <td></td>
      </tr>
      <tr>
       <td>En Terapia Ocupacional</td>
       <td>Diplomatura en Terapia Ocupacional</td>
       <td>*</td>
      </tr>
      <tr>
       <td>En Traballo Social</td>
       <td>Diplomatura en Traballo Social</td>
       <td></td>
      </tr>
      <tr>
       <td>En Tradución e Interpretación</td>
       <td>Licenciatura en Tradución e Interpretación</td>
       <td></td>
      </tr>
      <tr>
       <td>En Turismo</td>
       <td>Diplomatura en Turismo</td>
       <td></td>
      </tr>
      <tr>
       <td>En Veterinaria</td>
       <td>Licenciatura en Veterinaria</td>
       <td></td>
      </tr>
      <tr>
       <td>En Xeografía e Ordenación do Territorio</td>
       <td>Licenciatura en Xeografía</td>
       <td></td>
      </tr>
      <tr>
       <td>En Xornalismo</td>
       <td>Licenciatura en Xornalismo</td>
       <td></td>
      </tr>
      <tr>
       <td rowspan="16"></td>
       <td>Enxeñaría Agrónoma</td>
       <td></td>
      </tr>
      <tr>
       <td>Enxeñaría de Camiños, Canais e Portos</td>
       <td></td>
      </tr>
      <tr>
       <td>Enxeñaría de Minas</td>
       <td></td>
      </tr>
      <tr>
       <td>Enxeñaría de Montes</td>
       <td></td>
      </tr>
      <tr>
       <td>Enxeñaría de Organización Industrial</td>
       <td></td>
      </tr>
      <tr>
       <td>Enxeñaría de Telecomunicación</td>
       <td></td>
      </tr>
      <tr>
       <td>Enxeñaría en Automática e Electrónica Industrial</td>
       <td></td>
      </tr>
      <tr>
       <td>Enxeñaría en Informática</td>
       <td></td>
      </tr>
      <tr>
       <td>Enxeñaría Industrial</td>
       <td></td>
      </tr>
      <tr>
       <td>Enxeñaría Naval e Oceánica</td>
       <td></td>
      </tr>
      <tr>
       <td>Enxeñaría Química</td>
       <td></td>
      </tr>
      <tr>
       <td>Enxeñaría en Ciencia e Tecnoloxía dos Alimentos</td>
       <td></td>
      </tr>
      <tr>
       <td>Licenciatura en Documentación</td>
       <td></td>
      </tr>
      <tr>
       <td>Licenciatura en Máquinas Navais</td>
       <td></td>
      </tr>
      <tr>
       <td>Licenciatura en Náutica e Transporte Marítimo</td>
       <td></td>
      </tr>
      <tr>
       <td>Licenciatura en Psicopedagoxía</td>
       <td></td>
      </tr>
     </tbody>
    </table>

