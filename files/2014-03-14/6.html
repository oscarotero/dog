---
date: '2014-03-14'
id: CA04-060314-0003
page: 11005
number: 51
agency: Consellería de Economía e Industria
section: III. Outras disposicións.
title: >-
  RESOLUCIÓN do 3 de marzo de 2014 pola que se declara de interese galego e se
  ordena a súa inscrición no Rexistro de Fundacións de Interese Galego da
  Fundación Knowcosters.
range: Resolución
url: >-
  https://www.xunta.gal/dog/Publicados/2014/20140314/AnuncioCA04-060314-0003_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación Knowcosters, dítase esta resolución baseada nos feitos e fundamentos de dereito que se expoñen a seguir:</p>
    <p>Feitos.</p>
    <p>1. Miguel Conde Lobato, presidente do Padroado da Fundación, formulou solicitude de clasificación e declaración de interese galego e inscrición no Rexistro de Fundacións de Interese Galego.</p>
    <p>2. A Fundación Knowcosters foi constituída en escritura pública outorgada na Coruña, o 29 de maio de 2013, ante o notario José Guillermo Rodicio Rodicio, co número de protocolo 706, pola entidade Grupo Bap-Conde, S.A., que actúa representada por Miguel Conde Lobato.</p>
    <p>Esta escritura foi complementada por outra, outorgada tamén na Coruña, o 9 de decembro de 2013, ante o mesmo notario, co número de protocolo 1562.</p>
    <p>3. A Fundación Knowcosters ten por obxecto, segundo establece o artigo 6 dos seus estatutos, promover melloras da sociedade a través do consumo, proporcionar ao consumidor información para que poida consumir como pensa e que este sexa consciente de que, cando consome, vota por un modelo social ou por outro.</p>
    <p>4. Na escritura de constitución constan os aspectos relativos á personalidade dos fundadores; a súa capacidade e vontade de constituír a fundación conforme os preceptos da Lei 12/2006, do 1 de decembro, de fundacións de interese galego.</p>
    <p>5. Nos estatutos da fundación consta a denominación e natureza, o domicilio, o obxecto e a finalidade, as regras para a aplicación das rendas aos fins fundacionais e para a determinación dos beneficios e a designación do padroado inicial.</p>
    <p>6. O Padroado inicial da fundación está formado por Miguel Conde Lobato como presidente, Isabel María Gómez Piñón como vicepresidenta e Arturo López Lago como secretario.</p>
    <p>7. A comisión integrada polos secretarios xerais de todas as consellerías elevoulle ao vicepresidente e conselleiro de Presidencia, Administracións Públicas e Xustiza proposta de clasificación como de interese social da Fundación Knowcosters, dado o seu obxecto e finalidade, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e de conformidade co establecido no artigo 51 do Decreto 14/2009, do 21 de xaneiro, polo que se aproba o Regulamento de fundacións de interese galego, e no artigo 7 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, o protectorado será exercido pola Consellería de Economía e Industria.</p>
    <p>8. De conformidade con dita proposta, por Orde da Vicepresidencia e da Consellería de Presidencia, Administracións Públicas e Xustiza do 22 de xaneiro de 2014 (DOG núm. 25, do 6 de febreiro), clasificouse como de interese social a Fundación Knowcosters e adscribiuse á Consellería de Economía e Industria para os efectos do exercicio das funcións do protectorado.</p>
    <p>Fundamentos de dereito.</p>
    <p>Primeiro. O artigo 34 da Constitución española recoñece o dereito de fundación para fins de interese xeral, e o artigo 27.26 do Estatuto de autonomía para Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, en relación co Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia, correspóndelle á Consellería de Economía e Industria a declaración de interese galego mediante resolución publicada no Diario Oficial de Galicia e a inscrición no Rexistro de Fundacións de Interese Galego da Fundación Knowcosters, así como o exercicio das funcións de protectorado e as demais que correspondan á Xunta de Galicia de conformidade co indicado no dito regulamento.</p>
    <p>Á vista do que antecede e tendo en consideración o establecido na Lei 12/2006, do 1 de decembro, de fundacións de interese galego; no Regulamento de fundacións de interese galego e no Regulamento do Rexistro de Fundacións de Interese Galego, aprobados polos decretos 14/2006 e 15/2009, do 21 de xaneiro, e nas demais normas de xeral e pertinente aplicación; en uso das competencias atribuídas polo Decreto 110/2013, do 4 de xullo, polo que se establece a estrutura orgánica da Consellería de Economía e Industria, </p>
    <h2>RESOLVO:</h2>
    <p>1. Declarar de interese galego a Fundación Knowcosters.</p>
    <p>2. Ordenar a súa inscrición no Rexistro de Fundacións de Interese Galego, sección da Consellería de Economía e Industria.</p>
    <p>3. Esta fundación queda sometida ao disposto na Lei 12/2006, do 1 de decembro, de fundacións de interese galego; no Regulamento de fundacións de interese galego, aprobado polo Decreto 14/2009, do 21 de xaneiro; no Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, así como na demais normativa que resulte de aplicación, onde se establecen especialmente as obrigas de dar publicidade suficiente dos seus obxectivos e actividades, ausencia de ánimo de lucro na prestación dos seus servizos, así como a presentación anual da documentación contable e plan de actuación ante o protectorado, que será exercicio pola Consellería de Economía e Industria.</p>
    <p>Contra esta resolución, que pon fin á vía administrativa, poderá interpoñerse recurso potestativo de reposición ante este mesmo órgano, no prazo dun mes contado desde o día seguinte ao da súa publicación, segundo o disposto na Lei 30/1992, do 26 de novembro, de réxime xurídico das administracións públicas e do procedemento administrativo común, ou ben recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, de conformidade co disposto na Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 3 de marzo de 2014</p>
    <footer><p>P.D. (Orde do 26.7.2013; DOG nº 154, do 13 de agosto)<br>Borja Verea Fraiz<br>Secretario xeral técnico da Consellería de Economía e Industria</p></footer>

