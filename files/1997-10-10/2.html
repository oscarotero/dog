---
date: '1997-10-10'
id: B402
page: 9868
number: 196
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 25 de setembro de 1997 pola que se fixan as contías máximas que
  aportará o Igape ás SGR radicadas en Galicia, en virtude do establecido na
  Orde do 27 de xuño de 1995, da Consellería de Economía e Facenda.
range: Orde
url: 'https://www.xunta.gal/dog/Publicados/1997/19971010/AnuncioB402_gl.html'
---
<p>Dentro dos fins do Igape atópanse os de:</p>
<p>-Fomenta-la prestación de servicios a empresas, especialmente ás pequenas e medianas, promovendo sociedades de servicios.</p>
<p>-Promover e establecer acordos de todo tipo con empresas, organismos, institucións, asociacións e expertos que poidan contribuír ó logro dos seus fins e funcións.</p>
<p>Nesta liña, a orde da Consellería de Economía e Facenda, do 27 de xuño de 1995, establece as achegas e axudas que o instituto destinará a apoia-las sociedades de garantía recíproca radicadas en Galicia.</p>
<p>O convenio subscrito no ano 1995 entre o Igape e as sociedades de garantía recíproca radicadas en Galicia ó abeiro do artigo 3.a) da dita orde dispón que as cantidades máximas anuais destinadas ás axudas a estas sociedades se establecerán anualmente mediante orde da Consellería de Economía e Facenda.</p>
<p>Polo exposto,</p>
<p>DISPOÑO:</p>
<p>Artigo 1º</p>
<p>O Igape destinará, dentro dos orzamentos que ten asignados para 1997, unha achega a tanto alzado que se fixa para este ano en 15 millóns de pesetas, como máximo, a cada SGR radicada en Galicia, cun límite máximo de 30 millóns de pesetas, destinados a incrementa-los seus fondos de provisións técnicas.</p>
<p>Artigo 2º</p>
<p>O máximo de achega das operacións indicadas no punto a) do artigo 3 da orde da Consellería de Economía e Facenda, do 27 de xuño de 1995, fíxase en 450 millóns de pesetas, non podendo superarse o límite de 225 millóns de pesetas por sociedade, agás que mediante resolución expresa do presidente do Igape así se estableza e sempre que, conxuntamente, non se supere o límite máximo indicado para o conxunto de sociedades.</p>
<p>Artigo 3º</p>
<p>Para que poidan ser operativas as operacións mencionadas no artigo anterior, será preciso que se ratifiquen os convenios asinados no ano 1995, engadíndolles unha addenda que conteña as limitacións definidas nesta orde.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 25 de setembro de 1997.</p>
<p>José Antonio Orza Fernández</p>
<p>Conselleiro de Economía e Facenda</p>
<p>7611</p>

