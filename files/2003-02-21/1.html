---
date: '2003-02-21'
id: 6A76
page: 2
number: 37
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: I. DISPOSICIÓNS XERAIS
title: >-
  Decreto 161/2003, do 13 de febreiro, polo que se modifica o Decreto 50/2002,
  do 14 de febreiro, polo que se establece a estructura orgánica da Consellería
  de Política Agroalimentaria e Desenvolvemento Rural e do Fondo Galego de
  Garantía Agraria.
range: Decreto
url: 'https://www.xunta.gal/dog/Publicados/2003/20030221/Anuncio6A76_gl.html'
---
<p>A disposición adicional quinta da Lei 7/2002, do 27 de decembro, de medidas fiscais e de réxime administrativo, modificou a denominación do Instituto Lácteo e Gandeiro de Galicia, organismo autónomo de carácter comercial e financeiro adscrito á Consellería de Política Agroalimentaria e Desenvolvemento Rural, que pasou a denominarse Fondo Galego de Garantía Agraria (Fogga).</p>
<p>Posteriormente, por Decreto 23/2003, do 20 de xaneiro, fixouse a estructura orgánica dos departamentos da Xunta de Galicia, polo que procede á súa vez modifica-la estructura orgánica da Consellería de Política Agroalimentaria e Desenvolvemento Rural, aprobada por Decreto 50/2002, do 14 de febreiro, en razón da atribución a esta das funcións relativas ó desenvolvemento comarcal, coa creación da nova Dirección Xeral de Planificación e Desenvolvemento Comarcal.</p>
<p>En consecuencia, por proposta do conselleiro de Política Agroalimentaria e Desenvolvemento Rural, co previo informe das consellerías da Presidencia, Relacións Institucionais e Administración Pública e Economía e Facenda e logo de deliberación do Consello da Xunta de Galicia na súa reunión do día trece de febreiro de dous mil tres,</p>
<p>DISPOÑO:</p>
<p>Artigo único.</p>
<p>Modifícase o Decreto 50/2002, do 14 de febreiro, polo que se establece a estructura orgánica da Consellería de Política Agroalimentaria e Desenvolvemento Rural e do Fondo Galego de Garantía Agraria, na forma que se reflicte nos seguintes puntos:</p>
<p>A) O artigo 1º terá a seguinte redacción:</p>
<p>«Artigo 1º</p>
<p>A Consellería de Política Agroalimentaria e Desenvolvemento Rural, baixo a superior dirección do titular do departamento, é o órgano da Administración autonómica encargado de propoñer e executa-las directrices xerais do goberno sobre a política agroalimentaria que engloba as competencias sobre agricultura, gandería, infraestructuras rurais e industrias agroalimentarias, de acordo co establecido na Constitución española e o Estatuto de autonomía de Galicia.</p>
<p>Correspóndenlle así mesmo as competencias en materia de desenvolvemento comarcal. Ademais, a través do ente público Axencia Galega de Desenvolvemento Rural exerce as funcións de fomento e coordinación do desenvolvemento do territorio rural galego».</p>
<p>B) O artigo 2º terá a seguinte redacción:</p>
<p>«Artigo 2º</p>
<p>1. Para o exercicio das súas funcións, a Consellería de Política Agroalimentaria e de Desenvolvemento Rural estructúrase nos seguintes órganos:</p>
<p>I. O conselleiro.</p>
<p>II. A Secretaría Xeral.</p>
<p>III. A Dirección Xeral de Infraestructuras Agrarias.</p>
<p>IV. A Dirección Xeral de Producción e Sanidade Agropecuaria.</p>
<p>V. A Dirección Xeral de Industrias e Promoción Agroalimentaria.</p>
<p>VI. A Dirección Xeral de Planificación e Desenvolvemento Comarcal.</p>
<p>2. Adscríbense á Consellería de Política Agroalimentaria e Desenvolvemento Rural as seguintes entidades:</p>
<p>-O organismo autónomo Fondo Galego de Garantía Agraria.</p>
<p>-O ente público Axencia Galega de Desenvolvemento Rural».</p>
<p>C) Engádese un novo artigo, o artigo 9 bis, englobado no punto VI, correspondente á Dirección Xeral de Planificación e Desenvolvemento Comarcal, que terá a seguinte redacción:</p>
<p>«VI. Dirección Xeral de Planificación e Desenvolvemento Comarcal.</p>
<p>Artigo 9º bis</p>
<p>Á Dirección Xeral de Planificación e Desenvolvemento Comarcal correspóndenlle as funcións de impulso na elaboración, coordinación e seguimento do Plan de Desenvolvemento Comarcal. Neste sentido, son tarefas específicas desta dirección xeral as seguintes:</p>
<p>a) A coordinación xeral do Plan de Desenvolvemento Comarcal.</p>
<p>b) A elaboración da proposta dos plans de desenvolvemento das comarcas.</p>
<p>c) A proposta de avaliación anual e o seguimento dos ditos plans.</p>
<p>d) A avaliación das propostas de prórroga, revisión e modificación dos plans de desenvolvemento das camarcas.</p>
<p>e) A proposta de configuración das distintas comarcas nas que se divide o territorio da Comunidade Autónoma de Galicia.</p>
<p>f) O informe previo á proposta da consellería de establecemento de áreas funcionais.</p>
<p>g) Determina-lo número e a localización dos centros comarcais de exposición e promoción de recursos».</p>
<p>D) Modifícanse tódalas mencións que o artigo 13 realiza ó Instituto Lácteo e Gandeiro de Galicia que se entenderán realizadas ó Fondo Galego de Garantía Agraria.</p>
<p>Disposición derrogatoria</p>
<p>Queda derrogada calquera disposición de rango igual ou inferior que se opoña ó establecido neste decreto.</p>
<p>Disposicións derradeiras</p>
<p>Primeira.-As modificacións que se establecen neste decreto non supoñen incremento de gasto.</p>
<p>Segunda.-Facúltase o conselleiro de Política Agroa-</p>
<p>limentaria e Desenvolvemento Rural para dicta-las normas complementarias para o desenvolvemento e aplicación deste decreto.</p>
<p>Terceira.-Esta disposición entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, trece de febreiro de dous mil tres.</p>
<p>Manuel Fraga Iribarne</p>
<p>Presidente</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>
<p>CONSELLERÍA DE POLÍTICA AGROALIMENTARIA E</p>
<p>DESENVOLVEMENTO RURAL</p>

