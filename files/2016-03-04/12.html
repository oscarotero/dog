---
date: '2016-03-04'
id: G0426-260216-0005
page: 8425
number: 44
agency: Consellería do Medio Rural
section: III. Outras disposicións.
title: >-
  RESOLUCIÓN do 11 de febreiro de 2016, da Dirección Xeral de Gandaría,
  Agricultura e Industrias Agroalimentarias, pola que se amplían as zonas
  demarcadas por presenza da praga de corentena denominada Trioza erytreae Del
  Guercio ou psílido africano dos cítricos na Comunidade Autónoma de Galicia.
range: Resolución
url: >-
  https://www.xunta.gal/dog/Publicados/2016/20160304/AnuncioG0426-260216-0005_gl.html
---
<p>Antecedentes.</p>
    <p>O psílido africano dos cítricos, <em>Trioza erytreae</em> Del Guercio, orixinario de África e amplamente distribuído nese continente, foi detectado en Europa inicialmente nos territorios insulares das Azores, Madeira e Canarias. En prospeccións oficiais realizadas durante o ano 2014 detectouse a presenza deste organismo nocivo dentro da Comunidade Autónoma de Galicia en varios concellos das provincias da Coruña e Pontevedra.</p>
    <p>A <em>Trioza erytreae</em> Del Guercio é unha praga incluída na lista A2 da EPPO (<em>European Plant Protection Organization</em>) e a enfermidade que transmite, chamada Huanglongbing (HLB), causada pola bacteria <em>Candidatus liberibacter africanus</em>, está encadrada na lista A1 (EPPO, 2014), polo que ambos os dous son parasitos de corentena sometidos a regulación e, por tanto, é necesario tomar medidas para a súa erradicación e control.</p>
    <p>Estes organismos nocivos tamén foron incluídos no anexo I do Real decreto 58/2005, do 21 de xaneiro, polo que se adoptan medidas de protección contra a introdución e difusión no territorio nacional e da Comunidade Europea de organismos nocivos para os vexetais ou produtos vexetais, así como para a exportación ou tránsito cara a terceiros países, mediante a Orde AAA/1703/2014, do 18 de setembro, pola que se modifican os anexos I, II, III, IV e V do Real decreto 58/2005.</p>
    <p>A través da Resolución do 1 de xullo de 2015, da Dirección Xeral de Produción Agropecuaria, establecéronse as zonas demarcadas por presenza da praga de corentena denominada <em>Trioza erytreae</em> Del Guercio ou psílido africano dos cítricos e adoptáronse medidas urxentes para a súa erradicación e control na Comunidade Autónoma de Galicia.</p>
    <p>En datas posteriores ás da publicación desta resolución producíronse novas deteccións deste organismo noutras zonas do territorio e debe aplicarse o establecido no punto 4 da mencionada resolución.</p>
    <p>Por todo o anteriormente exposto,</p>
    <h2>RESOLVO:</h2>
    <p>Primeiro. Establecer como zonas demarcadas pola existencia da praga denominada <em>Trioza erytreae</em> Del Guercio, psílido africano dos cítricos, na Comunidade Autónoma de Galicia as que se indican no anexo I e na listaxe de concellos e parroquias afectadas do anexo II desta resolución.</p>
    <p>Segundo. Manter as medidas fitosanitarias establecidas na Resolución do 1 de xullo de 2015, da Dirección Xeral de Produción Agropecuaria, pola que se establecen as zonas demarcadas por presenza da praga de corentena denominada <em>Trioza erytreae</em> Del Guercio ou psílido africano dos cítricos e se adoptan medidas urxentes para a súa erradicación e control na Comunidade Autónoma de Galicia.</p>
    <p>Santiago de Compostela, 11 de febreiro de 2016</p>
    <footer><p>Belén María do Campo Piñeiro<br>Directora xeral de Gandaría, Agricultura e Industrias Agroalimentarias</p></footer>

