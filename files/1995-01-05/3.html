---
date: '1995-01-05'
id: AE12
page: 187
number: 4
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 394/1994, do 29 de decembro, sobre asunción de funcións transferidas á
  Comunidade Autónoma de Galicia mediante Real decreto 2.166/1994, do 4 de
  novembro, sobre traspaso de funcións en materia de provisión de medios
  materiais e económicos para o funcionamento da Administración de Xustiza e a
  súa asignación á Consellería de Xustiza, Interior e Relacións Laborais.
range: Decreto
url: 'https://www.xunta.gal/dog/Publicados/1995/19950105/AnuncioAE12_gl.html'
---
<p>Polo Real decreto 2.166/1994, do 4 de novembro, traspásanse á Comunidade Autónoma de Galicia as funcións e servicios que, dentro do seu territorio, viña desempeñando a Administración do Estado en materia de provisión de medios materiais e económicos para o funcionamento da Administración de Xustiza.</p>
<p>Procede, en virtude do citado traspaso, asumir de forma expresa tales funcións e servicios, dentro do marco normativo vixente, asignándoas ós órganos correspondentes da Administración da Comunidade Autónoma.</p>
<p>Por iso, por proposta do conselleiro da Presidencia e Administración Pública, logo de deliberación do Consello da Xunta de Galicia, na súa reunión do día vintenove de decembro de mil novecentos noventa e catro,</p>
<p>DISPOÑO:</p>
<p>Artigo 1.-Asunción de funcións e servicios traspasados.</p>
<p>Quedan asumidas as funcións e servicios, bens, dereitos e obrigas, así como o persoal e créditos orzamentarios, traspasados pola Administración do Estado á Comunidade Autómoma de Galicia en materia de provisión de medios materiais e económicos para o funcionamento da Administración de Xustiza mediante o Real decreto 2.166/1994, do 4 de novembro, nos termos e condicións especificados no acordo da Comisión Mixta de Transferencias de data 17 de outubro de 1994, publicado como anexo ó citado real decreto.</p>
<p>Artigo 2.-Asignación de funcións e servicios.</p>
<p>1.-Asígnanse á Consellería de Xustiza, Interior e Relacións Laborais as funcións, servicios e medios asumidos de conformidade co disposto no artigo anterior.</p>
<p>2.-Os órganos da Consellería de Xustiza, Interior e Relacións Laborais exercerán as atribucións que lles correspondan conforme ás normas que regulen a súa estructura.</p>
<p>Disposicións derradeiras</p>
<p>Primeira.-Facúltase o conselleiro de Xustiza, Interior e Relacións Laborais para dictar cantas disposicións sexan necesarias para o desenvolvemento do presente decreto e para adopta-las medidas precisas para a plena efectividade e executividade práctica das funcións traspasadas.</p>
<p>Segunda.-O presente decreto entrara en vigor o mesmo día da súa publicación no Diario Oficial de Galicia.</p>
<p>Santiago de Compostela, vintenove de decembro de mil novecentos noventa e catro.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>

