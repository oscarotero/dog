---
date: '1995-01-05'
id: AEAA
page: 226
number: 4
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 12 de decembro de 1994 pola que se convoca unha bolsa de
  colaboración en tarefas de estudio e investigación sobre codificación
  normativa da Xunta de Galicia.
range: Resolución
url: 'https://www.xunta.gal/dog/Publicados/1995/19950105/AnuncioAEAA_gl.html'
---
<p>Conforme os fins atribuídos a este centro nos arts. 3.1 g) da Lei 10/1989, do 10 de xullo; 2º.1) h do Decreto 306/1990, do 24 de maio, e 5 do Decreto 336/1990, do 8 de xuño, faise pública a seguinte convocatoria, que se rexerá polas seguintes bases:</p>
<p>Primeira.-Obxecto.</p>
<p>Adxudicación dunha bolsa de colaboración en tarefas de estudio e investigación, en materia de codificación da normativa da Xunta de Galicia.</p>
<p>Segunda.-Dotación.</p>
<p>A bolsa consistirá na percepción de 1.350.000 pesetas como máximo distribuídas nas mensualidades que resulten desde o día de incorporación do bolseiro ata o 31 de decembro de 1995.</p>
<p>O gasto que se proxecta está condicionado á existencia de crédito axeitado e suficiente.</p>
<p>Terceira.-Requisitos dos candidatos.</p>
<p>-Ser cidadán dalgún dos países da Unión Europea.</p>
<p>-Ser titulado superior universitario.</p>
<p>Cuarta.-Solicitudes.</p>
<p>1. Enviaranse á Escola Galega de Administración Pública, polígono das Fontiñas, Rúa de Madrid, s/n, 15703 Santiago de Compostela, A Coruña (España), conforme o art. 38 da Lei 30/1992, do 26 de novembro, segundo o modelo anexo a esta convocatoria, xunto coa seguinte documentación:</p>
<p>-Fotocopia do DNI ou pasaporte.</p>
<p>-Certificación académica, con detalle das cualificacións obtidas na carreira.</p>
<p>-Proxecto de investigación entre cinco e dez folios.</p>
<p>-Currículum vitae.</p>
<p>-Declaración expresa de que non ten contraída ningunha débeda coa Xunta de Galicia.</p>
<p>Os documentos deberán ser orixinais ou copias cotexadas con eles.</p>
<p>2. O prazo de presentación é de dous meses, contados desde o día seguinte ó da publicación desta convocatoria.</p>
<p>Quinta.-Selección.</p>
<p>Estará a cargo dun tribunal presidido por Jaime Rodríguez-Arana Muñoz, director da EGAP, ou persoa en quen delegue, do que formarán parte, como vocal, José Antonio Frutos Páez, secretario xeral da EGAP, e como secretario, Manuel Matías Cano Vera, xefe de estudios da EGAP.</p>
<p>O tribunal valorará especialmente o aspecto referente á proxección exterior da codificación galega,</p>
<p>relacionará por orde de puntuación os expedientes dos solicitantes admitidos, formados polas solicitudes e documentación xustificativa.</p>
<p>O correspondente tribunal estará clasificado na categoría primeira, segundo o artigo 26 do Decreto 299/1990, do 24 de maio.</p>
<p>Sexta.-Obrigas do bolseiro.</p>
<p>1. Acepta-la bolsa e incorporarse ás tarefas dentro dos vinte días naturais seguintes ó da notificación do outorgamento. De non facelo así, sen causa abonda a xuízo do director, a EGAP poderá chama-lo seguinte ou seguintes candidatos por orde de puntuación, da relación formada para este efecto polo tribunal.</p>
<p>2. Permanecer asiduamente en horario lectivo, en sesións de mañá e/ou de tarde, nas instalacións que para estudio e investigación ten habilitadas a EGAP, horario que sinale o xefe do Servicio de Estudios, Investigación e Publicacións.</p>
<p>3. Atende-las explicacións e instruccións que dicte o xefe do Servicio de Estudios, Investigación e Publicacións.</p>
<p>4. Presta-la súa colaboración en cantas actividades garden conexión co obxecto desta convocatoria e que contribúan á realización do fin perseguido por ela.</p>
<p>5. Cubri-los informes ou partes de actividades que lles sexan requiridos.</p>
<p>Sétima.-Dereitos do bolseiro.</p>
<p>1. A percepción mensual na súa conta corrente, do líquido que resulte de aplicarlle á mensualidade íntegra a retención fiscal que proceda.</p>
<p>2. O adxudicatario adquire exclusivamente a condición de bolseiro, coas obrigas e dereitos propios dela conforme a estas bases, sen ningún outro vínculo laboral ou administrativo.</p>
<p>Santiago de Compostela, 12 de decembro de 1994.</p>
<p>Jaime Rodríguez-Arana Muñoz</p>
<p>Director da Escola Galega de Administración</p>
<p>Pública</p>

