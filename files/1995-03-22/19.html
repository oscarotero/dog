---
date: '1995-03-22'
id: C516
page: 2
number: 57
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 2 de marzo de 1995 pola que se convoca a novena edición do Premio
  Xunta de Galicia para traballos de investigación científica sobre
  drogodependencias.
range: Orde
url: 'https://www.xunta.gal/dog/Publicados/1995/19950322/AnuncioC516_gl.html'
---
<p>A Consellería de Sanidade e Servicios Sociais, dentro da programación establecida no marco do Plan Autonómico sobre Drogodependencias, convoca premios de investigación co fin de estimula-lo estudio científico das drogodependencias e obter pautas de actuación futura neste campo e que especialmente sexan de aplicación en Galicia.</p>
<p>Ó igual que en anos anteriores, a Consellería de Sanidade e Servicios Sociais procede así a facer públicas as bases polas que se convoca a novena edición do premio Xunta de Galicia para traballos de investigación científica sobre drogodependencias.</p>
<p>En consecuencia, en uso das facultades que me confiren os artigos 34.6 e 38 da Lei 1/1983, do 22 de febreiro, reguladora da Xunta de do seu presidente, reformada pola Lei 11/1988, do 20 de outubro,</p>
<p>DISPOÑO:</p>
<p>Artigo único</p>
<p>A Consellería de Sanidade e Servicios Sociais convoca a novena edición do Premio Xunta de Galicia para traballos de investigación científica sobre drogodependencias, de acordo coas seguintes</p>
<p>BASES</p>
<p>Primeira.-O tema versará sobre traballos de investigación dentro do campo das drogodependencias.</p>
<p>Segunda.-1ª. Poderán optar a este premio tódolos profesionais do Estado español.</p>
<p>2ª. Valoraranse especialmente:</p>
<p>a) Os traballos referidos á problemática do consumo de drogas ou drogodependencias na Comunidade Autónoma de Galicia.</p>
<p>b) Os traballos que supoñan unha aplicación práctica dos problemas derivados do consumo de drogas ou das drogodependencias na Comunidade Autónoma de Galicia.</p>
<p>c) Os traballos realizados por equipos interdisciplinarios.</p>
<p>Terceira.-1ª. Cada traballo terá unha extensión mínima de 50 follas tamaño DIN A-4, excluíndo os gráficos, esquemas, debuxos, referencias bibliográficas e similares.</p>
<p>2ª. As referencias bibliográficas deberán cumpri-las seguintes condicións:</p>
<p>a) Enumeraranse por orde de aparición no texto, co número entre paréntese, incluíndose ó final do traballo.</p>
<p>b) Os artigos de revistas, reseñaranse na seguinte orde: tódolos autores, título do artigo na súa lingua</p>
<p>orixinal, nome completo da revista, ano de aparición, volume e indicación da primeira e maila última páxina deste.</p>
<p>c) Os capítulos de libros deberán reseñarse indicando autor ou autores da colaboración, seguido do título do capítulo, autor ou autores e título completo do libro, edición, editorial, cidade e ano, e a primeira e maila última páxina del.</p>
<p>d) Nas monografías: autor ou autores, seguido do título, edición, editorial, cidade e número de páxinas.</p>
<p>3ª. Na indicación dos autores deberá expresarse: os apelidos separados da inicial do nome por unha coma e separando cada autor por punto e coma.</p>
<p>Cuarta.-Cada traballo estará redactado en galego ou castelán, e acompañarase dun resumo del. Este resumo non excederá de sete follas tamaño DIN A-4 sen gráficos, esquemas, ou similares, e será encabezado por palabra clave que permitan unha rápida clasificación temática do traballo.</p>
<p>Quinta.-De cada traballo enviaranse oito copias nun sobre lacrado dirixido a: Premio Xunta de Galicia para traballos de investigación científica sobre drogodependencias. Comisionado do Plan Autonómico sobre Drogodependencias. Consellería de Sanidade e Servicios Sociais. Edificio administrativo San Caetano, bloque 2-2º, Santiago de Compostela. No exterior do dito sobre figurará un lema ou pseudónimo. Por outra banda, nun segundo sobre, tamén lacrado, detallaranse os nomes dos autores, indicando a súa profesión, centro de traballo e experiencia no campo das drogodependencias. En primeiro lugar sempre figurará o nome do director do traballo. No exterior deste segundo sobre reflectirase o mesmo lema ou pseudónimo empregado no primeiro.</p>
<p>Sexta.-A presentación dos traballos supón a plena aceptación de tódalas bases desta convocatoria.</p>
<p>Sétima.-O prazo para a recepción dos traballos rematará o día 30 de setembro de 1995.</p>
<p>Oitava.-Concederase un único premio de 1.000.000 de ptas., placa acreditativa e diploma.</p>
<p>Este premio irá con cargo á aplicación orzamentaria 11.01.313A.640.1, na que existe crédito suficiente.</p>
<p>Novena.-O premio poderá ser declarado deserto.</p>
<p>Décima.-O xurado estará integrado por:</p>
<p>Presidente: o conselleiro de Sanidade e Servicios Sociais.</p>
<p>Vicepresidente 1º: o comisionado do Plan Autonómico sobre Drogodependencias.</p>
<p>Vicepresidente 2º. A subdirectora xeral de Atención Especializada do Servicio Galego de Saúde.</p>
<p>Vocais:</p>
<p>-Un representante do Plan Nacional sobre Drogas.</p>
<p>-O xefe do Servicio de Asistencia, Formación e Investigación do Comisionado do PAD.</p>
<p>-O xefe do Servicio de Saúde Mental do Servicio Galego de Saúde.</p>
<p>Secretario: un técnico do Comisionado do Plan Autonómico sobre Drogodependencias nomeado polo conselleiro de Sanidade e Servicios Sociais.</p>
<p>Undécima.-A Consellería de Sanidade e Servicios Sociais reserva para si o dereito de publica-lo traballo gañador do premio, do que adquirirá a súa propiedade. Poderá, así mesmo, colaborar na publicación dos traballos non premiados dependendo do seu contido e interese.</p>
<p>Santiago de Compostela, 2 de marzo de 1995.</p>
<p>José M. Romay Beccaría</p>
<p>Conselleiro de Sanidade e Servicios Sociais</p>

