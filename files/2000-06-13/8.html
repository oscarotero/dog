---
date: '2000-06-13'
id: B99A
page: 9
number: 114
agency: CONSELLERÍA DA PRESIDENCIA E ADMINISTRACIÓN PÚBLICA
section: IV. OPOSICIÓNS E CONCURSOS
title: >-
  Orde do 5 de xuño de 2000 pola que se convoca proceso selectivo para o ingreso
  no corpo superior de Administración da Xunta de Galicia (grupo A).
range: Orde
url: 'https://www.xunta.gal/dog/Publicados/2000/20000613/AnuncioB99A_gl.html'
---
<p>De conformidade co establecido no Decreto 103/2000, do 5 de maio, polo que se aproba a oferta de emprego público correspondente a diversas prazas de Administración xeral da Comunidade Autónoma de Galicia para o ano 2000, esta consellería, no uso das competencias que lle atribúe a Lei 4/1988, do 26 de maio, da función pública de Galicia segundo a redacción que lle deu a Lei 3/1995, do 10 de abril, (DOG nº 76, do 20 de abril de 1995),</p>
<p>DISPÓN:</p>
<p>Convocar proceso selectivo para o ingreso no corpo superior de Administración da Xunta de Galicia, grupo A, con suxeición ás seguintes:</p>
<p>Bases da convocatoria</p>
<p>I. Normas xerais.</p>
<p>I.1. O obxecto do proceso selectivo será a cobertura de 20 prazas do corpo superior de Administración da Xunta de Galicia, polos sistemas de promoción interna e de acceso libre, polo procedemento de oposición.</p>
<p>O proceso selectivo constará dunha fase de probas selectivas e outra fase consistente na superación dun curso selectivo.</p>
<p>I.1.1. O número total de vacantes reservadas ó sistema de promoción interna ascenderá a 7 prazas, que corresponde ó 35% do total das vacantes.</p>
<p>O número total de vacantes reservadas ó sistema de acceso libre ascenderá a 13 prazas.</p>
<p>As prazas sen cubrir das reservadas ó sistema de promoción interna acumularanse ó sistema de acceso libre.</p>
<p>I.1.2. De conformidade coa disposición adicional sétima da Lei 4/1988, do 26 de maio, da función pública de Galicia e co Decreto 103/2000, do 5 de maio, polo que se aproba a oferta de emprego público correspondente a diversas prazas de Administración xeral da Comunidade Autónoma de Galicia para o ano 2000, do total de prazas do sistema de acceso libre reservarase unha (1) para ser cuberta por persoa con minusvalidez co grado de discapacidade igual ou superior ó 33%.</p>
<p>No suposto de que esta praza non sexa cuberta, excluirase da dita cota de reserva e pasará a integrarse ás restantes prazas correspondentes ó sistema de acceso libre.</p>
<p>I.1.3. Os aspirantes só poderán participar nun dos dous sistemas.</p>
<p>I.1.4. Ó presente proceso selectivo seralle aplicable a Lei 4/1988, do 26 de maio, da función públi</p>
<p>ca de Galicia, modificada polas leis 4/1991, do 8 de marzo e 3/1995, do 10 de abril, a Lei 30/1984, do 2 de agosto, modificada pola Lei 23/1988, do 28 de xullo; o regulamento de selección de persoal da Administración da Comunidade Autónoma de Galicia, a Lei 17/1993, do 23 de decembro, de acceso a determinados sectores da función pública dos nacionais dos estados membros da Unión Europea e demais normas concordantes, así como o disposto nesta convocatoria.</p>
<p>I.2. Requisitos dos candidatos.</p>
<p>I.2.1. Para seren admitidos á realización das probas selectivas os aspirantes deberán reuni-los seguintes requisitos:</p>
<p>I.2.2. Para promoción interna:</p>
<p>I.2.2.1. Estar en posesión ou en condicións de obte-lo título de licenciado, enxeñeiro, arquitecto ou equivalente.</p>
<p>I.2.2.2. Non estar separado do servicio de ningunha Administración pública en virtude de expediente disciplinario nin atoparse inhabilitado por sentencia firme para o exercicio de funcións públicas.</p>
<p>I.2.2.3. Os aspirantes deberán ser funcionarios da Administración da Xunta de Galicia e pertence-lo día da publicación desta convocatoria no Diario Oficial de Galicia a algún dos corpos ou escalas integrados no grupo B (corpo de xestión e corpo facultativo de grao medio de Administración da Xunta de Galicia) de acordo co disposto no Decreto 91/1991, do 20 de marzo, de integración dos funcionarios na Administración da Comunidade Autónoma de Galicia, ter unha antigüidade de, polo menos, dous anos no corpo ou escala de orixe e posuí-la titulación requirida para o acceso ó corpo.</p>
<p>I.2.3. Para acceso libre:</p>
<p>I.2.3.1. Ser español ou nacional dun Estado membro da Unión Europea, ou nacional do Reino de Noruega, ou nacional da República de Islandia.</p>
<p>Tamén poderán participar o cónxuxe, descendentes e descendentes de cónxuxe, dos españois e dos nacionais de países membros da Unión Europea, de Noruega ou de Islandia, sempre que non estean separados de dereito, menores de vinteún anos ou maiores da devandita idade que vivan ás súas expensas.</p>
<p>Este último beneficio será igualmente de aplicación a familiares de nacionais doutros Estados cando así se prevexa nos tratados internacionais celebrados pola Comunidade Europea e ratificados por España.</p>
<p>I.2.3.2. Ter cumpridos os dezaoito anos.</p>
<p>I.2.3.3. Estar en posesión ou en condicións de obte-lo título de licenciado, enxeñeiro, arquitecto ou equivalente.</p>
<p>No caso de titulacións obtidas no estranxeiro deberá estarse en posesión do documento que acredite fidedignamente a súa homologación.</p>
<p>I.2.3.4. Non padecer enfermidade nin estar afectado por limitación física ou psíquica que sexa incompatible co desempeño das correspondentes funcións.</p>
<p>I.2.3.5. Non estar separado do servicio de ningunha Administración pública en virtude de expediente disciplinario nin atoparse inhabilitado por sentencia firme para o exercicio de funcións públicas.</p>
<p>I.2.3.6. Os aspirantes que non posúan nacionalidade española deberán acreditar, igualmente, non estar sometidos a sanción disciplinaria ou condena penal que impida, no seu Estado, o acceso á función pública.</p>
<p>I.2.4. Tódolos requisitos enumerados na base I.2.2 e I.2.3 deberán posuírse no día de finalización do prazo de presentación de solicitudes.</p>
<p>I.3. Solicitudes.</p>
<p>I.3.1. Os que desexen tomar parte no proceso selectivo deberán facelo constar mediante instancia (anexo I), que será facilitada nas dependencias da Administración da Xunta de Galicia ás que se fai referencia na base I.3.2, debendo optar por unha das dúas ramas do programa. Á instancia xuntarase fotocopia do documento nacional de identidade, e xustificante de ter aboados os dereitos de exame, expedido pola entidade bancaria correspondente, así como, de se-lo caso, a copia cotexada da cualificación de minusvalidez, para os efectos da exención prevista no parágrafo quinto desta base e do disposto nas bases I.I.2 e I.3.3.</p>
<p>Os aspirantes que non posúan a nacionalidade española e teñan dereito a participar deberán presentar unha fotocopia do documento que acredite a súa nacionalidade e, de se-lo caso, os documentos que acrediten o vínculo de parentesco e o feito de vivir a expensas ou estar a cargo do nacional doutro Estado co que teñan o dito vínculo. Así mesmo, deberán achegar declaración xurada ou promesa deste de que non está separado de dereito do seu cónxuxe e, de se-lo caso, do feito de que o aspirante vive a expensas ou está ó seu cargo.</p>
<p>Para os efectos de información, o teléfono de contacto é o 902 12 00 12 en horario de 9 ás 19 horas de luns a venres e, de 9 ás 14 horas os sábados.</p>
<p>Por imperativo legal, de conformidade co disposto no artigo 30.2º punto terceiro da Lei 7/1999, do 29 de decembro, de orzamentos xerais da Comunidade Autónoma de Galicia para o ano 2000, que modifica o punto 0.3 do artigo 18 do Decreto lexislativo 1/1992, do 11 de abril, polo que se aproba o texto articulado das bases contidas no capítulo 3º do título II da Lei 13/1991, do 9 de decembro, de taxas, prezos e exaccións reguladoras da Comunidade Autónoma de Galicia, como requisito necesario para participar no proceso selectivo, deberase aboar previamente en concepto de dereitos de exame o importe de 7.525 pesetas e, de se-lo caso, os gastos de transferencia correspondentes, utilizando para iso o impreso de autoliquidación sinalado no anexo II. O dito impreso facilitaráselles ós interesados no rexistro xeral da Consellería da Presidencia e Admi</p>
<p>nistración Pública, nos das súas delegacións provinciais e nas oficinas comarcais da Xunta de Galicia.</p>
<p>Estarán exentos do pagamento das taxas por dereitos de inscrición os que posúan unha discapacidade igual ou superior ó 33%, circunstancia que deberá ser acreditada documentalmente xunto coa instancia, presentando copia cotexada da cualificación da minusvalidez.</p>
<p>A non presentación do xustificante do ingreso das taxas, no que figure o selo da entidade bancaria, determinará a exclusión do aspirante. En ningún caso a presentación deste xustificante suporá a substitución do trámite de presentación, en tempo e forma, da solicitude.</p>
<p>O importe aboado en concepto de dereitos de exame devolverase, logo dos trámites correspondentes, ós aspirantes excluídos que o soliciten no prazo de un mes contado a partir do día seguinte ó da publicación no DOG da resolución definitiva da Dirección Xeral da Función Pública á que fai referencia o punto terceiro da base I.4.2.</p>
<p>I.3.2. A presentación de solicitudes farase no rexistro xeral da Consellería da Presidencia e Administración Pública, no das súas delegacións provinciais, oficinas comarcais da Xunta de Galicia, oficinas de correos, así como nos lugares previstos no artigo 38 da Lei de réxime xurídico das administracións públicas e do procedemento administrativo común, no prazo de vinte días naturais, a partir do seguinte ó da publicación desta convocatoria no DOG, e dirixiranse ó director xeral da Función Pública da Consellería da Presidencia e Administración Pública.</p>
<p>As solicitudes subscritas no estranxeiro poderán cursarse, no prazo expresado no parágrafo anterior, a través das representacións diplomáticas ou consulares españolas correspondentes, que as remitirán seguidamente ó organismo competente.</p>
<p>I.3.3. Os aspirantes con algunha discapacidade deberán indicalo na solicitude. Así mesmo, deberán solicita-las posibles adaptacións de tempo e medios para a realización dos exercicios en que esta adaptación sexa necesaria, todo iso conforme o contido na Lei 13/1982, do 7 de abril, e no Decreto 103/2000, do 5 de maio, polo que se aproba a oferta de emprego público para o ano 2000.</p>
<p>Estes requisitos tamén os deberán cumprir, de se-lo caso, os aspirantes con minusvalidez con un grao de discapacidade igual ou superior ó 33%, a que se refire a base I.1.2. Tales aspirantes terán que declarar expresamente nas solicitudes que posúen a condición de discapacidade anteriormente citada, especificando claramente o tanto por cento de discapacidade recoñecida polo órgano competente.</p>
<p>I.4. Admisión de aspirantes.</p>
<p>I.4.1. Expirado o prazo de presentación de instancias, o director xeral da Función Pública dictará resolución de conformidade co establecido no artigo 12 do Regulamento de selección de persoal da</p>
<p>Administración da Comunidade Autónoma de Galicia, que se publicará no DOG así como oportunamente nos lugares determinados pola normativa vixente e na que se declarará aprobada a lista de admitidos e excluídos, así como as causas da súa exclusión e a indicación do lugar no que se atopan expostas as listas de admitidos. Na lista deberán constar, en todo caso, os apelidos, nome e número de documento nacional de identidade.</p>
<p>I.4.2. Os aspirantes excluídos disporán dun prazo de dez días, contados a partir do seguinte ó da publicación da resolución, para poder emendar, de se-lo caso, o defecto que motivase a exclusión.</p>
<p>Para tal efecto, a estimación ou desestimación das ditas peticións de emendas entenderanse implícitas na resolución pola que se publique a lista definitiva.</p>
<p>Unha vez transcorrido o dito prazo, a Dirección Xeral da Función Pública dictará resolución definitiva, contra a que se poderá interpoñer recurso contencioso-administrativo, no prazo de dous meses, contados a partir do día seguinte ó da súa publicación, perante o Tribunal Superior de Xustiza de Galicia.</p>
<p>O feito de figurar na relación de admitidos non prexulga que se lles recoñeza ós interesados a posesión dos requisitos esixidos no procedemento que se convoca. Cando da documentación que debe presentarse no caso de supera-lo proceso selectivo se desprenda que non posúen algún dos requisitos, os interesados decaerán en tódolos dereitos que puideran derivarse da súa participación no procedemento.</p>
<p>II. Fase de oposición.</p>
<p>O programa que rexerá as probas selectivas será o publicado no DOG nº 137, do 19 de xullo de 1999 aprobado pola Orde do 30 de xuño de 1999, correción de erros DOG nº 146, do 30 de xullo.</p>
<p>II.1. Exercicios:</p>
<p>II.1.1. Exercicios comúns para ámbolos sistemas de acceso.</p>
<p>a) Primeiro exercicio, de carácter eliminatorio: consistirá en contestar por escrito a un cuestionario de 200 preguntas tipo test con 4 respostas alternativas propostas polo tribunal, que será o resultante do sorteo de entre tres cuestionarios elaborados previamente por este e correspondentes ó contido da parte común do programa. O tempo máximo de duración será de tres horas.</p>
<p>Cada opositor poderá obter copia do exercicio realizado ó remate deste.</p>
<p>No prazo das vintecatro horas seguintes ó da realización farase pública, no lugar de realización do exercicio, a plantilla do test, indicando as respostas correctas.</p>
<p>Este exercicio cualificarase de 0 a 20 puntos, sendo necesario para superalo obter un mínimo de 10 puntos. Para iso terase en conta que por cada tres respostas incorrectas descontarase unha correcta.</p>
<p>Corresponderá ó tribunal determina-lo número de respostas correctas esixido para acada-la puntuación mínima.</p>
<p>As puntuacións publicaranse unha vez rematada a corrección da totalidade dos exercicios.</p>
<p>b) Segundo exercicio, de carácter eliminatorio: os aspirantes, no prazo máximo dunha hora, deberán expoñer oralmente cinco (5) temas do programa, tres (3) pertencentes ás materias comúns, que serán insaculados e corresponderán, un (1) ás partes I e II do programa común e dous (2) temas ás partes III e IV respectivamente do programa común. Os dous (2) temas restantes que serán igualmente insaculados e corresponderán ás materias específicas da opción seleccionada polo opositor.</p>
<p>Cada aspirante disporá de dez minutos previos, sen que poida consultar ningún tipo de texto ou apuntes, para a redacción de notas ou esquemas que poderá usar na exposición.</p>
<p>Concluída esta, o tribunal poderá dialogar co aspirante por un tempo máximo de dez minutos, exclusivamente sobre aspectos concretos relacionados cos temas expostos.</p>
<p>Este exercicio cualificarase de 0 a 20 puntos, sendo necesario para superalo obter un mínimo de 10 puntos, correspondendo ó tribunal determina-lo nivel de coñecementos esixidos para acada-la puntuación mínima.</p>
<p>As puntuacións publicaranse diariamente unha vez rematada a exposición dos exercicios correspondentes.</p>
<p>c) Terceiro exercicio, de carácter eliminatorio, constará de dúas probas:</p>
<p>Primeira proba: consistirá na traducción dun texto do castelán para o galego elixido por sorteo de entre tres textos propostos polo tribunal.</p>
<p>Segunda proba: consistirá na traducción dun texto do galego para o castelán, elixido por sorteo de entre tres textos propostos polo tribunal.</p>
<p>O tempo máximo para a realización do exercicio será dunha hora.</p>
<p>Este exercicio valorarase como apto ou non apto, sendo necesario para superalo obte-lo resultado de apto, correspondendo ó tribunal determina-lo nivel de coñecementos esixidos para acada-lo resultado de apto.</p>
<p>Os resultados publicaranse unha vez rematada a corrección da totalidade dos exercicios.</p>
<p>Estarán exentos da realización do terceiro exercicio os aspirantes que acrediten a posesión do curso de perfeccionamento de galego, ou estudios equivalentes. Tal acreditación poderase presentar ata os 10 días seguintes á publicación da última das notas do segundo exercicio.</p>
<p>d) Cuarto exercicio, de carácter eliminatorio: consistirá na resolución dun suposto práctico á elección do aspirante, de entre dous que serán os resultantes do sorteo levado a efecto entre seis elixidos polo tribunal e relacionados coas materias correspondentes ó contido do programa. Disporá dun tempo máximo de catro horas para efectualo.</p>
<p>Para a valoración do cuarto exercicio poderán servirse os opositores de textos legais sen comentarios, excluíndose os libros de consulta.</p>
<p>Este exercicio cualificarase de 0 a 10 puntos, sendo necesario para superalo obter un mínimo de 5 puntos, correspondendo ó tribunal determina-lo nivel de coñecementos esixidos para acada-la puntuación mínima. As puntuacións publicaranse unha vez rematada a corrección da totalidade dos exercicios.</p>
<p>II.2. Os aspirantes deberán presentarse para a realización de cada exercicio provistos de DNI ou documento fidedigno acreditativo da súa identidade, a xuízo do tribunal. Así mesmo, deberán presentarse provistos do correspondente lapis do nº 2 e goma de borrar para a realización dos exercicios tipo test.</p>
<p>II.3. Os exercicios realizaranse a porta pechada sen outra asistencia que a dos opositores, membros do tribunal e os colaboradores designados por este, excepto a exposición do segundo exercicio, que se realizará en sesión pública.</p>
<p>II.4. Desenvolvemento dos exercicios:</p>
<p>II.4.1. Os exames deberán desenvolverse en galego ou castelán.</p>
<p>II.4.2. A orde de actuación dos opositores iniciarase alfabeticamente polo primeiro da letra «Z», de conformidade co establecido na resolución da Dirección Xeral da Función Pública do 16 de marzo de 2000, polo que se publica o resultado do sorteo realizado o 15 de marzo (DOG nº 59, do 24 de marzo), ó tratarse dunha convocatoria correspondente ó ano 2000.</p>
<p>II.4.3. En calquera momento os aspirantes poderán ser requiridos polo tribunal correspondente coa finalidade de acredita-la súa personalidade.</p>
<p>II.4.4. Os aspirantes serán convocados para cada exercicio en único chamamento, sendo excluído da oposición quen non compareza, podéndose considera-los casos de forza maior, debidamente xustificados e libremente apreciados polo tribunal, para efectos dun posterior chamamento.</p>
<p>II.4.5. A publicación dos sucesivos anuncios de realización do segundo e restantes exercicios será efectuada polo tribunal nos locais onde se realice o primeiro, e por calquera outro medio, se se xulga conveniente, para facilita-la súa máxima divulgación, con vintecatro horas, polo menos, de antelación á sinalada para a súa iniciación. Cando se trate de distintas fases do mesmo exercicio, o anuncio será publicado nos locais onde se realizase, e nalgún outro medio se se xulga conveniente con doce horas, polo menos, de antelación.</p>
<p>II.4.6. En calquera momento do proceso selectivo, se o tribunal tivera coñecemento de que algún aspirante non cumpre algún dos requisitos esixidos pola convocatoria, logo da audiencia do interesado, deberá acorda-la súa exclusión, se procede.</p>
<p>Contra tal acordo poderá interpoñerse recurso de alzada conforme o previsto no artigo 114 da Lei de réxime xurídico das administracións públicas e do procedemento administrativo común.</p>
<p>III. Fase de curso selectivo.</p>
<p>Tódolos aspirantes que superen as probas da oposición excepto os que participen pola quenda de promoción interna deberán superar, como requisito indispensable para obte-lo seu nomeamento de funcionarios de carreira, un curso selectivo, que organizará e impartirá a Escola Galega de Administración Pública. O dito curso versará sobre as materias do programa.</p>
<p>O curso valorarase coa cualificación de apto ou non apto.</p>
<p>O tribunal, á vista da proposta motivada que lle formule o director do curso, declarará apto ou non aptos os distintos aspirantes.</p>
<p>O curso terá unha duración de catro meses, cun horario de mañá e tarde. Na xornada de mañá impartiranse clases prácticas e na de tarde práctico-teóricas.</p>
<p>Durante o período de realización deste curso, os aspirantes que participen nel serán nomeados funcionarios en prácticas coa situación xurídica prevista nos artigos 16 e 17 do Decreto 95/1991, do 20 de marzo, e demais disposicións de aplicación.</p>
<p>III.1. No que se refire ás características concretas de desenvolvemento do curso selectivo, estas indicaranse oportunamente mediante norma específica ó respecto.</p>
<p>III.2. Os aspirantes que non superasen o curso selectivo, poderán incorporarse ó inmediatamente posterior, coa puntuación asignada ó último dos participantes nel, obtida nas probas da oposición. De non superalo, perderán tódolos seus dereitos para seren nomeados funcionarios de carreira.</p>
<p>IV. Tribunais.</p>
<p>IV.1. Os tribunais cualificadores do proceso serán designados por orde da Consellería da Presidencia e Administración Pública, e a súa composición será a determinada polo previsto no artigo 7 do Regulamento de selección de persoal da Administración da Comunidade Autónoma de Galicia.</p>
<p>IV.2. Ademais dos tribunais que se designen na orde da Consellería da Presidencia e Administración Pública, poderán nomearse máis tribunais para xulga-lo proceso, por proposta do tribunal número 1, cando polo número de aspirantes isto fose necesario.</p>
<p>A autoridade convocante publicará no DOG resolución pola que se nomeen os novos tribunais, se é o caso.</p>
<p>IV.3. Os membros dos tribunais deberán absterse de intervir, notificándollo ó director xeral da Función Pública da Consellería da Presidencia e Administración Pública, cando concorran neles circunstancias das previstas no artigo 28 da Lei de réxime xurídico das administracións públicas e do procedemento administrativo común ou se realizasen tarefas de preparación de aspirantes a probas selectivas nos cinco anos anteriores á publicación da convocatoria.</p>
<p>O presidente poderá solicitar dos membros do tribunal declaración expresa de non atoparse incursos</p>
<p>nas circunstancias previstas no artigo 28 da Lei de réxime xurídico das administracións públicas e do procedemento administrativo común.</p>
<p>Así mesmo, os aspirantes poderán recusa-los membros do tribunal cando concorran as circunstancias previstas na presente base.</p>
<p>IV.4. A autoridade convocante publicará no DOG resolución pola que se nomean os novos membros do tribunal, que substituirán ós que perdesen a súa condición por algunha das causas previstas na base IV.3.</p>
<p>IV.5. Logo da convocatoria do presidente do tribunal número 1, constituiranse os tribunais en sesión conxunta. Tal constitución entenderase válida con que asistan a ela a maioría dos membros de cada tribunal.</p>
<p>A realización da sesión de constitución terá lugar no prazo máximo de trinta días a partir da publicación dos tribunais e mínimo de dez días antes da realización do primeiro exercicio.</p>
<p>Na dita sesión, os tribunais, baixo a dirección e coordinación do tribunal número 1, adoptarán tódalas decisións que lles correspondan para o correcto desenvolvemento das probas selectivas.</p>
<p>Especialmente cando as circunstancias así o aconsellen, os tribunais poderán acordar que a realización de calquera dos exercicios da fase de oposición se leve a cabo simultaneamente en varias localidades. No dito caso os aspirantes serán convocados para a realización do mencionado exercicio na localidade correspondente, segundo o domicilio que figure nas súas instancias.</p>
<p>IV.6. A partir da sesión de constitución, cada tribunal, para actuar validamente, requirirá a presencia da maioría dos seus membros, titulares ou suplentes.</p>
<p>IV.7. O procedemento de actuación dos tribunais axustarase en todo momento ó disposto na Lei de réxime xurídico das administracións públicas e do procedemento administrativo común.</p>
<p>IV.8. A cada tribunal corresponderalle xulgar un número determinado de aspirantes que estarán comprendidos entre as letras do abecedario correspondentes ós apelidos dos opositores que se lles asignasen.</p>
<p>IV.9. A un dos tribunais corresponderalle xulga-los aspirantes correspondentes ó sistema de promoción interna.</p>
<p>IV.10. Corresponderalle ó tribunal nomeado co número un:</p>
<p>-Cursar por orde do seu presidente citación ó resto dos tribunais para constituírse nun acto conxunto.</p>
<p>-Mediante anuncio público no DOG e demais anuncios correspondentes, fixarase o lugar, data e hora de realización do primeiro exercicio.</p>
<p>-Recibi-los expedientes dos demais tribunais relativos ó transcurso das probas e respectivas propostas, e eleva-la proposta definitiva de aprobados.</p>
<p>IV.11. Co obxecto de acada-la necesaria coordinación entre os tribunais cualificadores, todos actuarán conxuntamente baixo a dirección do número 1,</p>
<p>que resolverá cantas consultas, interpretacións e criterios de valoración e de unificación poidan presentar e solicita-los restantes tribunais sobre as normas da convocatoria.</p>
<p>Os tribunais cualificadores actuarán coordinadamente procurando a maior uniformidade nos criterios valorativos dos exercicios, sen prexuízo de que funcionarán con autonomía no que se refire á selección dos aspirantes, formulando as súas propias propostas.</p>
<p>IV.12. Por cada sesión do tribunal levantarase acta, que, lida ó principio da sesión seguinte e feitas, de se-lo caso, as rectificacións que procedan, se autorizará coa sinatura do secretario e o visto e prace do presidente.</p>
<p>IV.13. Cada tribunal poderá dispoñe-la incorporación ós seus traballos de asesores especialistas para as probas correspondentes ós exercicios que considere pertinente, limitándose os ditos asesores a presta-la súa colaboración nas súas especialidades técnicas. A designación de tales asesores deberá comunicárselle ó director xeral da Función Pública da Consellería da Presidencia e Administración Pública.</p>
<p>IV.14. Os tribunais cualificadores adoptarán as medidas precisas naqueles casos en que resulte necesario, de forma que os aspirantes con discapacidades gocen de similares condicións para a realización dos exercicios que os restantes participantes. Neste sentido estableceranse, para as persoas con discapacidades que o soliciten na forma prevista na base I.3.3., as adaptacións posibles en tempos e medios para a súa realización.</p>
<p>Se na súa realización se lle suscitarán dúbidas ó tribunal respecto da capacidade do aspirante para o desempeño das actividades habitualmente desenvolvidas polos funcionarios do corpo ó que opta, poderá solicita-lo correspondente dictame do órgano competente.</p>
<p>IV.15. O presidente de cada tribunal adoptará as medidas oportunas para garantir que os exercicios da fase de oposición que se realicen en forma escrita sexan corrixidos sen que se coñeza a identidade dos aspirantes, utilizando para iso os impresos adecuados.</p>
<p>Os tribunais excluirán aqueles candidatos con exercicios nos que figuren marcas ou signos que permitan coñece-la identidade do opositor.</p>
<p>IV.16. Os tribunais que actúen no proceso selectivo terán a categoría primeira das recollidas no Decreto 299/1990, do 24 de maio.</p>
<p>O número máximo de sesións de cada un dos tribunais será fixado por resolución da Dirección Xeral da Función Pública, podendo só ampliarse o número delas, con causa xustificada, pola dita dirección xeral.</p>
<p>IV.17. En ningún caso o tribunal poderá aprobar nin declarar que superaron o proceso selectivo un número superior de aspirantes ó de prazas convocadas. Calquera proposta de aprobados que contraveña o establecido será nula de pleno dereito.</p>
<p>IV.18. As comunicacións que formulen os aspirantes ós tribunais dirixiranse á Consellería da Presidencia e Administración Pública, Dirección Xeral da Función Pública (edificio administrativo San Caetano. Santiago de Compostela).</p>
<p>V. Lista de aprobados na fase de oposición.</p>
<p>V.1. Rematadas as probas selectivas da oposición e no suposto de empate nas puntuacións de dous ou máis aspirantes estas resolveranse pola puntuación obtida no primeiro exercicio e se iso non fose suficiente, pola puntuación obtida nos sucesivos exercicios ata que se resolva. De persisti-lo empate resolverase pola orde alfabética á que se refire a base II.4.2.</p>
<p>Cada tribunal resolverá os empates que se produzan relativos ós aspirantes que lles correspondan. No caso de que, unha vez elevadas as distintas propostas ó tribunal número 1, se produzan novos empates, estes resolveraos o dito tribunal, de acordo cos criterios expresados no parágrafo anterior.</p>
<p>V.2. Rematadas as probas selectivas da oposición, os tribunais farán públicas no DOG, no lugar ou lugares de realización do último exercicio e naqueles outros que consideren oportuno, as relacións independentes de aspirantes que superaron a fase de oposición, tanto polo sistema de acceso libre como polo de promoción interna, por orde de puntuacións acadadas, con indicación do seu documento nacional de identidade.</p>
<p>O presidente do tribunal número 1 enviará proposta conxunta de ámbalas dúas listas de aprobados ó director xeral da Función Pública, especificando, igualmente, o número de aprobados en cada un dos exercicios.</p>
<p>VI. Presentación de documentación e nomeamento de funcionarios en prácticas e de carreira.</p>
<p>VI.1. No prazo de 20 días naturais, contados dende o día seguinte a aquel en que se fagan públicas no DOG as listas de aprobados nas probas selectivas da oposición, os opositores que superasen os exercicios e antes de iniciarse o curso selectivo, deberán presentar na Dirección Xeral da Función Pública os seguintes documentos:</p>
<p>a) Fotocopia compulsada polo órgano competente (servicios de persoal, de se-lo caso, rexistros xerais ou fedatarios públicos) do título esixido na base I.2, ou certificación académica que acredite ter realizados tódolos estudios para a obtención do título, ou de se-lo caso, documento que acredite fidedignamente a posesión do correspondente título académico.</p>
<p>b) Declaración baixo a súa responsabilidade de non ter sido separado do servicio de ningunha Administración pública en virtude de expediente disciplinario nin atoparse inhabilitado por sentencia firme para o exercicio de funcións públicas.</p>
<p>Os aspirantes que non posúan a nacionalidade española deberán presentar declaración xurada ou promesa de non estar sometidos a sanción disciplinaria ou condena penal que impida no seu Estado o acceso á función pública, segundo o modelo que figura como anexo III a esta convocatoria.</p>
<p>c) Deberá presentarse certificado médico oficial no que se acrediten os extremos sinalados na base I.2.3.4.</p>
<p>d) Os aspirantes con minusvalidez con un grao de discapacidade igual ou superior ó 33% (cota de reserva), deberán acreditar tal condición, se obtiveran praza, mediante certificación dos órganos competentes da Consellería de Sanidade e Servicios Sociais e, de se-lo caso, da Administración correspondente.</p>
<p>Así mesmo, a Consellería da Presidencia e Administración Pública requirirá, respecto das persoas que accedan por esta cota de reserva, documento acreditativo do órgano competente sobre a compatibilidade co desempeño das correspondentes funcións.</p>
<p>VI.2. Os que tiveran a condición de funcionarios de carreira están exentos de xustificar documentalmente as condicións e demais requisitos xa probados para obte-lo seu anterior nomeamento, debendo presentar certificación do servicio de persoal da consellería ou organismo do que dependeran para acreditar tal condición, con expresión do número e importe de trienios, así como a data do seu cumprimento.</p>
<p>VI.3. Os que dentro do prazo fixado, salvo os casos de forza maior, non presentasen a documentación ou do exame desta se deducira que carecen dalgún dos requisitos sinalados na base I.2., non poderán ser nomeados funcionarios en prácticas ou de carreira, segundo corresponda, e quedarán anuladas as súas actuacións, sen prexuízo da responsabilidade en que incorresen por falsidade na solicitude inicial.</p>
<p>VI.4. Rematados os exercicios da oposición e unha vez cumpridos os requisitos esixidos con anterioridade, os aspirantes provintes da quenda de promoción interna que a superasen serán nomeados funcionarios de carreira mediante resolución do conselleiro da Presidencia e Administración Pública, que se publicará no DOG, no que se indicará o destino adxudicado de acordo coa puntuación obtida nos exercicios da oposición, non podendo supera-lo proceso selectivo un número superior ó de prazas convocadas para a devandita quenda.</p>
<p>Os citados aspirantes en virtude do disposto no artigo 22.2º do Regulamento de provisión de postos de traballo, promoción profesional e promoción interna, terán, en todo caso, preferencia sobre os aspirantes provintes do sistema de acceso libre para cubri-las vacantes correspondentes.</p>
<p>Así mesmo, poderán tomar posesión da praza que viñeran desempeñando con carácter definitivo, cando esta, de conformidade cos requisitos esixidos na relacións de postos de traballo, poida ser desempeñada por funcionarios pertencentes ó corpo ó que accedan, de acordo co disposto no artigo 60 da Lei 4/1988, do 26 de maio, modificada pola Lei 3/1995, da función pública de Galicia.</p>
<p>Os aspirantes provenientes da quenda de acceso libre que superasen a fase de oposición serán nomeados funcionarios en prácticas mediante resolución</p>
<p>da Consellería da Presidencia e Administración Pública, que se publicará no DOG, de acordo coa puntuación obtida nos exercicios da oposición. O nomeamento terá efectos desde a data do inicio do curso ó que se refire a base III.</p>
<p>VI.5. Rematado o curso selectivo, o tribunal fará públicos os resultados obtidos nel e a orde de puntuación dos aspirantes provenientes da quenda de acceso libre que superen o proceso selectivo efectuarase de acordo coa puntuación obtida nas probas selectivas da oposición, non podendo supera-lo proceso selectivo un número superior ó de prazas convocadas.</p>
<p>VI.6. A petición de destinos por parte dos funcionarios en prácticas que superen o curso selectivo deberase realizar unha vez rematado o proceso selectivo, logo da oferta daqueles.</p>
<p>VI.7. A adxudicación das prazas ós aspirantes procedentes da quenda de acceso libre que superen o proceso selectivo efectuarase de acordo coa puntuación sinalada na base VI.5.</p>
<p>VI.8. Rematado o proceso selectivo, os aspirantes procedentes da quenda de acceso libre que o superasen serán nomeados funcionarios de carreira mediante resolución do conselleiro da Presidencia e Administración Pública, que se publicará no Diario Oficial de Galicia, na que se indicará o destino adxudicado de acordo coa puntuación obtida.</p>
<p>VI.9. A toma de posesión dos aspirantes aprobados efectuarase no prazo dun mes, contado a partir da data de publicación do seu nomeamento no DOG, de conformidade coas disposicións previstas na Lei 4/1988, do 26 de maio, da función pública de Galicia, modificada polas leis 4/1991, do 8 de marzo e 3/1995, do 10 de abril, e demais normas concordantes.</p>
<p>VII. Disposición adicional.</p>
<p>Queda sen efecto a Orde do 18 de febreiro de 1999 pola que se aprobaron as bases que rexerían o proceso selectivo para o ingreso no corpo superior da Administración da Xunta de Galicia (grupo A), publicadas no DOG nº 49, do 11 de marzo, correspondentes á oferta do ano 1999 aprobada polo Decreto 44/1999, do 18 de febreiro.</p>
<p>VIII. Contra esta orde, que pon fin á vía administrativa, poderase interpoñer recurso potestativo de reposición ante esta consellería, no prazo dun mes contado desde o día seguinte ó da súa publicación no Diario Oficial de Galicia, de conformidade co establecido na Lei 30/1992, do 26 de novembro, ou poderase impugnar directamente ante a sala do contencioso-administrativo do Tribunal Superior de Xustiza de Galicia, no prazo de dous meses, contados desde a mesma data, segundo o artigo 8.2º en conexión co artigo 10.1º da Lei 29/1998, do 13 de xullo.</p>
<p>Santiago de Compostela, 5 de xuño de 2000.</p>
<p>Jaime Pita Varela</p>
<p>Conselleiro da Presidencia e Administración</p>
<p>Pública</p>
<p>INSTRUCCIÓNS PARA O/A INTERESADO/A</p>
<p>* Instruccións xerais:</p>
<p>-Escrita soamente á máquina ou con bolígrafo sobre superficie dura, empregando maiúsculas de tipo imprenta.</p>
<p>-Asegúrese de que os datos resultan claramente lexibles en tódolos exemplares.</p>
<p>-Evite dobra-lo papel e realizar correccións, emendas ou riscaduras.</p>
<p>-Non escriba nos espacios sombreados ou reservados.</p>
<p>-Non esqueza asina-lo impreso.</p>
<p>-Non esqueza achega-lo impreso de autoliquidación de taxas debidamente cuberto e selado pola entidade bancaria.</p>
<p>-Non esqueza xuntar fotocopia do seu DNI ou documentación acreditativa segundo a base I.3.1 da convocatoria.</p>
<p>-Non esqueza xuntar copia cotexada da cualificación da minusvalidez, de se-lo caso.</p>
<p>* Instruccións particulares.</p>
<p>1. Corpo. Consigne o texto e o código correspondente segundo a táboa seguinte:</p>
<p>01. Grupo A. Corpo superior de Administración da Xunta de Galicia.</p>
<p>02. Grupo B. Corpo de xestión de Administración da Xunta de Galicia.</p>
<p>03. Grupo C. Corpo administrativo da Xunta de Galicia.</p>
<p>04. Grupo D. Corpo auxiliar da Xunta de Galicia.</p>
<p>05. Grupo E. Corpo subalterno da Xunta de Galicia.</p>
<p>2. Grupo. Sinale a letra do grupo correspondente.</p>
<p>ANEXO III</p>
<p>Don/a... con domicilio en... e con DNI/pasaporte... declara baixo xuramento ou promete, para efectos de ser nomeado funcionario do corpo superior de Administración da Xunta de Galicia, grupo A, que non está sometido a sanción disciplinaria ou condena no Estado de... que me impida o acceso á función pública.</p>
<p>En (país e localidade)..., ... de... de 2000.</p>

