---
date: '2017-02-22'
id: G0426-140217-0005
page: 8726
number: 37
agency: Consellería do Medio Rural
section: III. Outras disposicións.
title: >-
  ORDE do 13 de febreiro de 2017 pola que se modifica o Regulamento da
  indicación xeográfica protexida Pataca de Galicia e do seu Consello Regulador.
range: Orde
url: >-
  https://www.xunta.gal/dog/Publicados/2017/20170222/AnuncioG0426-140217-0005_gl.html
---
<p>O actual regulamento da indicación xeográfica protexida Pataca de Galicia e do seu Consello Regulador foi aprobado mediante a Orde da Consellería do Medio Rural do 26 de xullo de 2010 (DOG nº 144, do 29 de xullo).</p>
    <p>Desde a citada data tense producido unha importante variación no número de inscritos e no peso relativo de cada unha das subzonas de produción que configuran a citada indicación xeográfica, circunstancia que moveu ao Pleno do Consello Regulador a aprobar o pasado día 28 de novembro unha modificación puntual do citado Regulamento que afecta o seu artigo 42.</p>
    <p>Esta modificación limítase ao ámbito organizativo do Consello Regulador e non afecta ningún requisito dos que figuran no prego de condicións co que esta indicación xeográfica está inscrita no Rexistro Europeo de Denominacións de Orixe e Indicacións Xeográficas Protexidas.</p>
    <p>Polo tanto, unha vez analizada a documentación presentada polo Consello Regulador e tendo en conta o disposto no artigo 11 da Lei 2/2005, do 18 de febreiro, de promoción e defensa da calidade alimentaria galega e no artigo 4 do Decreto 4/2007, do 18 de xaneiro, polo que se regulan as denominacións xeográficas de calidade do sector alimentario e os seus consellos reguladores,</p>
    <h2>DISPOÑO:</h2>
    <p>Artigo único. Modificación do Anexo da Orde do 26 de xullo de 2010 polo que se aproba o Regulamento da indicación xeográfica protexida Pataca de Galicia</p>
    <p>Modifícase a alínea 1 do artigo 42 do Regulamento da indicación xeográfica protexida Pataca de Galicia e do seu Consello Regulador, aprobado mediante a Orde do 26 de xullo de 2010 (DOG nº 144, do 29 de xullo), que queda redactada do seguinte xeito:</p>
    <p>«1. O Pleno está constituído por:</p>
    <p>a) Seis vogais en representación do sector produtor, elixidos democraticamente por e entre os titulares de parcelas de cultivo inscritas no Rexistro de Plantacións, sen que ningunha das subzonas poida ter unha representación superior ao 70 %.</p>
    <p>b) Seis vogais en representación do sector industrial, elixidos democraticamente por e entre os titulares de instalacións de almacenaxe e envasamento inscritas no Rexistro de Almacéns e Plantas Envasadoras, sen que ningunha das subzonas poida ter unha representación superior ao 70 %».</p>
    <p>Disposición derradeira única. Entrada en vigor</p>
    <p>A presente Orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 13 de febreiro 2017</p>
    <footer><p>Ángeles Vázquez Mejuto<br>Conselleira do Medio Rural</p></footer>

