---
date: '2001-04-03'
id: 5D8E
page: 4221
number: 66
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 8 de marzo de 2001 pola que se dan instruccións para a conmemoración
  do Día das Letras Galegas nos centros de ensino non universitarios.
range: Orde
url: 'https://www.xunta.gal/dog/Publicados/2001/20010403/Anuncio5D8E_gl.html'
---
<p>A institucionalización pola Real Academia Galega, a partir de 1963, do Día das Letras Galegas o 17 de maio foi sen dúbida un acontecemento que ano tras ano colleu pulo e resonancia na nosa sociedade, de tal xeito que en toda a Comunidade Autónoma galega se proxecta a figura homenaxeada e serve, ó mesmo tempo, para reflexionar sobre Galicia, sobre a súa lingua e sobre a súa cultura.</p>
<p>A Real Academia Galega tomou como punto de partida para a celebración desta efeméride a publicación no ano 1863 de Cantares Gallegos, de Rosalía de Castro.</p>
<p>O Goberno galego declara, a través do Decreto 10/2001, do 4 de xaneiro, o ano 2001 como ano de Eladio Rodríguez González. Poeta e xornalista fundamentalmente, a súa obra filolóxico-etnográfica contribuíu de xeito decisivo ó coñecemento de Galicia e do idioma galego.</p>
<p>Comezou de moi novo a súa carreira literaria como xornalista de diversos xornais e revistas da época.</p>
<p>Como poeta, a súa obra, eminentemente costumista, está composta con boa versificación e un profundo coñecemento do idioma.</p>
<p>Pero a faceta fundamental de Eladio Rodríguez González foi a súa contribución ó coñecemento do idioma galego no seu traballo máis monumental, o Diccionario Enciclopédico Gallego-Castellano. Este diccionario, ó que dedicou toda a súa vida, é unha obra fundamental, tanto no eido filolóxico coma no etnográfico, pois recolle nela refráns, cantigas e modismos populares.</p>
<p>Con este traballo, que non vería publicado en vida, e ó longo de toda a súa obra literaria, Eladio Rodríguez González pretendeu saca-lo idioma galego do esquecemento e mostralo a todo o que quixese entendelo.</p>
<p>Membro numerario fundador da Real Academia Galega, chegou a se-lo seu secretario e presidente. O seu labor incansable e calado como animador cultural faino merecedor dun posto de honra na nosa historia.</p>
<p>Por todo isto, a Consellería de Educación e Ordenación Universitaria</p>
<p>DISPÓN:</p>
<p>Primeiro.-Durante o mes de maio destacarase en tódolos centros docentes situados na Comunidade Autónoma galega a importancia que ten para Galicia o Día das Letras Galegas.</p>
<p>Segundo.-O profesorado, de acordo coa liña que estableza o consello escolar de cada centro, programará as actividades que considere oportunas para un mellor coñecemento do persoeiro ó que se lle dedica esta data.</p>
<p>Terceiro.-En calquera caso, cando menos dedicarase en cada un dos grupos de cada curso unha hora ó desenvolvemento dunha lección ou conferencia-coloquio, adaptada á idade do alumnado, na que se poña de manifesto a importancia que ten para Galicia a nosa lingua, facendo referencia ó poeta, xornalista e lexicógrafo homenaxeado este ano, Eladio Rodríguez González.</p>
<p>Santiago de Compostela, 8 de marzo de 2001.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

