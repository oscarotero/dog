---
date: '2000-09-28'
id: 11AF6
page: 13
number: 189
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 22 de setembro de 2000 pola que se convocan unhas xornadas sobre
  dereito de augas.
range: Resolución
url: 'https://www.xunta.gal/dog/Publicados/2000/20000928/Anuncio11AF6_gl.html'
---
<p>Dentro do plan de actividades da Escola Galega de Administración Pública para o 2000 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse unhas xornadas sobre dereito de augas, convocatoria que se desenvolverá conforme as seguintes bases:</p>
<p>1. Obxectivos.</p>
<p>Nun momento de reforma parcial do dereito de augas e de posible aprobación do Plan Hidrolóxico Nacional, resulta de sumo interese debater acerca das perspectivas que o uso e a administración da auga teñen en España, sobre todo se, como é o caso, se abren posibilidades para a liberalización do mercado da auga, inéditas ata a data. Pode dicirse que tódolos grandes temas do dereito público do sécu</p>
<p>lo XXI se dan cita neste sector tan especial do dereito administrativo. De aí a súa actualidade e o apaixonante debate que suscita.</p>
<p>2. Contido.</p>
<p>Trataranse estes temas:</p>
<p>-Valor dos títulos históricos no dereito de augas español.</p>
<p>-As obras hidráulicas.</p>
<p>-Planificación hidrolóxica e o Plan Hidrolóxico Nacional.</p>
<p>-Abastecemento de auga ás poboacións.</p>
<p>-Xestión da auga e política agraria.</p>
<p>-Prezos da auga e política ambiental.</p>
<p>-Augas subterráneas.</p>
<p>-Perspectivas do dereito de augas.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>Horario: mañá e tarde.</p>
<p>Lugar e datas: as xornadas convocadas terán lugar no Paraninfo da Universidade da Coruña (sito na rúa Mestranza, s/n, da citada cidade), os días 23 e 24 de outubro de 2000.</p>
<p>5. Inscrición.</p>
<p>Prazo: remata o xoves, día 19 de outubro de 2000.</p>
<p>Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>Número de prazas: limitado á capacidade do local.</p>
<p>Inscricións fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obte-la confirmación da súa posible admisión chamando, o día 20 de outubro, por teléfono, das 10 ás 14.45 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 22 de setembro de 2000.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>

