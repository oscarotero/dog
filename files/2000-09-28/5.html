---
date: '2000-09-28'
id: 11AEA
page: 13
number: 189
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 21 de setembro de 2000 pola que se establecen as bases e condicións e
  se regula o procedemento de concesión de axudas para a promoción, fomento da
  calidade e busca de novas saídas comerciais dos productos da pesca, o
  marisqueo e a acuicultura.
range: Orde
url: 'https://www.xunta.gal/dog/Publicados/2000/20000928/Anuncio11AEA_gl.html'
---
<p>O Regulamento (CEE) nº 3760/1992, do Consello, do 20 de decembro, polo que se establece un réxime comunitario da pesca e a acuicultura (DOCE do 31 de decembro), fixa os obxectivos e as normas xerais da política pesqueira común; o Regulamento (CE) nº 1263/1999, do Consello, do 21 de xuño, relativo ó instrumento financeiro de orientación da pesca (DOCE do 26 de xuño), define os obxectivos específicos das medidas estructurais neste sector; o Regulamento (CE) nº 2792/1999, do Consello, do 17 de decembro, polo que se definen as modalidades e condicións das intervencións con finalidade estructural no sector da pesca (DOCE do 30 de decembro), constitúe un marco para o conxunto das intervencións estructurais no sector pesqueiro realizadas no territorio dun Estado membro, sen prexuízo das especificidades rexionais, con vistas a logra-los obxectivos no Regulamento (CE) nº 1263/1999 citado.</p>
<p>Dentro do marco establecido pola normativa comunitaria e pola básica do Estado, a Comunidade Autónoma de Galicia establece as bases e condicións así como o procedemento de concesión das distintas liñas de axudas.</p>
<p>Por todo o exposto e no uso das facultades que me foron conferidas</p>
<p>DISPOÑO:</p>
<p>Artigo 1º.-Obxecto desta orde.</p>
<p>O obxecto desta orde é establece-las bases e condicións e regula-lo procedemento de concesión das axudas establecidas no Programa Operativo do Instrumento Financeiro de Orientación da Pesca (IFOP) establecido para a Comunidade Autónoma de Galicia ó abeiro do Regulamento (CE) 2792/1999 para o período 2000-2006, e para os efectos de apoia-lo financiamento de investimentos de carácter colectivo relativos á promoción, fomento da calidade e busca de novas saídas comerciais dos productos galegos da pesca, do marisqueo e da acuicultura.</p>
<p>Artigo 2º.-Finalidade e obxecto destas axudas.</p>
<p>1. Para os efectos da concesión das axudas previstas nesta orde só terán a consideración de auxiliables os investimentos que contribúan á consecución dun efecto económico duradeiro e ofrezan unha garantía suficiente de viabilidade técnica e económica, e que teñan como obxectivos xerais:</p>
<p>-O fomento da competitividade empresarial mediante a aplicación de políticas de calidade no proceso da producción e comercialización dos productos da pesca, do marisqueo e da acuicultura.</p>
<p>-A promoción e o fomento do seu consumo e a busca de novas saídas comerciais.</p>
<p>2. Na procura dos devanditos obxectivos xerais poderán ser beneficiarias de axudas para a súa realización as seguintes medidas:</p>
<p>a) Operacións relacionadas coa certificación da calidade, etiquetaxe dos productos, racionalización das denominacións e normalización dos productos.</p>
<p>b) Deseño de campañas de promoción, incluídas as destinadas a poñer de relevo o factor calidade.</p>
<p>c) Propostas de enquisas e probas para analiza-las reaccións dos consumidores e do mercado.</p>
<p>d) Organización de xornadas, congresos ou convencións destinados ó fomento da calidade nas produccións do sector pesqueiro.</p>
<p>e) Prospeccións de mercado e sondaxes, con inclusión das perspectivas de comercialización de productos comunitarios en terceiros países.</p>
<p>f) Deseño de campañas para mellora-las condicións de comercialización.</p>
<p>g) Elaboración de consellos e axudas á venda e servicios ofertados a maioristas, comercio polo miúdo e organizacións de productores.</p>
<p>As medidas non poderán orientarse en función de marcas comerciais nin facer referencia a un país ou zona xeográfica determinada, salvo no caso concreto en que o recoñecemento oficial de orixe por referencia a unha zona xeográfica determinada para un producto ou procedemento de fabricación sexa concedido en virtude do Regulamento (CEE) nº 2081/1992. Tal referencia tan só poderá admitirse a partir da data en que a denominación fose inscrita no rexistro establecido no artigo 6 punto 3º, do citado regulamento.</p>
<p>Artigo 3º.-Marco normativo.</p>
<p>Estas axudas enmárcanse dentro do preceptuado no artigo 14º e, ademais, nas disposicións concordantes do Regulamento (CE) nº 2792/1999 do Consello, do 17 de decembro, polo que se definen as modalidades e condicións das intervencións con finalidade estructural no sector da pesca.</p>
<p>En particular, e para ter acceso ás axudas, os beneficiarios deberán cumpri-las condicións e os criterios de intervención estipulados no punto 3 do anexo III do Regulamento (CE) nº 2792/1999.</p>
<p>Artigo 4º.-Crédito orzamentario.</p>
<p>As subvencións concédense con cargo ás aplicacións orzamentarias que en cada un dos anos de vixencia do actual Programa Operativo IFOP 2000-2006 sinale a correspondente Lei de orzamentos xerais da Comunidade Autónoma.</p>
<p>Para o exercicio de 2000 as axudas concederanse con cargo ó concepto 12.03.722B.770.0 (Promoción privada de productos e investigación de mercados) dos orzamentos xerais da Comunidade Autónoma de Galicia para 2000, aprobados pola Lei 7/1999, do 29 de decembro, ata un importe máximo inicial de 36.057.000 ptas.</p>
<p>Para os exercicios sucesivos, estas axudas concederanse con cargo ás aplicacións orzamentarias</p>
<p>que para esta mesma finalidade se determinen na Lei de orzamentos xerais da Comunidade Autónoma de Galicia do ano correspondente e se especifiquen na orde que dará a publicidade á correspondente convocatoria, quedando polo tanto condicionadas á existencia de crédito axeitado e suficiente.</p>
<p>As axudas financiaranse con cargo ós fondos do IFOP e do Estado membro.</p>
<p>Artigo 5º.-Beneficiarios.</p>
<p>Poderán ser beneficiarias destas axudas as empresas privadas que promovan medidas de carácter colectivo e formen parte dun marco asociativo dedicado á actividade de extracción, comercialización ou transformación dos productos da pesca, do marisqueo e da acuicultura.</p>
<p>Artigo 6º.-Obrigas dos beneficiarios.</p>
<p>Os beneficiarios, ó formaliza-la súa solicitude, sométense voluntariamente ó cumprimento das condicións que se establecen para a concesión e o pagamento das subvencións, e ó dos requisitos estipulados na normativa de aplicación a elas.</p>
<p>Deberán facilitar toda a información que lles sexa requirida en relación a aquelas e someterse ás actuacións de comprobación que deba efectua-la entidade concedente, así como os órganos de fiscalización e control da Comunidade Autónoma, da Administración xeral do Estado e da Unión Europea.</p>
<p>Artigo 7º.-Incumprimento das obrigas.</p>
<p>Os perceptores destas subvencións deberán reintegrar, total ou parcialmente, a axuda pública recibida, cos xuros de demora, no caso do incumprimento das condicións establecidas para a súa concesión.</p>
<p>Ós beneficiarios e, se é o caso, administradores de persoas xurídicas e socios ou partícipes destas, seralles de aplicación nos seus propios termos o réxime de infraccións e sancións en materia de subvencións, establecido no artigo 79 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, tal como foi modificado pola Lei 8/1999, do 30 de decembro.</p>
<p>Artigo 8º.-Importe das axudas.</p>
<p>Os titulares dos proxectos de investimento que ó abeiro desta orde teñan a consideración de auxiliables poderán ser beneficiarios dunha axuda económica en forma de subvención de capital de ata o 50% do custo do correspondente investimento elixible.</p>
<p>Conforme o establecido no Regulamento (CE) 2792/1999, a contribución do IFOP á axuda concedida poderá ser de ata o 35% do referido custo, e a contribución das administracións públicas españolas no seu conxunto non poderá ser inferior ó 5% deste.</p>
<p>As axudas reguladas por medio desta orde son compatibles con calquera outra procedente das administracións públicas e ata o límite do 60% do custo elixible do correspondente proxecto.</p>
<p>En caso de concorrencia doutras axudas en forma distinta da de subvención de capital, estas non debe</p>
<p>rán excede-lo equivalente referido no páragrafo anterior.</p>
<p>En calquera caso, a contribución do beneficiario ó financiamento do custo elixible do seu proxecto non poderá ser inferior ó 40% deste.</p>
<p>Artigo 9º.-Investimentos prioritarios.</p>
<p>Terán a consideración de prioritarias para a concesión de axudas ó abeiro desta orde as seguintes medidas:</p>
<p>a) As destinadas á procura da procedente normalización e tipificación dos productos da pesca, do marisqueo e da acuicultura.</p>
<p>b) As encamiñadas á comercialización de especies procedentes das capturas da flota pesqueira galega artesanal.</p>
<p>c) As destinadas á comercialización de especies subexplotadas ou excedentarias.</p>
<p>d) As promovidas polas distintas asociacións e organizacións de productores.</p>
<p>e) As aplicadas conxuntamente por varias organizacións ou asociacións sectoriais.</p>
<p>f) As destinadas a promove-los productos obtidos mediante métodos respectuosos co ambiente.</p>
<p>Artigo 10º.-Investimentos auxiliables.</p>
<p>Con carácter xeral, terán a consideración de auxiliables os seguintes investimentos:</p>
<p>-Os gastos de axencias publicitarias e outros prestadores de servicios implicados na preparación e realización de accións de promoción.</p>
<p>-A creación de lemas ou etiquetas durante o período que duren as accións de promoción, así como a publicación de materiais.</p>
<p>-Os gastos de persoal externo, de locais e de vehículos necesarios para as accións.</p>
<p>-No caso de que o investimento se refira a operacións relacionadas coa certificación da calidade, etiquetaxe dos productos, racionalización das denominacións e normalización dos productos, maquinaria e equipamentos, que incluirá soportes de carácter informático e asistencia técnica.</p>
<p>Non obstante a concesión da correspondente axuda, as medidas consistentes en campañas de promoción, mellora da comercialización e de consellos e axudas á venda previstas no artigo 2º.2, alíneas b), f) e g) deberán ser supervisadas e aprobadas polos servicios da Consellería de Pesca, Marisqueo e Acuicultura con carácter previo á súa difusión, segundo o disposto no artigo 18º desta orde.</p>
<p>En relación cos investimentos que se realizarán no marco da medida prevista no artigo 2º.2, alínea d), terán a consideración de auxiliables unicamente os gastos de organización de eventos ou actividades de carácter monográfico dedicados a poñer de relevo o factor calidade no sector pesqueiro en xeral.</p>
<p>Sen prexuízo do anterior, no caso de que os investimentos aprobados consistan na realización das campañas previstas no artigo 2º.2, alíneas b), f) e g) desta orde a Consellería de Pesca, Marisqueo e Acuicultura poderá, dentro das súas limitacións</p>
<p>orzamentarias, asinar convenios para financia-los gastos correspondentes á fase relativa á difusión.</p>
<p>Neste caso será a Consellería de Pesca, Marisqueo e Acuicultura quen, coa participación do beneficiario, que será reflectida na correspondente acta, deseñe o correspondente plan de medios e contrate, conforme a normativa vixente en materia de contratación pública, os correspondentes servicios.</p>
<p>Artigo 11º.-Investimentos non auxiliables.</p>
<p>Non serán subvencionables os gastos de funcionamento do solicitante (persoal, vehículos, material e outros).</p>
<p>Igualmente excluiranse do investimento auxiliable que se vai considerar, o imposto sobre o valor engadido e outros impostos, así como os gastos relativos a licencias, permisos e taxas administrativas.</p>
<p>Artigo 12º.-Solicitudes.</p>
<p>As solicitudes dirixiranse ó conselleiro de Pesca, Marisqueo e Acuicultura segundo o modelo que figura no anexo I a esta orde, e presentaranse no rexistro da Consellería de Pesca, Marisqueo e Acuicultura ou no de calquera das súas delegacións territoriais ou comarcais, e en calquera dos lugares previstos no artigo 38 da Lei 30/1992, do 26 de novembro de 1992, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Xunto coa solicitude deberá presentarse por cuadriplicado exemplar a seguinte documentación, correspondendo un deles a documentación orixinal ou debidamente compulsada:</p>
<p>a) Memoria relativa ós investimentos que se van realizar, que deberá desenvolve-los seguintes puntos:</p>
<p>-Xustificación do investimento.</p>
<p>-Descrición polo miúdo dos investimentos que se van realizar e da súa valoración económica, xuntando para o efecto os seus correspondentes orzamentos ou facturas pro forma.</p>
<p>-Valoración económica das súas vantaxes.</p>
<p>-Calendario previsto de execución.</p>
<p>-Plan de financiamento, con indicación polo miúdo da achega de recursos propios e alleos.</p>
<p>-Se é o caso, relación de efectivos humanos e materiais que o solicitante dedicará á acción en que consiste o investimento que se vai realizar.</p>
<p>b) Declaración sobre calquera tipo de axuda xa solicitada ou concedida procedente de calquera Administración ou ente público ou privado, nacional ou internacional, destinada a financiar total ou parcialmente o investimento para a realización do cal se solicita a axuda.</p>
<p>c) Documento acreditativo de estar en situación de alta no IAE no concello e na actividade para o apoio da cal se pretende realiza-lo investimento, se procede.</p>
<p>d) Copia do CIF e da escritura constitutiva e/ou dos seus estatutos, segundo corresponda, ou da súa modificación, do solicitante, debidamente inscritas e formalizadas, así como o DNI e a acreditación</p>
<p>para o efecto do seu representante para formaliza-la solicitude, se é caso; se o solicitante é unha persoa física, copia do seu NIF.</p>
<p>No caso de que a solicitude fose presentada conxuntamente por dous ou máis solicitantes non constituídos en asociación ou sociedade mercantil, sempre que non formen parte dun mesmo grupo empresarial, a solicitude normalizada e a memoria e declaración referida nas alíneas a) e b) anteriores deberán ser asinadas polo representante legal de cada unha delas, debendo a restante documentación ser presentada referida a cada unha das partes que presentan a solicitude. Xunto con esta documentación presentarase documento que reflicta a formalización do acordo entre as partes para a formalización dunha solicitude de axudas ó abeiro desta orde.</p>
<p>Artigo 13º.-Prazo de presentación das solicitudes.</p>
<p>O prazo de presentación de solicitudes será de vinte (20) días hábiles, contados a partir do seguinte ó da publicación desta orde no Diario Oficial de Galicia ou da correspondente convocatoria.</p>
<p>Artigo 14º.-Órganos de xestión e resolución.</p>
<p>A xestión destas axudas será realizada pola Dirección Xeral de Estructuras Pesqueiras e Mercados coa colaboración dos servicios periféricos da consellería.</p>
<p>A resolución correspóndelle ó conselleiro de Pesca, Marisqueo e Acuicultura, e sen prexuízo da aprobación, se é o caso, polo Consello da Xunta.</p>
<p>Artigo 15º.-Prazo de resolución.</p>
<p>O prazo máximo no que debe notificarse a resolución será de seis (6) meses, contados a partir da publicación desta orde ou da correspondente convocatoria.</p>
<p>O vencemento do prazo máximo indicado sen que se notificase a resolución posibilitará que os interesados poidan entender desestimada a súa pretensión por silencio administrativo.</p>
<p>Artigo 16º.-Recursos.</p>
<p>Contra a resolución que se dicte, que pon fin á vía adminstrativa, cabe interpoñer, con carácter postestativo, recurso de reposición ante o conselleiro de Pesca, Marisqueo e Acuicultura no prazo dun (1) mes, ou recurso contencioso-administrativo ante o órgano xurisdiccional competente no prazo de dous (2) meses, contados, en ámbolos casos, a partir do día seguinte ó da notificación da resolución.</p>
<p>Artigo 17º.-Modificabilidade da resolución.</p>
<p>Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Artigo 18º.-Aceptación da axuda.</p>
<p>Unha vez resolta favorablemente a solicitude de axuda, o beneficiario disporá dun prazo de quince (15) días naturais, contados a partir do seguinte ó da recepción da notificación, para remitirlle á Consellería de Pesca, Marisqueo e Acuicultura escrito</p>
<p>de aceptación dela e das condicións particulares que nela se establezan, entendéndose, en caso contrario, que o beneficiario renuncia á axuda.</p>
<p>Ademais, e de conformidade co disposto no artigo 6º, no caso de que o investimento auxiliado se corresponda coa realización dalgunha das campañas previstas no artigo 2º.2, alíneas b), f) e g), o beneficiario deberá presentar obrigatoriamente perante a consellería, con anterioridade á súa difusión e por duplicado, unha memoria definitiva da campaña que se vai difundir que incluirá deseño, orzamento e plan de medios proposto que se contratarán, xunto con cadanseu exemplar dos soportes que servirán de soporte da campaña (anuncios televisivos, cuñas radiofónicas, carteis, artigos publicitarios, etc. ). A Consellería de Pesca, Marisqueo e Acuicultura, no prazo máximo de quince (15 días) contados a partir do seguinte ó da súa recepción, pronunciarase razoadamente sobre o particular entendéndose, no caso contrario, a inexistencia de inconvenientes á súa difusión.</p>
<p>Artigo 19º.-Modificacións do proxecto.</p>
<p>Calquera modificación que se pretenda realizar nos investimentos inicialmente previstos, tanto no referente ó orzamento como ás distintas partidas que os compoñen, requirirá aceptación expresa por parte da Consellería de Pesca, Marisqueo e Acuicultura e deberá ser posta en coñecemento desta sempre con anterioridade á súa realización.</p>
<p>Artigo 20º.-Prazo de xustificación dos investimentos.</p>
<p>Con carácter xeral e agás que a resolución individual de concesión da axuda dispoña o contrario, a xustificación do remate dos investimentos e o pagamento dos conceptos correspondentes a eles deberá realizarse antes do 1 de novembro do ano correspondente ó exercicio económico de que se trate.</p>
<p>Excepcionalmente poderá concederse unha prórroga, por resolución do director xeral de Estructuras Pesqueiras e Mercados, para que os investimentos rematen dentro do ano inmediatamente seguinte a aquel no que deberían facelo; para a concesión desta prórroga, que deberá solicitarse dentro do prazo inicial de finalización, será imprescindible que o solicitante garanta o bo fin do investimento mediante aval, do importe total da axuda pendente de percibir mailos xuros legais do diñeiro, depositado na Caixa Xeral de Depósitos da Consellería de Economía e Facenda.</p>
<p>Artigo 21º.-Pagamentos.</p>
<p>O pagamento da axuda realizarase, con carácter xeral, unha vez rematados e xustificados os investimentos correspondentes ó exercicio económico de que se trate. No caso que de que este teña o carácter de parcial no marco dunha axuda concedida con carácter plurianual, o pagamento esixirá a previa constitución de garantía na forma e para os efectos previstos no artigo 37, Dous, 2 e) da Lei 7/1999, de orzamentos xerais da C.A. para 2000, e concordantes correspondentes a exercicios sucesivos.</p>
<p>No caso de que o investimento xustificado fose inferior en contía ó orzamento do investimento</p>
<p>proxectado que serviu de base para a concesión da axuda ou se, tratándose dunha axuda concedida imputada a máis dun exercicio orzamentario, este fose inferior ó importe mínimo de xustificación establecido para un determinado exercicio na correspondente resolución sempre e cando as causas que motivaron a reducción do investimento sexan debidamente xustificadas, a axuda que se pagará reducirase proporcionalmente ó investimento non xustificado.</p>
<p>De igual maneira a axuda que se pagará tamén se reducirá proporcionalmente se, aínda que a contía do investimento xustificado fose igual ou inferior á do investimento aprobado, este se desviase substancialmente daquel por se teren realizado modificacións no investimento e non se obtivese a aceptación da Consellería de Pesca, Marisqueo e Acuicultura establecida no artigo 19º desta orde.</p>
<p>O pagamento das axudas establecidas nesta orde queda condicionada á aprobación do proxecto remitido para este efecto á Comisión Europea.</p>
<p>Artigo 22º.-Xustificación dos investimentos.</p>
<p>Finalizado totalmente ou ben de xeito parcial -tratándose dunha axuda concedida con cargo a máis dun orzamento- o correspondente investimento e nas datas límites indicadas no artigo anterior, os beneficiarios deberán presentar perante a Consellería de Pesca, Marisqueo e Acuicultura e nos mesmos lugares e xeito indicados no artigo sexto desta orde, a seguinte documentación (por cuadriplicado exemplar, debendo corresponder un deles á documentación orixinal ou compulsada):</p>
<p>a) Memoria polo miúdo do desenvolvemento da medida realizada, con indicación de resultados e valoracións.</p>
<p>b) Facturas e xustificantes de pagamento, incluíndo extractos de movemento de conta, que deberán reflectir polo miúdo os servicios prestados coa finalidade de comproba-la súa correspondencia co investimento proxectado que serviu de base para a concesión da axuda, xunto coa que se presentará unha relación polo miúdo destas con indicación de número de xustificante, número de factura, concepto e importe con e sen IVE; ademais de face-la factura referencia a un determinado orzamento distinto a aquel que figura na documentación da solicitude inicialmente aprobada, deberá xuntarse copia del.</p>
<p>c) Declaración responsable, con achega documental, sobre calquera tipo de axuda, concedida ou solicitada e procedente de calquera Administración ou ente público ou privado, nacional e internacional, destinada a subvencionar total ou parcialmente o proxecto para a realización do cal se concedeu a axuda.</p>
<p>d) Certificacións, expedidas por cada Administración, que acrediten que o beneficiario está ó día nas súas obrigas tributarias e sociais, así como como que non ten débedas pendentes coa Xunta de Galicia, e acreditación do pagamento da última liquidación do IAE.</p>
<p>e) Certificado expedido por banco ou entidade financeira que acredite a titularidade dunha conta</p>
<p>bancaria a nome do beneficiario, na que este desexa que se efectúe o pagamento do importe da axuda.</p>
<p>Ademais, e segundo se trate da medida para a realización da cal se concedeu a axuda, xunto coa documentación anterior os beneficiarios deberán presentar:</p>
<p>a) No caso de operacións relacionadas coa certificación da calidade, etiquetaxe dos productos, racionalización das denominacións e normalización dos productos previstas no artigo 2º.2, alínea a) desta orde:</p>
<p>-Memoria xustificativa, polo miúdo, que incluirá o relato do desenvolvemento da medida e os seus resultados, así como a valoración final que o beneficiario fai dela.</p>
<p>-Cada exemplar das etiquetas e outro material editado no curso do desenvolvemento da medida.</p>
<p>b) No caso de campañas globais de promoción, mellora da comercialización e de consellos e axudas á venda previstas no artigo 2º.2, alíneas b), f) e g) da orde:</p>
<p>-Memoria xustificativa, polo miúdo, que incluirá o relato do desenvolvemento da campaña e os seus resultados, así como a valoración final que o beneficiario fai da campaña.</p>
<p>-Cada exemplar dos soportes que serviron de soporte da campaña (anuncios televisivos, anuncios ou cuñas radiofónicas, carteis, folletos, artigos publicitarios, etc. ).</p>
<p>-Certificados de emisión, se procede, dos anuncios difundidos nos distintos medios de comunicación, selados e asinados polo responsable do correspondente departamento.</p>
<p>c) No caso da organización de xornadas e congresos prevista na alínea d) do artigo 2º.2:</p>
<p>-Memoria descritiva, polo miúdo, do sucedido no correspondente evento, así como unha valoración final e de resultados feita polo beneficiario da axuda.</p>
<p>-Un exemplar de elementos propios da celebración do evento, tales como o cartel anunciador e o programa de actividades, así como un resumo de prensa do publicado acerca do evento durante e trala súa celebración.</p>
<p>d) E, finalmente, no caso de propostas de enquisas e probas para analiza-las reaccións dos consumidores e do mercado, así como no de prospeccións de mercado e sondaxes, con inclusión das perspectivas de comercialización de productos comunitarios en terceiros países, previstas no artigo 2º.2, alíneas c) e e) da orde, presentarase o correspondente informe final da medida realizada.</p>
<p>No caso de que os beneficiarios fosen conxuntamente dúas ou máis personas xurídicas non constituídas en asociación ou sociedade mercantil, a correspondente memoria xustificativa deberá ser asinada polo representante legal de cada unha delas; a restante documentación deberá ser presentada referida a cada unha das partes beneficiarias.</p>
<p>Non obstante o establecido neste artigo, a Consellería de Pesca, Marisqueo e Acuicultura poderá requirir do beneficiario a presentación de calqueira</p>
<p>outra documentación que considere necesaria para comproba-la correcta execución e xustificación do investimento correspondente á medida auxiliada.</p>
<p>Artigo 23º.-Fin do expediente.</p>
<p>Porán fin ó expediente:</p>
<p>a) A resolución expresa ou presunta.</p>
<p>b) A desistencia ou renuncia expresa do solicitante ou do seu representante.</p>
<p>c) A declaración de caducidade, nos termos previstos no artigo 92 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>d) O incumprimento dos prazos para a realización dos investimentos.</p>
<p>Artigo 24º.-Control dos investimentos.</p>
<p>A Consellería de Pesca, Marisqueo e Acuicultura poderá en calquera momento inspeccionar e controla-lo destino das axudas e o cumprimento dos fins para os que foron concedidas. En consecuencia, os servicios da consellería poderán facer visitas e inspeccións nos centros de traballo dos beneficiarios onde se realizasen investimentos, así como naqueles servicios prestados por estes, e mesmo con carácter previo á concesión das axudas, para comproba-la súa adecuación á normativa vixente, así como solicitar en calquera momento da tramitación do procedemento canta documentación se considere necesaria para comproba-la adecuada execución do proxecto que fose obxecto das axudas.</p>
<p>Disposición adicional</p>
<p>En todo o non previsto nesta orde será de aplicación o establecido nos artigos 78 e 79 da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, segundo a redacción dada pola Lei 8/1999, do 30 de decembro, de medidas fiscais e orzamentarias e de función pública e actuación administrativa.</p>
<p>Disposición transitoria</p>
<p>Con efectos referidos exclusivamente para o exercicio 2000 e respecto daqueles investimentos comezados con anterioridade á entrada en vigor desta orde, só poderán beneficiarse dunha axuda ó abeiro dela cando xunto coa solicitude se acredite de xeito fidedigno ter comezado o investimento e ter efectuados os seus correspondentes pagamentos a partir do 1 de xaneiro de 2000.</p>
<p>Disposicións derradeiras</p>
<p>Primeira.-Facúltase o director xeral de Estructuras Pesqueiras e Mercados para que dicte as resolucións necesarias para o desenvolvemento e aplicación desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 21 de setembro de 2000.</p>
<p>Amancio Landín Járaiz</p>
<p>Conselleiro de Pesca, Marisqueo e Acuicultura</p>

