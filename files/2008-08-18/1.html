---
date: '2008-08-18'
page: 15
number: 158
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Orde do 28 de xullo de 2008 pola que se regulan as probas de acceso ás
  ensinanzas profesionais de música dispostas no Decreto 203/2007, do 27 de
  setembro, polo que se establece o currículo das ensinanzas profesionais de
  réxime especial de música.
range: Orde
---
<p>A Lei orgánica 2/2006, do 3 de maio, de educación establece no seu artigo 49 que para acceder ás ensinanzas profesionais de música será preciso superar unha proba específica de acceso, e que se poderá acceder igualmente a cada curso sen ter superados os anteriores sempre que, a través dunha proba, o aspirante demostre ter os coñecementos necesarios para cursar con aproveitamento as ensinanzas correspondentes.</p>
<p>O Decreto 203/2007, do 27 de setembro, polo que se establece o currículo das ensinanzas profesionais de réxime especial de música, nos seus artigos 11 e 12 regula aspectos básicos para a realización das probas de acceso ao grao profesional e habilita a Consellería de Educación e Ordenación Universitaria para ditar as normas que se consideren oportunas para o seu desenvolvemento.</p>
<p>Por outra parte, o artigo 13 do Real decreto 389/1992, do 15 de abril, polo que se establecen os requisitos mínimos dos centros que impartan ensinanzas artísticas, dispón que os centros profesionais de ensinanzas de música impartirán a especialidade de piano e, cando menos, as especialidades instrumentais de corda e vento que constitúen o cadro de persoal da orquestra de cámara.</p>
<p>Cómpre, pois, desenvolver a normativa correspondente co fin de establecer criterios comúns nas probas de acceso para iniciar os estudos do primeiro curso do grao profesional ou para acceder a calquera outro curso deste grao, velando pola maior obxectividade na súa valoración.</p>
<p>En consecuencia, e de acordo co establecido no Decreto 585/2005, do 29 de decembro, polo que se establece a estrutura orgánica da Consellería de Educación e Ordenación Universitaria,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º</p>
<p>Os conservatorios e os centros autorizados de música da Comunidade Autónoma de Galicia que impartan as ensinanzas do grao profesional establecidas no Decreto 203/2007, do 27 de setembro, desenvolverán as probas de acceso a este grao de acordo co disposto nos artigos 11 e 12 do devandito decreto e ademais co establecido nesta orde.</p>
<p>Artigo 2º</p>
<p>1. A proba de acceso realizarase nunha única convocatoria anual, que terá lugar no mes de xuño para o acceso ao primeiro curso, e no mes de setembro para os demais cursos.</p>
<p>2. Os conservatorios e os centros autorizados deberán poñer en coñecemento da Inspección Educativa, con anterioridade ao 30 de abril, a oferta de especialidades para o acceso ao grao profesional, con indicación expresa do número de vacantes para cada unha delas.</p>
<p>Artigo 3º</p>
<p>Co obxecto de que se poida constituír a base dunha orquestra de cámara e dunha banda, os centros que impartan ensinanzas profesionais de música potenciarán, na medida das súas posibilidades organizativas, a oferta de prazas nos instrumentos que integran estas agrupacións.</p>
<p>Artigo 4º</p>
<p>1. Se un candidato optase a máis dunha especialidade, o exercicio de linguaxe musical do acceso ao primeiro curso e o exercicio teórico-práctico de acceso aos restantes cursos será común para todas elas.</p>
<p>2. Os candidatos que concorran a máis dunha especialidade aboarán as taxas públicas completas para cada unha delas.</p>
<p>Capítulo II</p>
<p>Admisión e matrícula para as probas de acceso</p>
<p>Artigo 5º</p>
<p>Os conservatorios e os centros autorizados de música farán públicos os prazos de matrícula, datas de exame e número de postos escolares vacantes coa suficiente antelación. Así mesmo, publicarán nos taboleiros de anuncios dos centros os contidos e criterios de avaliación das probas, que serán acordes co proxecto curricular de cada centro.</p>
<p>Artigo 6º</p>
<p>1. A inscrición na proba de acceso realizarase para a especialidade ou especialidades polas que se opte. A proba realizarase no instrumento correspondente a cada especialidade. Non obstante, no caso do acceso ao primeiro curso do grao profesional, a proba para as especialidades recollidas na columna B do anexo I desta orde poderá realizarse nos correspondentes instrumentos que figuran na columna A do citado anexo.</p>
<p>2. En relación co punto anterior, considéranse instrumentos afíns, unicamente aplicables no acceso ao primeiro curso do grao profesional, os que se sinalan no anexo I desta orde.</p>
<p>Artigo 7º</p>
<p>1. Para acceder a calquera curso do grao profesional non será necesario ter superado o grao elemental de música.</p>
<p>2. Os candidatos matriculados nalgún curso do grao profesional que esgotaran a permanencia nese curso poderán continuar estes estudos logo de superar unha nova proba de acceso ben ao curso inmediatamente superior no que esgotaron a permanencia ou ben aos cursos seguintes.</p>
<p>3. O alumnado que abandonara os seus estudos e desexe retomalos deberá realizar unha nova proba de acceso ben ao curso no que estivera matriculado cando abandonou ou ben aos cursos seguintes.</p>
<p>4. En relación cos puntos anteriores, e para os efectos de cómputo dos límites de permanencia nos cursos e no grao, deberanse ter en conta os cursos realizados con anterioridade no grao profesional.</p>
<p>5. En todo caso, o número máximo de probas de acceso ao grao profesional que poderá realizar cada aspirante é de catro: dúas convocatorias ao primeiro curso e outras dúas convocatorias a calquera outro curso que non sexa o primeiro. Para estes efectos, non se computarán as probas nas que se obtivera a puntuación mínima establecida para o acceso.</p>
<p>Capítulo III</p>
<p>Probas de acceso</p>
<p>A) Aspectos comúns das probas de acceso ao grao profesional.</p>
<p>Artigo 8º</p>
<p>As probas de acceso serán xulgadas por un tribunal constituído para tal efecto por profesores do centro designados pola dirección. Estas probas estrutúranse en dúas partes, a primeira de carácter práctico que avalía a interpretación instrumental, e a segunda que avalía os coñecementos teóricos e prácticos da linguaxe musical.</p>
<p>Artigo 9º</p>
<p>Os aspirantes deberán presentarse para a realización de cada exercicio provistos do DNI ou documento fidedigno acreditativo da súa identidade e do xustificante da matrícula, así como das partituras orixinais para a súa interpretación perante o tribunal. No caso de que a proba de acceso requira da participación dalgún tipo de acompañamento musical, ben sexa pianístico ou para música de cámara, este correrá a cargo do aspirante á praza.</p>
<p>Artigo 10º</p>
<p>Os aspirantes serán convocados para a proba nun único chamamento, e excluirase dela quen non compareza. Non obstante, poderanse considerar os casos de forza maior, debidamente xustificados e apreciados polo tribunal, para os efectos dun posterior chamamento. A non asistencia á proba suporá a perda da correspondente convocatoria.</p>
<p>Artigo 11º</p>
<p>Se o número de solicitantes é superior ao de prazas ofertadas, a adxudicación destas realizarase por orde de puntuación na proba de acceso e, de ser igual a cualificación, desempatarase pola puntuación obtida na primeira parte desta proba. Os centros poderán establecer unha lista de suplentes por orde de puntuación acadada co obxecto de cubrir posibles baixas.</p>
<p>Artigo 12º</p>
<p>1. A obtención dunha das prazas ofertadas dá dereito a matricularse no correspondente curso académico no centro no que se realizou a proba de acceso.</p>
<p>2. Non obstante, o alumnado que unha vez superada a proba e formalizada a matrícula nun centro solicitase posto escolar noutro, por traslado de matrícula viva, non terá que realizar novamente a proba de acceso no centro de destino.</p>
<p>Artigo 13º</p>
<p>As cualificacións obtidas nestas probas, que deberán facerse públicas no taboleiro de anuncios do centro, consignaranse nas actas correspondentes segundo o modelo que figura no anexo II desta orde. O Servizo Provincial de Inspección educativa, no exercicio das súas competencias, poderá efectuar un seguimento e supervisión da realización das probas de acceso.</p>
<p>B) Aspectos específicos da proba de acceso ao primeiro curso do grao profesional.</p>
<p>Artigo 14º</p>
<p>O tribunal de acceso ao primeiro curso estará constituído por tres profesores do centro e nel figurarán polo menos un profesor de linguaxe musical e outro da especialidade instrumental correspondente. O profesorado que durante ese ano académico impartira clases ao alumnado candidato ás probas non poderá formar parte do tribunal, sempre e cando exista no centro outro profesor da mesma especialidade.</p>
<p>Artigo 15º</p>
<p>Os exercicios correspondentes á parte de linguaxe musical serán iguais para todos os candidatos e para todos os tribunais das distintas especialidades. Non obstante, no caso de que sexa precisa máis dunha sesión para esta proba, os correspondentes exercicios deberán ser distintos.</p>
<p>C) Aspectos específicos da proba de acceso a calquera outro curso do grao profesional.</p>
<p>Artigo 16º</p>
<p>Tendo en conta a distribución das materias correspondentes a cada especialidade instrumental nos diferentes cursos do grao profesional, recollida no anexo I do Decreto 203/2007, do 27 de setembro, a composición dos distintos tribunais realizarase segundo se indica no anexo III desta orde.</p>
<p>Artigo 17º</p>
<p>Os exercicios correspondentes á parte teórico-práctica serán iguais para todos os candidatos e para todos os tribunais das distintas especialidades, sempre que se trate do mesmo curso. Non obstante, no caso de ser precisa máis dunha sesión, tales exercicios deberán ser distintos.</p>
<p>Artigo 18º</p>
<p>Para a valoración do aspirante nas materias de coro, orquestra, banda ou conxunto, cada centro establecerá, por medio dos seus correspondentes departamentos didácticos, o procedemento que considere máis oportuno. En todo caso, non se lle poderá exixir ao examinando a presentación dun grupo orquestral ou vocal para a realización desta parte da proba.</p>
<p>Capítulo IV</p>
<p>Procedemento para a reclamación das cualificacións das probas de acceso</p>
<p>Artigo 19º</p>
<p>1. O interesado ou interesada ou os seus representantes legais poderán reclamar ante a dirección do centro, nun prazo de 5 días, contra as cualificacións da proba de acceso, cando consideren que a cualificación se outorgou sen a obxectividade requirida debido á:</p>
<p>a) Inadecuación da proba proposta en relación cos obxectivos e contidos da materia sometida a avaliación e co nivel previsto na programación polo órgano didáctico correspondente.</p>
<p>b) Incorrecta aplicación dos criterios de avaliación establecidos nas probas de acceso.</p>
<p>2. No suposto de reclamación contra as cualificacións da proba de acceso, o director ou directora do centro resolverá o que proceda logo de sometelas ao tribunal correspondente, que poderá ratificarse na cualificación outorgada ou estimar a procedencia de rectificar a cualificación reclamada.</p>
<p>3. No suposto de desestimación da reclamación, o interesado ou interesada poderá instar para que a dirección lle remita o expediente á Delegación Provincial da Consellería de Educación e Ordenación Universitaria que, logo do informe do Servizo Provincial de Inspección Educativa, ditará a resolución procedente.</p>
<p>4. Co obxecto de evitar atrasos na resolución das reclamacións que puidesen prexudicar os interesados, deberán observarse os seguintes prazos:</p>
<p>a) O director ou directora resolverá a reclamación presentada no prazo de cinco días naturais.</p>
<p>b) No caso de ter que enviar o expediente á delegación provincial, tramitarase no prazo de 48 horas.</p>
<p>c) O delegado ou delegada provincial resolverá no prazo máximo de 10 días naturais, desde a entrada do expediente na delegación provincial.</p>
<p>5. Contra a resolución do delegado ou delegada provincial poderá interpoñerse recurso de alzada ante a Consellería de Educación e Ordenación Universitaria, na forma e prazos establecidos na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposicións derradeiras</p>
<p>Primeira.-Autorízase a Dirección Xeral de Formación Profesional e Ensinanzas Especiais a ditar cantas normas se consideren oportunas para o desenvolvemento desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 28 de xullo de 2008.</p>
<p>Laura Sánchez Piñón</p>
<p>Conselleira de Educación e Ordenación Universitaria</p>
<p>Ver referencia pdf "15800D001P006.PDF"</p>
<p>Ver referencia pdf "15800D002P010.PDF"</p>

