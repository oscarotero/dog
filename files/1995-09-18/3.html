---
date: '1995-09-18'
id: 444A
page: 7
number: 179
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 8 de setembro de 1995 pola que se convocan bolsas de especialización
  para titulados superiores no eido da investigación agraria.
range: Orde
url: 'https://www.xunta.gal/dog/Publicados/1995/19950918/Anuncio444A_gl.html'
---
<p>O desenvolvemento dos sectores agrícolas, gandeiros e forestais promóvese baseándose nunha mellor utilización de técnicas e recursos que esixen, cada vez máis, a presencia de persoal con alto nivel de formación e cualificación específica. Esta demanda crea a necesidade de especialización de titulados superiores no eido da investigación agraria, que irá encamiñada a cubrir e promove-las actividades de formación e prácticas a exercer por estes titulados.</p>
<p>Polo exposto, esta consellería, en virtude das atribucións que ten conferidas pola Lei 1/1983, do 22 de febreiro, reguladora da Xunta e do seu presidente, e os artigos 1 e 3 do Decreto 205/1990, do 15 de marzo,</p>
<p>DISPÓN:</p>
<p>Artigo 1º</p>
<p>Con cargo á aplicación orzamentaria 09.02.432B.480.00 dos orzamentos xerais da Comunidade Autónoma de Galicia para o ano 1995, convócanse seis (6) bolsas para especialización de titulados superiores no eido da investigación agraria.</p>
<p>A concesión destas axudas rexerase polas bases do anexo I a esta orde.</p>
<p>Artigo 2º</p>
<p>O importe global máximo que alcanzarán en 1995 as axudas convocadas é de 1.975.000 ptas. brutas incluíndo primas de seguro colectivo por importe de 85.000 ptas. para a cobertura de accidentes e da responsabilidade civil dos bolseiros.</p>
<p>Disposicións derradeiras</p>
<p>Primeira.-Facúltase o director xeral de Estructuras e Desenvolvemento Rural para dicta-las normas necesarias para o desenvolvemento e execución desta orde.</p>
<p>Segunda. Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 8 de setembro de 1995.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>ANEXO I</p>
<p>BASES</p>
<p>Primeira.-Obxecto e dotación.</p>
<p>O obxecto da presente convocatoria é a concesión de seis (6) bolsas ou axudas económicas para o ano 1995, prorrogables por anualidades ata un total de tres anos, segundo o establecido na base décima.</p>
<p>Segunda.-Áreas de especialización e ubicación.</p>
<p>-Loita integrada contra pragas e enfermidades mediante sistemas informáticos de alerta baseados en datos agrometeorolóxicos (1 bolsa). Con destino no Laboratorio Agrario e Fitopatolóxico de Galicia; San Tirso de Mabegondo-Abegondo-A Coruña.</p>
<p>-Selvicultura e mellora xenética forestal (1 bolsa)</p>
<p>- Hidroloxía forestal (1 bolsa).</p>
<p>-Métodos eléctricos, estudios forestais (1 bolsa).</p>
<p>As anteriores, con destino no Centro de Investigacións Forestais de Lourizán-Pontevedra.</p>
<p>-Fermentación láctica e microbiolóxica da fabricación de queixos (1 bolsa).</p>
<p>-Manexo integrado de explotacións ovinas en zonas desfavorecidas (1 bolsa).</p>
<p>As anteriores, con destino no Centro de Investigacións Agrarias de Mabegondo, San Tirso de Mabegondo-Abegondo-A Coruña.</p>
<p>Terceira.-Contía.</p>
<p>A contía das axudas será de 105.000 ptas. mensuais, nas que se aplicará a correspondente retención fiscal.</p>
<p>Cuarta.-Carácter da bolsa.</p>
<p>Dado o seu carácter formativo e de especialización, a concesión destas bolsas non implica relación laboral ou administrativa entre o beneficiario e a Consellería de Agricultura, Gandería e Montes, aínda que si a aceptación do regulamento e normas de réxime interno</p>
<p>do centro de investigación onde realiza a súa formación, nin dará lugar á súa inclusión na Seguridade Social, se ben quedará incluído nunha póliza colectiva de seguro de accidentes durante o período desta concesión.</p>
<p>O bolseiro deberá dedicarse de maneira plena a cumpri-las tarefas que lle sexan encomendadas. O desfrute da bolsa é imcompatible coa percepción doutras remuneracións, bolsas ou axudas.</p>
<p>Quinta.-Condicións xerais.</p>
<p>Para optar a estas bolsas é necesario:</p>
<p>a) Ser nacional dun país membro da Unión Europea.</p>
<p>b) Ter veciñanza administrativa en Galicia ou ser natural de Galicia ou fillo de emigrantes galegos no exterior.</p>
<p>c) Posuí-las titulacións que de seguido se relacionan para cada área de especialización:</p>
<p>-Loita integrada contra pragas e enfermidades mediante sistemas informáticos de alerta baseados en datos agrometeorolóxicos (enxeñeiro agrónomo ou biólogo).</p>
<p>-Selvicultura e mellora xenética forestal (enxeñeiro de montes).</p>
<p>-Hidroloxía forestal (enxeñeiro de montes ou xeólogo).</p>
<p>-Métodos eléctricos, estudios forestais (enxeñeiro industrial, enxeñeiro de montes ou licenciado en ciencias físicas).</p>
<p>-Fermentación láctica e microbiolóxica da fabricación de queixos (enxeñeiro agrónomo, biólogo, veterinario, licenciado en farmacia ou licenciado en ciencias químicas).</p>
<p>-Manexo integrado de explotacións ovinas en zonas desfavorecidas (enxeñeiro agrónomo, licenciado en económicas ou sociólogo).</p>
<p>Sexta.-Solicitudes e documentación.</p>
<p>1. A solicitude destas bolsas farase segundo o modelo do anexo II, dirixido ó director xeral de Estructuras e Desenvolvemento Rural, xunto cos seguintes documentos:</p>
<p>a) Fotocopia do DNI, ou no caso que proceda fotocopia do pasaporte.</p>
<p>b) Currículum vitae do solicitante, cos documentos acreditativos dos méritos alegados.</p>
<p>c) Certificación académica completa de cualificacións, e fotocopia compulsada do título correspondente, ou, no seu defecto, xustificación do pagamento dos dereitos de expedición.</p>
<p>d) Declaración xurada de renuncia a outras bolsas, remuneracións ou axudas, no caso de ser seleccionado.</p>
<p>e) No caso de títulos expedidos por centros non pertencentes á Unión Europea, será necesario que estean homologados polo Ministerio de Educación e Ciencia antes do remate do prazo de presentación de solicitudes.</p>
<p>f) Outros datos que se poidan xustificar documentalmente e que o solicitante considere de interese en relación coa área de especialización da bolsa.</p>
<p>2. A presentación de solicitudes farase no rexistro xeral da Consellería de Agricultura, Gandería e Montes (edificio administrativo de San Caetano, Santiago de Compostela), ou ben por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. O prazo de presentación de solicitudes rematará ós 15 días hábiles, contados desde o día hábil seguinte ó da publicación desta orde no DOG.</p>
<p>Sétima.-Outorgamento da bolsa.</p>
<p>1. As bolsas serán adxudicadas polo conselleiro de Agricultura, Gandería e Montes, por proposta da comisión avaliadora.</p>
<p>2. A comisión avaliadora estará presidida polo director xeral de Estructuras e Desenvolvemento Rural e integrada polos seguintes membros:</p>
<p>Vocais: o director do Centro Galego de Investigación e Tecnoloxía Agraria; o director do Centro de Investigación Forestal de Lourizán; o director do Laboratorio Agrario e Fitopatolóxico de Galicia; o director do Centro de Investigacións Agrarias de Mabegondo; e o director da Estación de Viticultura e Enoloxía de Leiro.</p>
<p>Secretario: un funcionario administrativo da Consellería de Agricultura, Gandería e Montes designado polo presidente da comisión avaliadora.</p>
<p>3 .A selección realizarase tendo en conta os seguintes criterios de valoración:</p>
<p>a) Valoración do expediente académico:</p>
<p>-Matrícula de honra: 5 puntos</p>
<p>-Sobresaliente: 4 puntos</p>
<p>-Notable: 3 puntos</p>
<p>-Ben: 2 puntos</p>
<p>-Aprobado: 1 punto</p>
<p>Valoración total= (Suma puntos de notas x 5) / Número de materias=</p>
<p>b) Outras valoracións:</p>
<p>Poderanse valorar tamén, sempre que resulten perfectamente acreditados documentalmente:</p>
<p>-Coñecementos informáticos: ata 4 puntos</p>
<p>-Coñecementos de galego:</p>
<p>-Curso de iniciación: 2 puntos</p>
<p>-Curso de perfeccionamento: 4 puntos</p>
<p>(máximo 4 puntos)</p>
<p>-Outros idiomas: ata 3 puntos, por cada idioma.</p>
<p>-Experiencia acreditada de traballo e formación, en relación coa área de especialización da bolsa que solicita: ata 10 puntos.</p>
<p>4. Efectuada a selección pola comisión avaliadora, o resultado será publicado nos taboleiros de anuncios dos centros de investigacións de Mabegondo, Lourizán e Laboratorio Agrario, sen prexuízo da comunicación persoal ós solicitantes que resulten adxudicatarios. Os bolseiros seleccionados deberán incorporarse ó seu destino no prazo de quince días.</p>
<p>Oitava.-Efectividade e obrigas do bolseiro.</p>
<p>1. Incorporado o bolseiro ó lugar de desenvolvemento da bolsa, e logo de notificación da incorporación polo director responsable de cada centro de investigación, procederase mensualmente ó pagamento da cantidade mensual fixada na base terceira.</p>
<p>2. A ausencia inxustificada, o baixo interese e rendemento, o non cumprimento das normas de réxime interno, así como a non realización dos traballos propostos, serán causa da perda da bolsa, logo de informe do titor da especialización e o director do centro de investigación respectivo.</p>
<p>3. Antes do pagamento da última mensualidade o bolseiro fará entrega dun informe por escrito sobre os traballos desenvolvidos no período de formación, ó que se acompañará informe do titor da área de especialización, dando coñecemento de todo iso ó respectivo director do centro de investigación. O incumprimento deste requisito dará lugar á perda da última mensualidade.</p>
<p>4. Ó termo do período completo da bolsa, o centro de investigación correspondente emitirá unha certificación a favor do bolseiro para os efectos do seu currículum vitae.</p>
<p>Novena.-Renuncia á bolsa concedida.</p>
<p>No caso de renuncia á bolsa concedida, o bolseiro presentará unha solicitude fundamentada. A vacante poderá ser cuberta por un suplente nomeado seguindo a orde da puntuación acadada na selección.</p>
<p>Décima.</p>
<p>Transcorrido o período anual de desfrute da bolsa, e logo do informe favorable do titor e do director do centro de investigación correspondente, e sempre que exista crédito na partida orzamentaria, a Consellería de Agricultura, Gandería e Montes poderá acordar prórrogas que non excedan da anualidade orzamentaria da bolsa en desfrute ata un máximo de 3 anos nas mesmas condicións nas que se concedeu a orixinaria.</p>
<p>95-05901</p>

