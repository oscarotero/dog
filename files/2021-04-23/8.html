---
date: '2021-04-23'
id: G0425-160421-0003
page: 20548
number: 76
agency: Consellería de Política Social
section: III. Outras disposicións.
title: >-
  ORDE do 16 de abril de 2021 pola que se modifica a Orde do 30 de decembro de
  2020 pola que se regulan as bases que rexerán o procedemento de concesión de
  axudas a entidades privadas para o fomento da gratuidade da atención educativa
  para segundos fillos ou fillas e sucesivos/as en escolas infantís 0-3, e se
  procede á súa convocatoria para os anos 2021 e 2022 (código de procedemento
  BS420C).
range: Orde
url: >-
  https://www.xunta.gal/dog/Publicados/2021/20210423/AnuncioG0425-160421-0003_gl.html
---
<p>O 13 de xaneiro publicouse no Diario Oficial de Galicia a Orde do 30 de decembro de 2020 pola que se regulan as bases que rexerán o procedemento de concesión de axudas a entidades privadas para o fomento da gratuidade da atención educativa para segundos fillos ou fillas e sucesivos/as en escolas infantís 0-3 e se procede á súa convocatoria para os anos 2021 e 2022 (código de procedemento BS420C).</p>
    <p>Esta convocatoria de axudas está dirixida ás entidades privadas para promover a aplicación nas escolas infantís 0-3 anos dunha bonificación do 100 % do prezo correspondente á atención educativa prestada entre o 1 de xaneiro de 2021 e o 31 de agosto de 2022 e da gratuidade da matrícula relativa ás prazas ocupadas para o curso 2021/22 por segundos fillos ou fillas e sucesivos/as da unidade familiar e tamén a aquelas entidades privadas que non tiveran acceso a unha axuda económica da Administración autonómica por este concepto e acrediten a gratuidade da matrícula do curso 2020/21 e a aplicación dunha bonificación do 100 % do prezo correspondente á atención educativa prestada desde o inicio do devandito curso.</p>
    <p>A presente modificación ten por obxecto facilitar o acceso a esta convocatoria de axudas a aquelas entidades cuxos prezos se sitúan por debaixo dos topes previstos nela, para que poidan compensar, de ser o caso, o incremento experimentado polos prezos das subministracións e doutros gastos correntes que repercuten nos custos das prazas.</p>
    <p>En consecuencia, facendo uso das facultades que me confire o artigo 34 da Lei 1/1983, do 22 de febreiro, de normas reguladoras da Xunta de Galicia e da súa Presidencia,</p>
    <h2>RESOLVO:</h2>
    <p>Artigo único. Modificación da Orde do 30 de decembro de 2020 pola que se regulan as bases que rexerán o procedemento de concesión de axudas a entidades privadas para o fomento da gratuidade da atención educativa para segundos fillos ou fillas e sucesivos/as en escolas infantís 0-3 e se procede á súa convocatoria para os anos 2021 e 2022 (código de procedemento BS420C)</p>
    <p>A Orde do 30 de decembro de 2020 pola que se regulan as bases que rexerán o procedemento de concesión de axudas a entidades privadas para o fomento da gratuidade da atención educativa para segundos fillos ou fillas e sucesivos/as en escolas infantís 0-3, e se procede á súa convocatoria para os anos 2021 e 2022 (código de procedemento BS420C), queda modificada como segue:</p>
    <p>Un. O número 3 do artigo 4 queda redactado como segue:</p>
    <p>«3. As axudas calcularanse en función das tarifas e do prezo da matrícula da escola infantil no curso 2020/21, os cales poderán incrementarse ata un 10 % para o curso 2021/22, sen superar o tope de 260 euros/mes e 200 euros por atención educativa e matrícula respectivamente, e do número de segundos/as e sucesivos/as fillos/as que a entidade declare na solicitude».</p>
    <p>Dous. O primeiro parágrafo do número 2 do artigo 14 queda redactado como segue:</p>
    <p>«2. Poderá modificarse a resolución inicial cando existan variacións nas tarifas respecto das establecidas no curso 2020/21 e/ou no número de prazas ocupadas por segundos fillos ou fillas e sucesivos/as durante o período de aplicación desta convocatoria. Para estes efectos terase en conta:</p>
    <p>a) Se a contía resultante é superior á concedida, poderán ditarse resolucións complementarias pola contía que corresponda nos termos previstos no artigo 4.</p>
    <p>b) No caso de que a contía total calculada pola certificación anual de ocupación resultar inferior á concedida, ditaranse as resolucións revogatorias que procedan».</p>
    <p>Disposición adicional única. Apertura do prazo de presentación de solicitudes</p>
    <p>Ábrese un novo prazo de presentación de solicitudes que será dun mes contado a partir do día seguinte ao da publicación desta orde no Diario Oficial de Galicia.</p>
    <p>As solicitudes presentadas segundo o establecido no parágrafo anterior tramitaranse de acordo coas bases establecidas na Orde do 30 de decembro de 2020 pola que se regulan as bases que rexerán o procedemento de concesión de axudas a entidades privadas para o fomento da gratuidade da atención educativa para segundos fillos ou fillas e sucesivos/as en escolas infantís 0-3, e se procede á súa convocatoria para os anos 2021 e 2022 (código de procedemento BS420C).</p>
    <p>As entidades que presentaran solicitude ao abeiro da Orde do 30 de decembro de 2020 non terán que presentar unha nova solicitude.</p>
    <p>Disposición derradeira única. Entrada en vigor </p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 16 de abril de 2021</p>
    <footer><p>Fabiola García Martínez<br>Conselleira de Política Social</p></footer>

