---
date: '1999-01-15'
id: '2796'
page: 484
number: 9
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Decreto 3/1999, do 7 de xaneiro, polo que se modifica parcialmente o Decreto
  134/1998, do 23 de abril, sobre policía sanitaria mortuoria.
range: Decreto
url: 'https://www.xunta.gal/dog/Publicados/1999/19990115/Anuncio2796_gl.html'
---
<p>Trala publicación do Decreto 134/1998, do 23 de abril, sobre policía sanitaria mortuoria, DOG número 88, do 11 de maio, co que se pretendeu establecer una marco normativo xeral para o conxunto de materias que compoñen a dita actividade de policía sanitaria mortuoria, evidenciáronse unha serie de problemas de funcionalidade, referidos en concreto, ás prácticas de tanatopraxia e as derivadas da licencia de enterramento, aspectos regulados nos artigos 10, 11, 25 e 26 da citada norma.</p>
<p>Con respecto ás prácticas de tanatopraxia cómpre sinalar como noutras comunidades autónomas se está a acepta-la realización das ditas prácticas por profesionais, que contando cunha formación específica, non son licenciados en medicina e cirurxía.</p>
<p>Así mesmo, e no que se refire ás licencias de enterramento, non existe uniformidade na regulación deste requisito nas diferentes comunidades autónomas. Mesmo no Real decreto 2263/1974, proponse que exista unha «autorización condicionada» para que as diferentes prácticas (conducción ordinaria, traslado e tanatopraxia), poidan realizarse ata que non se obteña a pertinente licencia de enterramento, o cal introduce un elemento de flexibilidade que axilizaría moito os trámites, sobre todo con vistas á saída dos cadáveres ata os lugares onde estea permitida a súa exposición ou onde se atopen autorizadas as diferentes prácticas sobre eles, sempre que se trate de cadáveres do grupo segundo da antedita norma.</p>
<p>Por outra banda, no caso de cadáveres con destino á cremación non se esixe a licencia de enterramento, tal como determina o artigo 20 do Decreto 134/1998, senón o certificado de inscrición de falecemento, autorizándose os propietarios das cinzas ó seu esparexemento ó aire libre baixo determinadas condicións. Así mesmo, o artigo 33, que regula a comunicación de traslado de cadáveres e prohibicións de traslado, non establece a esixencia de licencia de enterramento para os ditos traslados, entre os que se inclúen o destino a outra Comunidade Autónoma, entendendo que para isto precisa da práctica de embalsamamento regulada no artigo 12, que debe facerse nun establecemento autorizado para isto; do que se deduce que para o transporte dos defuntos ata aqueles a licencia de enterramento non é un requisito indispensable.</p>
<p>Consecuentemente co anterior, e polos motivos expostos, faise precisa a modificación parcial do Decreto 134/1998, do 23 de abril, sobre policía sanitaria mortuoria.</p>
<p>Na súa virtude, por proposta do conselleiro de Sanidade e Servicios Sociais e logo da deliberación</p>
<p>do Consello da Xunta de Galicia, na súa reunión do día sete de xaneiro de mil novecentos noventa e nove,</p>
<p>DISPOÑO:</p>
<p>Artigo 1º</p>
<p>Dáselle nova redacción ó artigo 10 do Decreto 134/1998, do 23 de abril, que queda redactado como segue:</p>
<p>«Artigo 10º.-Realización.</p>
<p>As prácticas de tanotopraxia efectuaranse en lugares autorizados baixo a supervisión e responsabilidade dun licenciado en medicina e cirurxía.</p>
<p>O facultativo responsable certificará a súa actuación con descrición das técnicas empregadas así como o precintado final do féretro».</p>
<p>Artigo 2º</p>
<p>Dáselle nova redacción ó artigo 25 do Decreto 134/1998, do 23 de abril, quedando redactado como segue:</p>
<p>«Artigo 25º.-Requisitos para o transporte do defunto.</p>
<p>Unha vez obtido o certificado médico de defunción, salvo nos casos de intervención xudicial ou cadáveres do grupo 1º do artigo 4º, poderá procederse ó transporte inmediato e directo ó domicilio do defunto, tanatorio ou lugar autorizado, dentro da Comunidade Autónoma».</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, sete de xaneiro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>José María Hernández Cochón</p>
<p>Conselleiro de Sanidade e Servicios Sociais</p>

