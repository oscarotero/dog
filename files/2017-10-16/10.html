---
date: '2017-10-16'
id: O3C2-091017-0001
page: 48263
number: 196
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 6 de outubro de 2017 pola que se convoca un curso selectivo de
  acceso á escala básica, categoría de oficial do corpo da Policía Local.
range: Resolución
url: >-
  https://www.xunta.gal/dog/Publicados/2017/20171016/AnuncioO3C2-091017-0001_gl.html
---
<p>Dentro das actividades programadas para o ano 2016, e conforme as funcións atribuídas pola Lei 1/2007, do 15 de xaneiro, da Academia Galega de Seguridade Pública, e o establecido nos artigos 38 e 39 do Decreto 243/2008, do 16 de outubro, polo que se desenvolve a Lei 4/2007, do 20 de abril, de coordinación de policías locais, anúnciase a convocatoria dun curso selectivo para o acceso á categoría de oficial da Policía Local, conforme as seguintes bases:</p>
    <p>Obxectivos:</p>
    <p>– Mellorar o compromiso profesional de servizo público aos cidadáns, baixo parámetros actitudinais de eficacia e de ética policial.</p>
    <p>– Facilitarlles aos alumnos unha actualización xurídico-normativa e de operativa profesional que lles permita un mellor exercicio da súa función.</p>
    <p>– Dotalos das ferramentas de coñecemento necesarias para a organización e estruturación adecuada dos recursos humanos e dos medios materiais de que dispoñan.</p>
    <p>Destinatarios/as:</p>
    <p>Persoal do corpo da Policía Local que superaron o proceso selectivo para a categoría de oficial e que non tivesen realizado este curso.</p>
    <p>Inscrición:</p>
    <p>A inscrición dos/das participantes será totalmente gratuíta.</p>
    <p>Prazas:</p>
    <p>Sen límite.</p>
    <p>Solicitudes:</p>
    <p>1. Os concellos deberán remitir un escrito á Academia Galega de Seguridade Pública, mediante o que se solicita a participación no curso da/das persoa/s que se atopen nesta situación, para efectuar a correspondente reserva de praza para a realización do devandito curso.</p>
    <p>2. O prazo para a remisión de escritos rematará o día 23 de outubro de 2017.</p>
    <p>Duración e contido:</p>
    <p>O curso terá unha duración de 250 horas lectivas e desenvolverase de xeito semipresencial na Academia Galega de Seguridade Pública.</p>
    <p>Este curso contén os seguintes módulos:</p>
    <p>– Módulo I: módulo operativo.</p>
    <p>– Módulo II: módulo xurídico.</p>
    <p>– Módulo III: módulo técnico.</p>
    <p>– Módulo IV: módulo administrativo.</p>
    <p>– Módulo V: módulo de comunicación.</p>
    <p>– Módulo VI: módulo práctico.</p>
    <p>Datas:</p>
    <p>O curso realizarase do 30 de outubro ao 15 de decembro de 2017.</p>
    <p>Desenvolvemento do curso:</p>
    <p>Os alumnos da Academia Galega de Seguridade Pública, durante o seu período de permanencia nesta, rexeranse polo seu Regulamento de réxime interior, publicado por Orde do 4 de febreiro de 2009, da Consellería de Presidencia, Administracións Públicas e Xustiza no DOG número 30, do 12 de febreiro.</p>
    <p>Certificado:</p>
    <p>Unha vez superado este curso, a Agasp emitirá un informe ao concello correspondente certificando esta circunstancia, de xeito que se poida proceder ao nomeamento como funcionario de carreira e á toma de posesión como oficial do corpo da Policía Local.</p>
    <p>Modificacións:</p>
    <p>A Academia Galega de Seguridade Pública poderá modificar o desenvolvemento normal do curso para adaptalo ás necesidades da Administración e ás continxencias que poidan xurdir.</p>
    <p>A Estrada, 6 de outubro de 2017</p>
    <footer><p>Luis Menor Pérez<br>Director xeral da Academia Galega de Seguridade Pública</p></footer>

