---
date: '2008-12-10'
page: 21
number: 239
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Resolución do 1 de decembro de 2008, da Dirección Xeral de Tributos, pola que
  se aproban os programas e aplicacións informáticas para a expedición do
  certificado de valores básicos de repercusión do solo e prazas de garaxe
  utilizados nas valoracións tributarias de bens inmobles.
range: Resolución
---
<p>Na aplicación dos impostos cedidos cuxa base impoñible é o valor real dos bens, adquiren especial importancia os medios de comprobación de valor que pode utilizar a Administración e aos que se refire o artigo 57 da Lei 58/2003, do 17 de decembro, xeral tributaria. Algún destes medios de comprobación baséanse ou utilizan para determinar o valor real do ben inmoble obxecto de transmisión, os estudos de mercado que para estes efectos posúe a Consellería de Economía e Facenda. Co obxectivo de lle ofrecer aos interesados unha maior claridade e seguridade, incorporarase á motivación do acto administrativo un certificado acreditativo de que o valor básico de repercusión do solo utilizado é o correspondente ao que resulta dos estudos de mercado da Consellería de Economía e Facenda.</p>
<p>Para estes efectos, o artigo 103 da Constitución española sinala a eficacia como un dos principios que deben rexer o xeito de actuar das administracións públicas. Para o logro destes obxectivos a Lei 30/1992 destaca, no seu artigo 45, como instrumento idóneo, a utilización por parte das administracións, de técnicas electrónicas, informáticas e telemáticas no desenvolvemento da súa actividade e o exercicio das súas competencias, polo que insta a estas mesmas a que impulsen e apliquen tales técnicas.</p>
<p>No ámbito tributario, a Lei 58/2003, do 17 de decembro, xeral tributaria, establece no seu artigo 96 que a Administración tributaria promoverá a utilización das técnicas e medios electrónicos, informáticos e telemáticos necesarios para o desenvolvemento da súa actividade e o exercicio das súas competencias coas limitacións que a constitución e as leis establecen.</p>
<p>Precisamente as garantías a que se refire a lei consisten na aprobación dos programas e aplicacións electrónicos, informáticos e telemáticos que vaian ser utilizados pola Administración tributaria, garantindo a identificación da Administración tributaria actuante e o exercicio da súa competencia. Ademais, cando a Administración tributaria actúe de forma automatizada garantirase a identificación dos órganos competentes para a programación e supervisión do sistema de información e dos órganos competentes para resolver os recursos que se poidan interpor.</p>
<p>En consecuencia dítase a seguinte resolución:</p>
<p>Primeira.-Obxecto e ámbito de aplicación.</p>
<p>1. A presente resolución ten por obxecto aprobar os programas e aplicacións informáticas para a expedición do certificado de valores básicos de repercusión do solo e prazas de garaxe utilizados nas valoracións tributarias de bens inmobles.</p>
<p>2. A presente resolución é de aplicación aos certificados de valores básicos de repercusión do solo e prazas de garaxe que se emitan conxuntamente coas valoracións tributarias de bens inmobles.</p>
<p>Segunda.-Xeración dos certificados.</p>
<p>Os certificados de valores básicos de repercusión do solo, xeraranse e acompañarán os actos administrativos que conteñan comprobacións de valor realizadas por aqueles medios que se baseen ou utilicen o valor básico de repercusión do solo e prazas de garaxe que deriva dos estudos de mercado da Consellería de Economía e Facenda.</p>
<p>Terceira.-Comprobación de certificados.</p>
<p>1. Os certificados emitidos por medios electrónicos, informáticos ou telemáticos producirán idénticos efectos aos certificados expedidos polos órganos da Dirección Xeral de Tributos coa sinatura manuscrita, a condición de que se cumpran as condicións de comprobación deles establecidas na alínea seguinte.</p>
<p>2. Os certificados emitidos por medios electrónicos, informáticos ou telemáticos poderán ser comprobados, sempre que dispoñan do código electrónico de verificación do certificado. Para tal fin, a Dirección Xeral de Tributos conservará os certificados telemáticos emitidos nun ficheiro seguro, que garanta a súa integridade, desde o momento da súa expedición.</p>
<p>3. Calquera persoa poderá comprobar a integridade e autenticidade do documento da seguinte forma:</p>
<p>a) Conectarase á Oficina Virtual Tributaria da Consellería de Economía e Facenda no seguinte enderezo: www.xuntaeco.es.</p>
<p>b) Elixirá a opción: «entrar a servizos de acceso libre».</p>
<p>c) Escollerá a opción «catálogo de servizos» e dentro dela «verificación de documentos».</p>
<p>d) Introducirá o código seguro de verificación do documento a comprobar ou lerá o código de barras e pulsará sobre o botón «verificar».</p>
<p>A aplicación informática xerará de novo o mesmo documento para o seu cotexo.</p>
<p>Cuarta.-Órganos competentes.</p>
<p>1. O órgano autor dos certificados será a Dirección Xeral de Tributos da Consellería de Economía e Facenda.</p>
<p>2. O órgano encargado da definición das especificacións, programación, mantemento, supervisión e control de calidade do sistema de información será o Centro Informático para a Xestión Tributaria, Económico-Financeira e Contable (CIXTEC) da Consellería de Economía e Facenda.</p>
<p>Disposición derradeira.</p>
<p>Esta resolución entrará en vigor a partir do día seguinte ao da súa publicación no Diario Oficial de Galicia.</p>
<p>Santiago de Compostela, 1 de decembro de 2008.</p>
<p>Regina Losada Trabada</p>
<p>Directora xeral de Tributos</p>

