---
date: '2013-09-09'
id: CA02-020913-0011
page: 35557
number: 171
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 28 de agosto de 2013 pola que se modifica a Resolución do 11 de
  xullo de 2013, da Dirección Xeral de Mobilidade, pola que se convocan as
  asociacións profesionais de transportistas e de empresas de actividades
  auxiliares e complementarias do transporte por estrada para que acrediten a
  súa representatividade co fin de revisar a composición do Comité Galego de
  Transportes por Estrada.
range: Resolución
url: >-
  https://www.xunta.gal/dog/Publicados/2013/20130909/AnuncioCA02-020913-0011_gl.html
---
<p>O Decreto 251/1998, de 10 setembro, polo que se crea o Comité Galego de Transporte por Estrada e se regula o Rexistro de Asociacións Profesionais de Transportistas e de Empresas de Actividades Auxiliares e Complementarias do Transporte, dispón, no seu artigo 13, que a composición das distintas seccións do comité será revisada cada 4 anos. </p>
    <p>Tendo en conta que a última revisión da composición do Comité Galego de Transportes por Estrada (a partir deste momento, o Comité) se realizou no ano 2009, procedía comezar coa súa renovación, motivo polo que se ditou a Resolución do 11 de xullo de 2013, da Dirección Xeral de Mobilidade, pola que se convocaron as asociacións profesionais de transportistas e de empresas de actividades auxiliares e complementarias do transporte por estrada para que acreditasen a súa representatividade co fin de revisar a composición do Comité Galego de Transportes por Estrada.</p>
    <p>No punto cuarto da dita resolución establecéronse unha serie de requisitos que deben ser achegados polas asociacións e federacións que desexan formar parte do Comité.</p>
    <p>Na medida en que parte desa documentación, respecto das asociacións e federacións que desexan formar parte do Departamento de Transporte de Mercadorías, é accesible para esta Administración a través de sistemas informáticos, procedemos a ditar a presente resolución que modifica a anterior e que exime as ditas federacións e asociacións de achegada.</p>
    <p>En consecuencia, modifícase o punto cuarto, número 1, letra b, da Resolución do 11 de xullo de 2013, de xeito que, no caso do Departamento de Mercadorías, non será precisa a achega das matrículas, ao constar estas nos sistemas informáticos utilizados por esta Administración.</p>
    <p>Santiago de Compostela, 28 de agosto de 2013</p>
    <footer><p>Miguel Rodríguez Bugarín<br>Director xeral de Mobilidade</p></footer>

