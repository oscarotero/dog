---
date: '2000-04-18'
id: '8432'
page: 6430
number: 76
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 13 de marzo de 2000, da Delegación Provincial de Ourense, pola
  que se dispón a inscrición e a publicación, Diario Oficial de Galicia, do
  convenio colectivo da empresa Fundación San Rosendo de Ourense.
range: Resolución
url: 'https://www.xunta.gal/dog/Publicados/2000/20000418/Anuncio8432_gl.html'
---
<p>Visto o texto do convenio colectivo da empresa Fundación San Rosendo de Ourense (código convenio nº 3200592), con entrada nesta delegación provincial o día 25-2-2000, subscrito en representación da parte económica empresa, e, da parte social, comités de empresa, o día 8-2-2000, e, de conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios colectivos de traballo desta delegación provincial e notificación ás representacións económica e social da comisión negociadora.</p>
<p>Segundo.-Ordena-lo seu depósito depósito no Servicio de Relacións Laborais, Unidad de Mediación, Arbitraxe e Conciliación desta delegación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Ourense, 13 de marzo de 2000.</p>
<p>José Lage Lage</p>
<p>Delegado provincial de Ourense</p>
<p>Convenio colectivo de la Fundación San Rosendo</p>
<p>Artigo 1º.-Ámbito territorial.</p>
<p>O presente convenio colectivo será de aplicación ós centros de traballo da Fundación San Rosendo, da provincia de Ourense.</p>
<p>Artigo 2º.-Ámbito persoal.</p>
<p>Quedan comprendidos no ámbito do presente convenio colectivo os traballadores que presten os seus servicios nos centros de traballo afectados por el.</p>
<p>Quedan expresamente excluídos aqueles traballadores en residencia dependente da Administración.</p>
<p>Artigo 3º.-Ámbito funcional.</p>
<p>O presente convenio será de aplicación a tódolos centros de traballo que integren a Fundación San Rosendo.</p>
<p>Artigo 4º.-Vixencia e duración.</p>
<p>O presente convenio entrará en vigor o día da súa sinatura, e a súa duración será ata o 31 de decembro de 2005, non obstante manterá a súa vixencia mentres non sexa substituído por outro convenio entre as partes.</p>
<p>Artigo 5º.-Denuncia e prórroga.</p>
<p>Calquera das partes asinantes poderá denuncia-lo presente convenio con tres meses de antelación ó vencemento del.</p>
<p>Para que a denuncia teña efecto, terá que facerse mediante comunicación escrita á outra parte.</p>
<p>En caso de non producirse a mencionada denuncia, entenderase que o convenio se prorroga automaticamente polo mesmo período incrementándose unicamente os conceptos económicos no IPC resultante do ano anterior, segundo os datos publicados polo INE.</p>
<p>Artigo 6º.-Condicións máis beneficiosas.</p>
<p>Tódalas condicións económicas de calquera índole contidas no presente convenio teñen o carácter de mínimas, polos pactos, cláusulas e situacións máis beneficiosas do expresado neste convenio subsistirán para os que os veña gozando, non podendo interpretar como mellora xeral do presente convenio.</p>
<p>Artigo 7º.-Comisión negociadora.</p>
<p>A comisión negociadora está formada polos representantes legais da Fundación San Rosendo e representantes elixidos nos dous comités de empresa dos traballadores.</p>
<p>Artigo 8º.-Comisión paritaria.</p>
<p>Créase unha comisión paritaria do convenio, como órgano de interpretación, arbitraxe e cumprimento do presente convenio.</p>
<p>Ámbalas partes acordan someter á comisión paritaria, cantos problemas, discrepancias ou conflictos poidan presentarse ou xurdir da interpretación do convenio, con carácter previo á presentación dos distintos supostos ante a autoridade ou xurisdicción laboral competente.</p>
<p>Artigo 9º.-Concertan o convenio.</p>
<p>As partes que concertan o presente convenio son representantes legais da Fundación San Rosendo e os traballadores dela representados por tódolos integrantes dos dous comités de empresa dos traballadores. Recoñécese por ámbalas partes a validez como interlocutores.</p>
<p>Artigo 10º.-Vinculación á totalidade.</p>
<p>As condicións pactadas forman un todo orgánico e indivisible e para efectos da súa aplicación práctica serán considerados globalmente.</p>
<p>No caso de que a xurisdicción laboral por instancia da autoridade laboral ou calquera dos afectados procedese á anulación dalgún dos pactos do presente convenio colectivo, quedará sen efecto a totalidade,</p>
<p>debendo as partes afectadas constituír unha nova mesa negociadora no prazo de dous meses a partir da firmeza da sentencia, co obxecto de proceder á renegociación do seu contido.</p>
<p>Artigo 11º.-Organización do traballo.</p>
<p>A organización do traballo será facultade da fundación, sen prexuízo do establecido neste convenio, no Estatuto dos traballadores e demais lexislación aplicable.</p>
<p>Artigo 12º.-Clasificación profesional.</p>
<p>Establécense os grupos profesionais, segundo o nivel de titulación, coñecementos ou experiencia esixida para o seu ingreso. En virtude da tarefa que vai realizar e a idoneidade da persoa, cando non se crea necesario a esixencia de titulación, o contrato determinará no grupo no cal se ten que integra-la persoa contratada de acordo cos coñecementos e experiencia necesaria en relación ás funcións que se van exercer.</p>
<p>As categorías profesionais son as que se detallan na táboa salarial deste convenio, na táboa salarial anexa.</p>
<p>Artigo 13º.-Contrato de traballo e período de proba.</p>
<p>a) Tódolos contratos de traballo formalizaranse por escrito e incluirán en todo caso a expresión do presente convenio colectivo, o cal reflectirá a relación laboral, así como profesional e as condicións laborais pola cal se contrata ó traballador.</p>
<p>b) Establécese un período de proba a teor do regulado no ET de seis meses para técnicos titulados e de dous meses para os demais traballadores.</p>
<p>O período de proba deberá ser pactado por escrito, e durante a vixencia del, as partes contratantes poderán resolver de forma unilateral e libremente a relación laboral sen necesidade de aviso previo e sen dereito a indemnización ningunha.</p>
<p>De acordo coa Lei de dereitos de información ós representantes legais dos traballadores en materia de contratación, Lei 2/1991, do 7 de xaneiro, facilitarase copia básica do presente contrato de traballo ós representantes legais dos traballadores.</p>
<p>Artigo 14º.-Contratos de duración determinada.</p>
<p>Os contratos temporais por circunstancias do mercado, acumulación de tarefas ou exceso de pedidos, aínda tratándose da actividade normal da empresa poderán ter unha duración máxima de trece meses e medio nun período de referencia de dezaoito meses, tal e como faculta a Lei 63/1997. A dita duración pode ser inicial ou por prórroga.</p>
<p>Artigo 15º.-Cesamentos na fundación.</p>
<p>O persoal que voluntariamente desexe causar baixa na fundación deberá notificalo a ela e por escrito, recibindo xustificante da dita petición alomenos coa seguinte antelación á data da baixa definitiva, dous meses para técnicos titulados e dun mes para os demais traballadores.</p>
<p>A falta do aviso previo establecido facultará a fundación para deducir das partes proporcionais a aboar no momento da liquidación, o equivalente diario da súa retribución real por cada día que falte no regulamentario aviso previo anteriormente fixado.</p>
<p>Artigo 16º.-Mobilidade no posto de traballo.</p>
<p>Aplicarase o disposto no Estatuto dos traballadores, así como a lexislación concordante.</p>
<p>Artigo 17º.-Formación profesional.</p>
<p>Todo traballador, independentemente do grupo profesional ó que pertenza, terá acceso a cursos, seminarios, conferencias, etc. de formación e perfeccionamento que organice a fundación.</p>
<p>De conformidade co previsto no artigo 22 do Estatuto dos traballadores e para facilita-la formación e promoción profesional no traballo, o persoal afecto ó presente convenio terá os seguintes dereitos:</p>
<p>a) Ó gozo dos permisos necesarios para concorrer a exames nos que se curse con regularidade estudios para a obtención dun título académico ou profesional.</p>
<p>b) Á adaptación da xornada ordinaria de traballo para a asistencia de cursos de formación profesional ou á concesión do permiso oportuno de formación ou perfeccionamento con reserva do posto de traballo.</p>
<p>Artigo 18º.-Revisións periódicas.</p>
<p>O traballador ten dereito a someterse libremente ás revisións médicas tanto previas ó ingreso no traballo como ás periódicas que sexan aconselladas ou propostas pola empresa ou os organismos oficiais competentes, así como a someterse ós medios profilácticos ou de vacinación que sexan obrigatoriamente indicados polos mesmos con salvagarda do seu dereito constitucional á intimidade.</p>
<p>Artigo 19º.-Xornada de traballo.</p>
<p>A xornada máxima de traballo para todo o persoal comprendido no presente convenio e durante a vixencia del, será de 40 horas semanais na xornada partida e continuada de traballo efectivo respectivamente.</p>
<p>Na xornada continuada computarase a media hora de comida como xornada efectivamente traballada.</p>
<p>Artigo 20º.-Descanso semanal.</p>
<p>a) Os traballadores terán dereito a un descanso mínimo dun día e medio ininterrompido ou tres días cada 15 días de traballo.</p>
<p>b) Con independencia do establecido anteriormente respectarase calquera fórmula que se pactase ou se pacte entre a fundación e os seus traballadores.</p>
<p>Artigo 21º.-Vacacións.</p>
<p>O período de vacacións anuais será de 30 días naturais retribuídos, a razón de salario base máis antigüidade. Naqueles casos que non se completase o ano de traballo efectivo terán dereito á parte proporcional.</p>
<p>O período de gozo das vacacións fíxase nos meses de maio a outubro ambos inclusive, podendo fraccionarse en dous períodos de 15 días e respectándose sempre os seguintes criterios:</p>
<p>a) O réxime de quendas de vacacións farase por rigorosa rotación anual dos traballadores entre os distintos meses, iniciándose a dita rotación o primeiro ano de antigüidade na empresa. Para tal efecto constituiranse as correspondentes quendas de vacacións. Estas quendas faranse segundo o calendario laboral e segundo as prestacións do servicio.</p>
<p>O inicio do período de vacacións ou gozo das festas aboables non poden coincidir cun día de descanso semanal, de forma e maneira que nestes casos se entenderán iniciadas as vacacións ó día seguinte do descanso semanal se o regreso das vacacións coincide co día libre, este deberá respectarse, reiniciándose o traballo ó día seguinte.</p>
<p>b) O calendario de vacacións elaborarase dentro do primeiro trimestre de cada ano, e en todo caso, cun mínimo de dous meses de antelación á data do seu gozo.</p>
<p>Unha vez iniciado este, se se produce situación ILT, o dito período non se interrompe se é conmutable por novos períodos. O traballador, nembargantes, terá dereito ás súas percepcións salariais a razón da totalidade dos seus haberes durante a duración das vacacións.</p>
<p>As vacacións han de gozarse durante o ano natural, non sendo posible acumulalas a anos seguintes, nin poden ser compensables economicamente agás nos casos de liquidación por saldo. Por iso calquera que sexa a causa, o non gozo durante o ano natural supón a perda delas ou da fracción pendente de gozo.</p>
<p>Artigo 22º.-Xubilación ós 65 anos.</p>
<p>Os traballadores independentemente do seu grupo profesional ó que pertenzan deberán xubilarse forzosamente ós 65 anos de idade, agás que no dito momento non poida acredita-los requisitos correspondentes para tal fin como son os períodos de carencia de cotización, neste caso a obriga queda supeditada e atrasada ó momento en que se reúnan estes.</p>
<p>Artigo 23º.-Premio de xubilación.</p>
<p>Os traballadores que se xubilen con anterioridade ós 65 anos percibirán un premio de xubilación atendendo a seguinte escala:</p>
<p>-Xubilación ós 60 anos: cinco mensualidades.</p>
<p>-Xubilación ós 61 anos: catro mensualidades.</p>
<p>-Xubilación ós 62 anos: tres mensualidades.</p>
<p>-Xubilación ós 63 anos: dúas mensualidades.</p>
<p>-Xubilación ós 64 anos: unha mensualidade.</p>
<p>Artigo 24º.-Licencias.</p>
<p>O traballador, logo de aviso e xustificación, poderá ausentarse do traballo con dereito a remuneración, por algún dos seguintes motivos e polo tempo seguinte:</p>
<p>a) Quince días naturais en caso de matrimonio.</p>
<p>b) Tres días naturais en caso de nacemento de fillos ou enfermidade grave ou falecemento de parentes ata o segundo grao de consanguinidade ou afinidade. No suposto de que o traballador necesite facer un desprazamento para tal efecto, o prazo será ampliado a catro días. Poderán ampliarse estes descontando os festivos aboables e/ou vacacións, logo de solicitude do traballador.</p>
<p>c) Un día por traslado de domicilio habitual.</p>
<p>d) Polo tempo indispensable para o cumprimento dun deber inescusable de carácter público e persoal.</p>
<p>e) Ós permisos necesarios para concorrer a exames eliminatorios. O traballador gozará deste permiso o día natural en que teña o exame, se presta os seus servicios en xornada diurna. Se un traballador traballa de noite, o permiso gozarao a noite anterior ó exame.</p>
<p>f) No suposto de parto, a suspensión do contrato terá unha duración de dezaseis semanas ininterrompidas, ampliables por parto múltiple ata dezaoito semanas. O período de suspensión distribuirase a opción da interesada sempre que seis semanas sexa inmediatamente posteriores ó parto podendo facer uso destas o pai para o coidado do fillo en caso de falecemento da nai. Haberá que aterse ó preceptuado pola Lei 13/1996, do 30 de decembro, de medidas fiscais, administrativas e da orde social. En canto ós permisos por lactación haberá que aterse ó preceptuado na lei.</p>
<p>Artigo 25º.-Roupa de traballo.</p>
<p>A fundación está obrigada a facilitar dous uniformes, dous pares de zocos e pares de luvas ó ano, así como as pezas de roupa de protección persoal para tódolos traballadores. O traballador estará obrigado a usar durante a realización do seu traballo a roupa e pezas de roupa facilitadas pola empresa, así como do seu coidado.</p>
<p>Artigo 26º.-Dereitos sindicais.</p>
<p>Os delegados de persoal terán entre outros dereitos e funcións das previstas no ET e a LOLS:</p>
<p>a) Ser informados previamente de tódalas sancións moi graves impostas no seu centro de traballo.</p>
<p>b) De vixilancia do cumprimento das normas vixentes en materia laboral e Seguridade Social e ocupación.</p>
<p>c) De vixilancia e control das condicións da Seguridade Social e Hixiene no traballo coas particularidades que prevé o Estatuto dos traballadores no seu artigo 19.</p>
<p>Artigo 27º.-Pagas extraordinarias.</p>
<p>Os traballadores terán dereito a dúas pagas extraordinarias ó ano, pagadoiras nos meses de xullo e decembro, a razón de salario base máis antigüidade. As ditas pagas aboaranse antes do 18 de xullo e 22 de decembro.</p>
<p>Artigo 28º.-Salarios.</p>
<p>Os salarios deste convenio serán os que se sinalan na folla como anexo I.</p>
<p>Para os efectos do prevido no ET faise constar que o salario bruto mensual para a categoría de peón sen antigüidade é de 70.680 ptas.</p>
<p>Artigo 29º.-Antigüidade.</p>
<p>A antigüidade fíxase en trienios na contía de 3.730 ptas. mensuais.</p>
<p>Artigo 30º.-Complemento de incentivos para encargados de casa.</p>
<p>Establécese un incentivo para os encargados de casa na contía de 15.000 ptas. mensuais pagadoiras en doce mensualidades.</p>
<p>Artigo 31º.-Réxime disciplinario.</p>
<p>a) Faltas leves:</p>
<p>1. O atraso e neglixencia no cumprimento das súas funcións, así como a indebida utilización dos locais, materiais ou documentos da fundación, agás que pola súa manifesta gravidade poida ser considerado como falta grave.</p>
<p>2. A non comunicación coa debida antelación da falta de asistencia ó traballo por causa xustificada, agás que se probe a imposibilidade de facelo.</p>
<p>3. As faltas repetidas de puntualidade sen causa xustificada de tres a cinco ó mes.</p>
<p>b) Faltas graves:</p>
<p>1. A falta de disciplina no traballo.</p>
<p>2. A falta de asistencia ó posto de traballo sen causa xustificada.</p>
<p>3. As faltas repetidas de puntualidade sen causa xustificada durante máis de cinco días e menos de dez ó mes.</p>
<p>4. O abandono de posto de traballo sen causa xustificada.</p>
<p>5. A reincidencia na comisión dunha falta leve aínda que sexa de diferente natureza dentro dun mesmo trimestre sempre que se produza sanción por este motivo.</p>
<p>c) Faltas moi graves:</p>
<p>1. Dar a coñece-lo proceso patolóxico e intimidade do residente.</p>
<p>2. A fraude, a deslealdade e o abuso de confianza nas xestións encomendadas e calquera conducta constitutiva de delicto doloso.</p>
<p>3. As faltas de asistencia ó traballo non xustificada durante máis de tres días.</p>
<p>4. As faltas reiteradas de puntualidade durante máis de dez días ó mes ou durante máis de 30 días no trimestre.</p>
<p>5. Os malos tratos de palabra ou obra e o abuso de autoridade.</p>
<p>6. A obtención de beneficios económicos ou en especie dos usuarios dos centros.</p>
<p>7. Apropiarse de obxectos, documentos, material, etc. dos usuarios do centro do persoal.</p>
<p>8. A neglixencia na administración da medicación.</p>
<p>Sancións:</p>
<p>As sancións que poderán impoñerse en función da cualificación destas faltas serán as seguintes:</p>
<p>Por faltas leves:</p>
<p>-Amoestación por escrito.</p>
<p>-Suspensión de emprego e soldo durante tres días.</p>
<p>-Desconto proporcional das retribucións correspondentes ó tempo real deixado de traballar por faltas de asistencia ou puntualidade non xustificadas.</p>
<p>Por faltas graves:</p>
<p>-Suspensión de emprego e soldo de tres días a un mes correspondente ó tempo real deixado de traballar por falta de asistencia ou puntualidade non xustificada.</p>
<p>Por faltas moi graves:</p>
<p>-Suspensión de emprego e soldo dun a tres meses.</p>
<p>-Despedimento.</p>
<p>Artigo 32º.-Infraccións da empresa.</p>
<p>Son infraccións laborais da empresa as accións ou omisións contrarias ás disposicións legais en materia de traballo, ó convenio colectivo e demais normas de aplicación. Sancionarase a obstaculización ó exercicio das liberdades públicas e ós dereitos sindicais.</p>
<p>Tramitarase de acordo coa normativa vixente.</p>
<p>Tódolos traballadores presentando a nómina do mes anterior terán dereito ó 50% da bonificación no balneario da vila termal de Arnoia.</p>
<p>Disposición transitoria</p>
<p>Primeira.-O presente convenio colectivo é asinado pola Fundación San Rosendo e os delegados dos traballadores.</p>
<p>ANEXO</p>
<p>Táboa salarial</p>
<p>Médico200.086 ptas.</p>
<p>Psicólogo200.086 ptas.</p>
<p>ATS172.680 ptas.</p>
<p>Profesora152.967 ptas.</p>
<p>Contable135.769 ptas.</p>
<p>Encargada117.821 ptas.</p>
<p>Gobernanta117.821 ptas.</p>
<p>Xefe de persoal117.821 ptas.</p>
<p>Oficial primeira111.181 ptas.</p>
<p>Oficial segunda100.608 ptas.</p>
<p>Auxiliar de clínica95.313 ptas.</p>
<p>Auxiliar de xardín de infancia95.313 ptas.</p>
<p>Auxiliar95.313 ptas.</p>
<p>Coidadora95.313 ptas.</p>
<p>Celador95.313 ptas.</p>
<p>Peón95.313 ptas.</p>
<p>Persoal de cociña95.313 ptas.</p>
<p>Persoal de limpeza95.313 ptas.</p>
<p>Capataz95.313 ptas.</p>
<p>Carpinteiro95.313 ptas.</p>
<p>Ordenanza95.313 ptas.</p>

