---
date: '1998-01-19'
id: '10E66'
page: 436
number: 11
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Acordo do 9 de xaneiro de 1998, da Delegación Provincial de Pontevedra, polo
  que se convocan, para o levantamento de actas previas á ocupación, ós
  titulares dos predios afectados pola construcción das instalacións da rede de
  distribución de gas natural para usos industriais: O Porriño-Vigo. Addenda 1.
range: Acordo
url: 'https://www.xunta.gal/dog/Publicados/1998/19980119/Anuncio10E66_gl.html'
---
<p>O 29 de outubro de 1997, a Dirección Xeral de Industria da Consellería de Industria e Comercio da Xunta de Galicia autorizou as instalacións da</p>
<p>rede de distribución de gas natural O Porriño-Vigo. Addenda 1. A dita aprobación, de acordo co disposto no artigo 13 da Lei 10/1987, do 15 de xuño, de disposicións básicas para un desenvolvemento coordinado de actuacións en materia de combustibles gasosos, leva implícita a declaración de necesidade de ocupación dos terreos afectados. Ó mesmo tempo, a declaración de utilidade pública e urxencia na ocupación vén determinada polo disposto no artigo 10 da precitada lei.</p>
<p>Na súa virtude, esta delegación provincial, en cumprimento do disposto no artigo 52 da Lei de expropiación forzosa, do 16 de decembro de 1954, resolveu convoca-los titulares dos bens e dereitos afectados na Casa do Concello onde radican os predios, como punto de reunión para, con independencia de desprazarse posteriormente ó terreo e de conformidade co procedemento que establece o precitado artigo, levar a cabo o levantamento das actas previas á ocupación, e se procedese, ó das de ocupación definitiva.</p>
<p>Tódolos interesados, así como as persoas que sexan titulares de calquera clase de dereitos ou intereses sobre os bens afectados, deberán acudir persoalmente ou representados por persoa debidamente autorizada, presentando os documentos acreditativos da súa titularidade máis o último recibo da contribución, podéndose acompañar, pola súa conta, dos seus peritos e un notario, se o consideran oportuno.</p>
<p>Para o levantamento de actas, os afectados deberán presentarse o próximo día 27 de xaneiro de 1998 no Concello do Porriño, a partir das 9 horas, e no Concello de Vigo, a partir das 11 horas.</p>
<p>A orde de levantamento de actas comunicaráselle a cada interesado mediante a oportuna cédula de citación, figurando a relación de titulares convocados no taboleiro de edictos dos concellos sinalados.</p>
<p>É de significar que esta publicación se realiza igualmente para os efectos determinados polo artigo 59.4º da Lei 30/1992, do 26 de novembro, de réxime xurídico das administracións públicas e do procedemento administrativo común de notificación do presente acordo ós titulares descoñecidos e mais a aqueles con domicilio descoñecido dos predios que se describen no anexo.</p>
<p>No expediente expropiatorio, Enagás, S.A. asumirá a condición de beneficiaria, coas obrigas e dereitos establecidos nos artigos 2.2 da Lei de expropiación forzosa e 5 do seu regulamento.</p>
<p>Pontevedra, 9 de xaneiro de 1998.</p>
<p>Carmen Bianchi Valcarce</p>
<p>Delegada provincial de Pontevedra</p>
<p>40</p>

