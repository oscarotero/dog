---
date: '2019-04-04'
id: G0534-260319-0001
page: 17261
number: 66
agency: 'Consellería de Educación, Universidade e Formación Profesional'
section: III. Outras disposicións.
title: >-
  ORDE do 26 de marzo de 2019 pola que se establecen as datas de elección dos
  membros das xuntas provinciais e da Xunta Autonómica de Directores e
  Directoras de Centros de Ensino non Universitario.
range: Orde
url: >-
  https://www.xunta.gal/dog/Publicados/2019/20190404/AnuncioG0534-260319-0001_gl.html
---
<p>A Orde do 26 de febreiro de 2019 regula a composición e o funcionamento das xuntas provinciais e da Xunta Autonómica de Directores e Directoras de Centros de Ensino non Universitario.</p>
    <p>No seu artigo 4 establece que a elección das persoas directoras que formarán parte das xuntas provinciais de directores e directoras de centros de ensino non universitario e a súa constitución, se efectuarán nas datas fixadas pola consellería con competencias en materia de educación, e no seu artigo 13 establece que a elección das persoas que formarán parte da Xunta Autonómica de Directores e Directoras de Centros de Ensino non Universitario, e a súa constitución se efectuarán nas datas fixadas pola consellería con competencias en materia de educación. </p>
    <p>Así mesmo, establece que o sistema de elección será electrónico e que os censos electorais se farán públicos por medios electrónicos, no portal da Dirección habilitado pola consellería con competencias en materia de educación. </p>
    <p>A disposición adicional segunda prevé que, no prazo dun mes desde a publicación no <em>Diario Oficial de Galicia</em> da dita orde, a consellería con competencias en materia de educación iniciará o proceso de renovación das xuntas provinciais e da Xunta Autonómica mediante a convocatoria das oportunas eleccións.</p>
    <p>En uso das atribucións expresadas na Orde do 26 de febreiro de 2019, esta consellería</p>
    <h2>RESOLVE:</h2>
    <p>Artigo 1. <em>Convocatoria</em></p>
    <p>Correspóndelle á consellería con competencias en materia de educación fixar as datas nas cales se levará a cabo a elección das persoas directoras que formarán parte das xuntas provinciais de directores e directoras de centros de ensino non universitario e da Xunta Autonómica de Directores e Directoras de Centros de Ensino non Universitario.</p>
    <p>Artigo 2. <em>Prazo</em></p>
    <p>As eleccións efectuaranse no curso académico 2018/19, de tal maneira que:</p>
    <p>a) A constitución das xuntas provinciais se leve a cabo antes do día 30 de xuño de 2019.</p>
    <p>b) A constitución da Xunta Autonómica se leve a cabo antes do día 31 de xullo de 2019.</p>
    <p>Artigo 3. <em>Procedemento</em></p>
    <p>A regulación do procedemento de elección das persoas directoras que formarán parte das xuntas provinciais de directores e directoras de centros de ensino non universitario e da Xunta Autonómica de Directores e Directoras de Centros de Ensino non Universitario seguirá o establecido na Orde do 26 de febreiro de 2019 pola que se regula a composición e o funcionamento das xuntas provinciais e da Xunta autonómica de Directores e Directoras de Centros de Ensino non Universitario.</p>
    <p>Disposición derradeira única</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 26 de marzo de 2019</p>
    <footer><p>Carmen Pomar Tojo<br>Conselleira de Educación, Universidade e Formación Profesional</p></footer>

