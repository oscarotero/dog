---
date: '1996-04-17'
id: '5702'
page: 3
number: 75
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 131/1996, do 29 de marzo, polo que se declara a urxente ocupación,
  para efectos de expropiación forzosa, polo Concello de Forcarei (Pontevedra),
  dos bens e dereitos necesarios para a realización das obras do proxecto de
  apertura de rúa en Forcarei.
range: Decreto
url: 'https://www.xunta.gal/dog/Publicados/1996/19960417/Anuncio5702_gl.html'
---
<p>O Concello de Forcarei (Pontevedra), en sesión celebrada o día 13 de outubro de 1995, aprobou definitivamente o proxecto de apertura de rúa en Forcarei e na sesión do 9 de agosto de 1995 acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O concello remitiu documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 9 de xaneiro de 1996 de baixo o número 206.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Calidade Medioambiental e Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 30 de xaneiro 1996, nº 863.</p>
<p>Considérase necesaria a declaración de urxente ocupación dos bens e dereitos precisos para a rea</p>
<p>lización das obras do proxecto técnico sinalado, porque a rúa que se pretende abrir está incluída dentro do planeamento urbanístico deste concello (normas subsidiarias) aprobadas pola CPU de Pontevedra en abril de 1993. A dita rúa pon en comunicación dous destes municipios, a rúa Francisco Filgueiras e a rúa Progreso (estrada comarcal 541 de Santiago de Compostela ó Carballiño) e permitirá a desconxestión do tráfico desta última para maior seguridade da poboación; na súa maioría de avanzada idade, e para unha maior comodidade dos concorrentes ó comercio local que ocasionarán menos problemas na fluidez de tráfico na C-541. Permitirá tamén unha mellor saída para os vehículos da rúa Fco. Filgueiras na cal se atopan varios establecementos comerciais (cafeterías, almacéns de materiais de construcción, discoteca, etc.), contribuíndo así ó logro dun índice máis alto de seguridade para a poboación e a lograr unha maior tranquilidade e quietude. Por outra banda, nas proximidades da zona hai </p>
<p>instalacións de gando vacún, o cal ten que transitar pola rúa principal do pobo, para levalo a pacer a predios privados ocasionando perigo e prexuízos á poboación. Coa apertura desta rúa acurtaríase o espacio de circulación de gando e afastaríase da rúa principal mellorando a seguridade e a salubridade públicas.</p>
<p>Urxe tamén a execución por canto a dita obra está incluída no Plan da Deputación Provincial que non admite demora na contratación, suxeita a prazos determinados.</p>
<p>A competencia para a declaración da urxente ocupación corresponde ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude e por proposta do conselleiro de Xustiza, Interior e Relacións Laborais, e logo de deliberación do Consello da Xunta de Galicia na súa reunión do día vintenove de marzo de mil novecentos noventa e seis,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Forcarei (Pontevedra) para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de apertura de rúa en Forcarei.</p>
<p>Santiago de Compostela, vintenove de marzo de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>Juan Miguel Diz Guedes</p>
<p>Conselleiro de Xustiza, Interior e Relacións Laborais</p>
<p>2805</p>

