---
date: '2020-10-07'
id: G0598-280920-0004
page: 38642
number: 203
agency: 'Consellería de Cultura, Educación e Universidade'
section: III. Outras disposicións.
title: >-
  ORDE do 25 de setembro de 2020 pola que se modifica a Orde do 18 de xuño de
  2020, pola que se establecen as bases reguladoras para a concesión de
  subvencións ás entidades locais de Galicia para a promoción do uso da lingua
  galega e se procede á súa convocatoria para o ano 2020 (código de procedemento
  PL400A).
range: Orde
url: >-
  https://www.xunta.gal/dog/Publicados/2020/20201007/AnuncioG0598-280920-0004_gl.html
---
<p>O día 16 de xullo de 2020 publicouse no Diario Oficial de Galicia a Orde do 18 de xuño de 2020 pola que se establecen as bases reguladoras para a concesión de subvencións ás entidades locais de Galicia para a promoción do uso da lingua galega (código de procedemento PL400A).</p>
    <p>No artigo 21.3 da devandita orde establecíase que o prazo para que as entidades locais beneficiarias das axudas acrediten e xustifiquen os proxectos subvencionados remata o 20 de outubro de 2020.</p>
    <p>Nos últimos meses asistimos a unha situación excepcional pola COVID-19, que xa provocou o adiamento da publicación da convocatoria deste ano, ademais de que o prazo de presentación de solicitudes coincidiu co desfrute, por parte do persoal ao servizo das administracións locais, das vacacións regulamentarias no período ordinario (meses de xuño a setembro de 2020). Tendo en conta todo isto e sen que por este motivo se cause prexuízo a terceiros, considérase necesario introducir modificacións no artigo 21.3 da Orde do 18 de xuño de 2020 e ampliar o prazo de xustificación.</p>
    <p>Visto o anterior,</p>
    <h2>DISPOÑO:</h2>
    <p>Artigo único. Modificación da Orde do 18 de xuño de 2020</p>
    <p>Modifícase o artigo 21.3 da Orde do 18 de xuño de 2020 pola que se establecen as bases reguladoras para a concesión de subvencións ás entidades locais de Galicia para a promoción do uso da lingua galega e se procede á súa convocatoria para o ano 2020, que quedaría redactada como segue:</p>
    <p>Artigo 21. Xustificación da subvención</p>
    <p>3. O prazo de xustificación remata o día 30 de outubro de 2020. Para recibir a subvención, as entidades locais beneficiarias deberán remitirlle á Secretaría Xeral de Política Lingüística da Consellería de Cultura, Educación e Universidade, co límite da devandita data, a documentación xustificativa dos gastos realizados, de acordo coa resolución de concesión e nos termos expresados no proxecto presentado, por un valor mínimo equivalente ao da axuda outorgada, excluído o imposto sobre o valor engadido (IVE), que non é subvencionable.</p>
    <p>Disposición derradeira. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 25 de setembro de 2020</p>
    <footer><p>Román Rodríguez González<br>Conselleiro de Cultura, Educación e Universidade</p></footer>

