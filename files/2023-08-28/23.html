---
date: '2023-08-28'
id: G0692-030823-0008
page: 50867
number: 162
agency: 'Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 27 de xullo de 2023, da Xefatura Territorial de Pontevedra, de
  autorización administrativa previa, declaración, en concreto, de utilidade
  pública e a necesidade da urxente ocupación que leva implícita, e de
  autorización administrativa de construción, dunha instalación eléctrica no
  concello do Grove (expediente IN407A 2023/023-4).
range: Resolución
url: >-
  https://www.xunta.gal/dog/Publicados/2023/20230828/AnuncioG0692-030823-0008_gl.html
---
<p>Expediente: IN407A 2023/023-4.</p>
    <p>Promotora: UFD Distribución Electricidad, S.A.</p>
    <p>Denominación: Regulamentación LMT VLG806 apoios 9NUVEAF8//27 e 9NVMTC6K//26.</p>
    <p>Concello: O Grove.</p>
    <p>Feitos:</p>
    <p>Primeiro. O 25 de xaneiro de 2023, a empresa UFD Distribución Electricidad, S.A. solicitou a autorización administrativa previa, a autorización administrativa de construción e a declaración de utilidade pública da instalación eléctrica denominada Regulamentación LMT VLG806 apoios 9NUVEAF8//27 e 9NVMTC6K//26.</p>
    <p>Examinado o proxecto de execución, conclúese que ten como finalidade regulamentar o tramo VLG8064008 da liña VLG806 Meloxo-Cog. Cons. Garavilla 6, mediante a súa desmontaxe e soterramento. Están previstas as seguintes actuacións no lugar do Porto de Meloxo, no concello do Grove (Pontevedra):</p>
    <p>Retirada de 373 metros de condutor LA-56 e cinco apoios.</p>
    <p>Instalación na parcela de referencia catastral 36022A00600092000EI dun novo apoio de celosía metálica tipo C 14/2000 con cruceta H35 entre o apoio de formigón 903WTWVL//23 e o apoio 9O1K25BU//24, que será retirado.</p>
    <p>Instalación dun novo tramo de liña de media tensión subterránea de 520 metros de lonxitude.</p>
    <p>Segundo. Esta xefatura territorial solicitoulles o preceptivo informe ás distintas administracións, organismos ou, de ser o caso, empresas de servizos de interese xeral afectadas, isto é, o Concello do Grove, Augas de Galicia, o Servizo Provincial de Costas de Pontevedra e o Servizo do Patrimonio Cultural. A empresa promotora manifestou a súa conformidade cos condicionados emitidos polo Servizo Provincial de Costas de Pontevedra e o Servizo do Patrimonio Cultural.</p>
    <p>Os demais organismos non emitiron os condicionados técnicos, polo que se entende a súa conformidade coa autorización de construción da dita infraestrutura eléctrica, conforme o disposto no artigo 131 do Real decreto 1955/2000, do 1 de decembro, sen prexuízo da autorización que lles corresponda outorgar.</p>
    <p>Terceiro. Non foi posible efectuar a notificación da solicitude de declaración de utilidade pública da instalación eléctrica ás persoas que figuran afectadas na relación de bens e dereitos achegada pola empresa promotora, polo que esta xefatura publicou os correspondentes anuncios no <em>Diario Oficial de Galicia,</em> do 2 de marzo de 2023, e no taboleiro de edictos único do <em>Boletín Oficial del Estado,</em> do 7 de marzo de 2023, co fin de realizar a notificación por comparecencia.</p>
    <p>Cuarto. O proxecto someteuse ao trámite de información pública mediante a Resolución do 6 de marzo de 2023, publicada nos seguintes medios:</p>
    <p>DOG (<em>Diario Oficial de Galicia</em>): 28 de marzo de 2023.</p>
    <p>Xornal <em>Faro de Vigo</em>: 3 de abril de 2023.</p>
    <p>Taboleiro de anuncios do Concello do Grove.</p>
    <p>Portal de transparencia e goberno aberto da Consellería de Economía, Industria e Innovación.</p>
    <p>Durante este trámite non se recibiron alegacións.</p>
    <p>Consideracións legais e técnicas</p>
    <p>Primeiro. A Xefatura Territorial de Pontevedra é competente para resolver este expediente con fundamento no Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación (DOG nº 126, do 4 de xullo) e no Decreto 9/2017, do 12 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG nº 22, do 1 de febreiro).</p>
    <p>Segundo. A lexislación de aplicación a este expediente é:</p>
    <p>Lei 24/2013, do 26 de decembro, do sector eléctrico.</p>
    <p>Lei 39/2015, do 1 de outubro, do procedemento administrativo común das administracións públicas.</p>
    <p>Lei 40/2015, do 1 de outubro, de réxime xurídico do sector público.</p>
    <p>Lei 3/2007, do 9 de abril, de prevención e defensa contra os incendios forestais de Galicia.</p>
    <p>Lei do 16 de decembro de 1954, sobre expropiación forzosa.</p>
    <p>Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Real decreto lei 23/2020, do 23 de xuño, polo que se aproban medidas en materia de enerxía e noutros ámbitos para a reactivación económica.</p>
    <p>Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09.</p>
    <p>Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>Decreto do 26 de abril de 1957 polo que se aproba o Regulamento da Lei de expropiación forzosa.</p>
    <p>Terceiro. As características técnicas da instalación son as que a seguir se describen:</p>
    <p>Liña de media tensión subterránea (LMTS) a 20 kV, con condutor RHZ1, de 520 metros de lonxitude, con orixe no apoio proxectado C 14/2000-H35-CA/CS, mediante un paso aerosubterráneo, e final na rede de media tensión subterránea existente cara ao centro de seccionamento 36CSH7 O Porto de Meloxo. Retensado do van contiguo ao apoio proxectado. </p>
    <p>A instalación está situada no Porto de Meloxo, no concello do Grove (Pontevedra).</p>
    <p>Conforme o indicado,</p>
    <p class="dog-titulo">RESOLVO:</p>
    <p>Primeiro. Outorgarlle á empresa UFD Distribución Electricidad, S.A. as autorizacións administrativas previa e de construción da instalación de distribución de enerxía eléctrica denominada Regulamentación LMT VLG806 apoios 9NUVEAF8//27 e 9NVMTC6K//26 (expediente IN407A 2023/023-4), cuxas características se axustarán en todas as súas partes ás que figuran no proxecto de execución, ás condicións técnicas e de seguridade establecidas nos regulamentos de aplicación e ás condicións establecidas nos condicionados dos organismos que constan no expediente.</p>
    <p>Segundo. Declarar a utilidade pública, en concreto, da citada instalación eléctrica, o que leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa.</p>
    <p>A empresa UFD Distribución Electricidad, S.A. asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade. Deberanse cumprir en todo momento as normas e directrices vixentes que resulten de aplicación, en particular canto establece o Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, e o Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da instalación autorizada.</p>
    <p>Contra esta resolución, que non é definitiva en vía administrativa, poderase interpoñer recurso de alzada, ante a conselleira de Economía, Industria e Innovación da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Pontevedra, 27 de xullo de 2023</p>
    <footer><p>Beatriz López del Olmo<br>Xefa territorial de Pontevedra</p></footer>

