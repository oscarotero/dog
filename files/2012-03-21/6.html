---
date: '2012-03-21'
id: O3C2-120312-13307
page: 9831
number: 56
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 9 de marzo de 2012 pola que se convoca un curso de autocad para
  elaboración de atestados e dispositivos de tráfico, que se desenvolverá a
  través da internet.
range: Resolución
url: >-
  https://www.xunta.gal/dog/Publicados/2012/20120321/AnuncioO3C2-120312-13307_gl.html
---
<p>Dentro das actividades programadas para o ano 2012 e conforme as funcións atribuídas pola Lei 1/2007, do 15 de xaneiro, da Academia Galega de Seguridade Pública, anúnciase a convocatoria dun curso de autocad para elaboración de atestados e dispositivos de tráfico, que se desenvolverá a través da internet, conforme as seguintes bases:</p>
    <p>1. Datos da actividade.</p>
    <p>– Denominación: autocad para elaboración de atestados e dispositivos de tráfico.</p>
    <p>– Tipo: curso.</p>
    <p>– Horas lectivas: 50.</p>
    <p>– Modalidade: en liña.</p>
    <p>– Obxectivos:</p>
    <p>1. Perfeccionarse nos coñecementos de expresión gráfica.</p>
    <p>2. Especializarse no manexo de paquetes de deseño para a confección de atestados ou informes.</p>
    <p>3. Adoptar técnicas automatizadas para a representación gráfica nos informes.</p>
    <p>– Contido:</p>
    <p>Parte teórica: funcionalidades do programa autocad.</p>
    <p>Parte práctica: formalización de casos prácticos.</p>
    <p>2. Desenvolvemento da convocatoria.</p>
    <p>– Destinatarios/as:</p>
    <p>Persoal das forzas e corpos de seguridade en xeral, tendo preferencia o dos corpos de policía local de Galicia e da Unidade do CNP adscrita á Comunidade Autónoma de Galicia, e no caso de quedaren prazas vacantes cubriríanse con persoal dos restantes corpos de seguridade que teñan destino na Comunidade Autónoma de Galicia; neste caso por rigorosa orde de entrada de solicitudes.</p>
    <p>– Prazas ofertadas:</p>
    <p>50 prazas.</p>
    <p>Reservarase o 50% das prazas para solicitantes mulleres que reúnan os requisitos exixidos na convocatoria, segundo o disposto no artigo 37.bis da Lei 7/2004, do 16 de xullo, galega para a igualdade de mulleres e homes.</p>
    <p>3. Solicitudes de participación.</p>
    <p>a) O persoal que desexe participar no curso convocado nesta resolución deberá cubrir o formulario de matrícula telemática na páxina web da Agasp http://agasp.xunta.es</p>
    <p>Non se admitirá ningunha outra forma ou modelo de solicitude.</p>
    <p>b) A falsidade ou ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>c) É conveniente consignar no formulario de solicitude un número de teléfono móbil co fin de poder realizar as notificacións necesarias.</p>
    <p>d) Serán excluídas automaticamente aquelas solicitudes que non teñan cubertos correctamente os datos necesarios para realizar o proceso selectivo do alumnado, que non se axusten ao formulario de solicitude ou que sexan presentadas fóra de prazo.</p>
    <p>e) Prazo para a presentación de solicitudes: o prazo de inscrición e presentación de solicitudes de participación rematará o día 3 de abril de 2012.</p>
    <p>4. Formulario normalizado de solicitude.</p>
    <p>a) Os formularios de solicitude a que se refire a base anterior serán obtidos e cubertos pola persoa solicitante necesariamente a través da páxina web da Academia Galega de Seguridade Pública, que poden encontrar no enderezo da internet http://agasp.xunta.es</p>
    <p>b) Para cubrir correctamente os formularios de solicitude, no citado enderezo da internet disporase de instrucións de axuda que deberán ser observadas en todo momento polas persoas solicitantes.</p>
    <p>c) Os formularios poderán ser obtidos e cubertos ata as 14.00 horas da data de finalización do prazo de presentación de solicitudes.</p>
    <p>d) En caso de dúbida, dificultades técnicas ou necesidade de máis información poderán dirixirse á Agasp a través do número de teléfono 886 20 61 10, do fax 886 20 61 22 ou do enderezo de correo electrónico formacion.agasp@xunta.es, que adoptará as medidas necesarias para facilitar a presentación de solicitudes.</p>
    <p>– Criterios de selección:</p>
    <p>a) Menor número de cursos realizados polo/a alumno/a solicitante nos últimos cinco anos, segundo consten nas bases de datos da academia, e non ter feito con anterioridade o curso que se convoca.</p>
    <p>b) A igual número de cursos terá preferencia o alumnado que leve máis tempo sen participar nas actividades da academia.</p>
    <p>c) Antigüidade.</p>
    <p>– Listaxe de solicitudes seleccionadas:</p>
    <p>O día 9 de abril de 2012 a Academia Galega de Seguridade Pública publicará no taboleiro de anuncios e no sitio web http://agasp.xunta.es as solicitudes de participación que resultaren seleccionadas segundo os criterios de selección mencionados anteriormente. </p>
    <p>As persoas comprendidas na listaxe disporán do prazo de dous días, a partir da data de publicación, para acceder á plataforma e inscribirse no curso. O prazo rematará o 11 de abril ás 24.00 horas.</p>
    <p>Rematado este prazo, as persoas seleccionadas non inscritas perderán o dereito a participar no curso, e a Academia procederá a cubrir as vacantes coa listaxe das reservas, segundo a orde correspondente. Esta inscrición faraa a Academia e comunicarase por correo electrónico á persoa interesada. </p>
    <p>O curso estará operativo o día 16 de abril ás 9.00 horas.</p>
    <p>– Incompatibilidade:</p>
    <p>A participación neste curso resultará incompatible coa admisión do/a alumno/a noutra actividade da Agasp que se desenvolva paralelamente ou en edicións anteriores desta mesma temática.</p>
    <p>– Obrigas das persoas seleccionadas:</p>
    <p>As persoas que resulten seleccionadas e confirmen a súa inscrición no prazo previsto no punto anterior teñen a obriga de participar no desenvolvemento da actividade, agás que comunicasen a súa imposibilidade de asistencia con cando menos 48 horas de antelación ao comezo desta. A dita renuncia deberase comunicar por escrito á Agasp, por correo electrónico ao enderezo formacion.agasp@xunta.es ou por fax ao número 886 20 61 22.</p>
    <p>Noutro caso serán excluídas automaticamente da selección para as dez seguintes actividades que se convoquen, para as que reúna os requisitos exixidos de participación (artigos 18 e 21 do Regulamento de réxime interior da Agasp, en relación co artigo 46 do Decreto 243/2008, do 16 de outubro).</p>
    <p>5. Desenvolvemento da actividade.</p>
    <p>– Lugar: a través da plataforma de formación en liña.</p>
    <p>– Horario: segundo disposición e necesidade do alumnado.</p>
    <p>– Data de comezo: 16 de abril de 2012.</p>
    <p>– Data de remate: 18 de xuño de 2012.</p>
    <p>– Requirimentos técnicos mínimos para os equipamentos do alumnado:</p>
    <p>As persoas con interese en desenvolver esta actividade formativa deberán dispor do programa autocad, versión 2010 ou superior, para poder traballar desde os seus propios equipamentos.</p>
    <p>Os requirimentos técnicos para usar a web dos cursos da Agasp (baseada nunha ferramenta de aprendizaxe electrónica ou <em>e-learning</em>) son de nivel básico:</p>
    <p>Aspectos recomendables para o PC:</p>
    <p>A configuración mínima dun PC doméstico (en xeral, calquera con menos de cinco anos) é suficiente.</p>
    <p>• Preferentemente conexión á internet de banda larga e un antivirus actualizado.</p>
    <p>• Navegador: Internet Explorer 9.0 ou superior (recomendado) ou Mozilla Firefox 10.0.1.</p>
    <p>• Ter Javascript e cookies activadas no navegador.</p>
    <p>• Para ver os documentos en PDF necesitase ter instalado Acrobat Reader.</p>
    <p>• Para que funcionen algúns elementos correctamente necesítase ter instalado o Adobe Flash Player.</p>
    <p>• Ter desactivado o bloqueador de elementos emerxentes no navegador.</p>
    <p>Cuestionarios e tarefas:</p>
    <p>Durante o desenvolvemento do curso o alumnado participante deberá formalizar unha serie de cuestionarios e tarefas de acordo cun calendario de presentación; a non realización dalgún no prazo establecido será sancionada coa baixa no curso. No suposto de que os exercicios non acaden un nivel de exixencia mínimo segundo o criterio do profesor, farase unha primeira advertencia ao alumnado e, de non atender a indicación, poderá ser dado de baixa no curso.</p>
    <p>Os cuestionarios, agás a proba presencial final, e a realización das tarefas faranse a través da plataforma de formación en liña.</p>
    <p>– Certificados de aproveitamento:</p>
    <p>Exixencias:</p>
    <p>• Superación dos cuestionarios.</p>
    <p>• Realización das tarefas segundo as exixencias que se indiquen.</p>
    <p>• Proba presencial final do conxunto do curso.</p>
    <p>– Proba final e certificado de aproveitamento:</p>
    <p>O día 28 de xuño ás 10.00 horas, o alumnado que opte ao certificado de aproveitamento deberá superar a proba presencial final indicada que se desenvolverá na sede da Agasp.</p>
    <p>6. Baremación da actividade.</p>
    <p>Para os efectos do previsto nos anexos II e III da Orde do 28 de xaneiro de 2009 da Consellería de Presidencia, Administracións Públicas e Xustiza, publicada no DOG do 2 de febreiro, esta actividade terá unha baremación de 1,000 puntos.</p>
    <p>7. Dereitos e deberes do alumnado participante.</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp, aprobado pola Orde da Consellería de Presidencia, Administracións Públicas e Xustiza, do 4 de febreiro de 2009 (DOG núm. 30, do 12 de febreiro).</p>
    <p>8. Modificacións e incidencias.</p>
    <p>A Academia Galega de Seguridade Pública poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Estrada, 9 de marzo de 2012.</p>
    <footer><p>José Carlos García Bouzas<br>Director xeral da Academia Galega de Seguridade Pública</p></footer>

