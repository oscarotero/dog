---
date: '2012-03-21'
id: C3C1-150312-13518
page: 9822
number: 56
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  DECRETO 92/2012, do 8 de marzo, polo que se declara a urxente ocupación, para
  os efectos de expropiación forzosa, dos bens e dereitos necesarios para a
  realización das obras de ampliación e mellora do sistema de tratamento de auga
  potable de Monforte de Lemos.
range: Decreto
url: >-
  https://www.xunta.gal/dog/Publicados/2012/20120321/AnuncioC3C1-150312-13518_gl.html
---
<p>O concello de Monforte de Lemos, en sesión que tivo lugar o día vinte e seis de decembro de dous mil once, aprobou o proxecto de obras de ampliación e mellora do sistema de tratamento de auga potable e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens nos que se concreta a declaración de urxente ocupación están determinados no expediente que se someteu a información pública.</p>
    <p>Que o dito expediente tivo entrada na Consellería de Presidencia, Administracións Públicas e Xustiza, e este contén a xustificación acreditativa da motivación para a declaración de urxente ocupación.</p>
    <p>Que o expediente se tratou na comisión de secretarios xerais previa á súa elevación ao Consello da Xunta de Galicia.</p>
    <p>Que o expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, de 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala o concello e o informe dos técnicos, o abastecemento de auga a Monforte de Lemos consta dun sistema de captación e tratamento duplicado (subsistema de Ribasaltas e o subsistema de San Vicente). O sistema actualmente en funcionamento, a ETAP de Ribasaltas, atópase nun estado de deterioración moi elevada, sendo a súa explotación extremadamente complexa debido ás numerosas deficiencias que presenta, podendo considerarse que se atopa nun estado de ruína técnica.</p>
    <p>Ante a dubidosa rendibilidade económica e técnica de aproveitar a segunda rede de captación, o criterio dos técnicos aconsella como alternativa máis desexable a potenciación e remodelación do sistema de Ribasaltas para o abastecemento de todo o concello de Monforte de Lemos.</p>
    <p>Por todo o anterior, resulta urxente a ocupación dos terreos afectados pola execución do proxecto, co fin de reducir no posible a duración da actual situación, na que un servizo esencial como é o abastecemento domiciliario de auga potable, se está prestando nunhas instalacións en estado operativo de ruína.</p>
    <p>A competencia para a declaración da urxente ocupación correspóndelle ao Consello da Xunta de Galicia, segundo o disposto nos artigos 27.2.º e 28.2.º do Estatuto de autonomía de Galicia.</p>
    <p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia, na súa reunión do día oito de marzo de dous mil doce,</p>
    <h2>DISPOÑO:</h2>
    <p>Artigo único.</p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para os efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras de ampliación e mellora do sistema de tratamento de auga potable de Monforte de Lemos, debendo, se é o caso, unha vez ocupados os terreos necesarios, obter as autorizacións que foran necesarias dos organismos competentes, con carácter previo ao inicio das obras.</p>
    <p>Santiago de Compostela, oito de marzo de dous mil doce.</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Conselleiro de Presidencia, Administracións Públicas e Xustiza</p>

