---
date: '1996-06-10'
id: 73C6
page: 5
number: 113
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 15 de maio de 1996 pola que se resolve a concesión de subvencións en
  réxime de concorrencia competitiva, convocada na Orde do 30 de novembro de
  1995 pola que se regula a concesión de subvencións de actividades de fomento
  do estudio e investigación da linguaxe xurídica.
range: Orde
url: 'https://www.xunta.gal/dog/Publicados/1996/19960610/Anuncio73C6_gl.html'
---
<p>A Orde do 30 de novembro de 1995 (DOG do 22-12-1995) regula a concesión de subvencións de actividades de fomento do estudio e investigación da linguaxe xurídica.</p>
<p>Visto o informe-proposta formulado pola comisión constituída ó abeiro do artigo 10 da devandita orde, esta consellería,</p>
<p>DISPÓN:</p>
<p>Artigo único.-Elevar a resolución definitiva o informe-proposta presentado pola comisión constituída ó abeiro do artigo 10 da Orde do 30 de novembro de 1995, que se publica como anexo desta orde, estimando e desestimando as peticións presentadas, nos termos deste.</p>
<p>As entidades ás que lles sexan subvencionados proxectos deberán presentar ante a Dirección Xeral de Política Lingüística a aceptación da subvención concedida, no prazo máximo de dez días, contados a partir da publicación desta disposición no DOG segundo o establecido no artigo 12 na Orde do 30-11-1995.</p>
<p>A presente disposición pon fin á vía administrativa, segundo o disposto no artigo 109 e) da Lei 30/1992, de réxime xurídico das administracións públicas e do procedemento administrativo común.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no DOG.</p>
<p>Santiago de Compostela, 15 de maio de 1996.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>ANEXO</p>
<p>Informe proposta correspondente á Orde do 30 de novembro de 1995 pola que se regula a concesión de subvencións de actividades de fomento do estudio e investigación da linguaxe xurídica</p>
<p>En Santiago de Compostela, ás 10 horas do día dezanove de abril de mil novecentos noventa e seis,</p>
<p>reuníuse a comisión para proceder ó estudio das peticións presentadas, ó abeiro da Orde do 30 de novembro de 1995.</p>
<p>Dáse conta por parte do secretario das solicitudes recibidas e, despois de cambiar impresións e das oportunas deliberacións, os membros da comisión acordan por unanimidade, de acordo co expresado no artigo 5 da orde citada, propor ó conselleiro de Educación e Ordenación Universitaria que conceda as seguintes subvencións:</p>
<p>1. A Fetico Galicia para a publicación dun estudio terminolóxico da linguaxe administrativa e unha guía de recursos laborais a cantidade de cincocentas vinte mil pesetas (520.000 ptas).</p>
<p>2. Á Escola de Práctica Xurídica da Universidade de Santiago de Compostela para a edición do Boletín de Xurisprudencia Local e a memoria da escola correspondente o curso 1995-1996, a cantidade dun millón de pesetas (1.000.000 de ptas).</p>
<p>3. A Fundación Penzol para a edición do libro Ferro Couselo A vida e a fala dos devanceiros, e a edición dun volume no que se recollan aquelas decisións xurisprudenciais que resolvan conflictos lingüísticos, a cantidade dun millón de pesetas (1.000.000 de ptas).</p>
<p>De acordo co disposto no artigo 10 da orde de convocatoria procedo a eleva-lo seguinte informe proposta á consideración do conselleiro de Educación e Ordenación Universitaria, para os efectos oportunos, na miña calidade de presidente da comisión avaliadora.</p>
<p>Santiago de Compostela, 6 de maio de 1996.</p>
<p>4320</p>

