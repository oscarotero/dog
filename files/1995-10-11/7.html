---
date: '1995-10-11'
id: 4DBA
page: 7565
number: 196
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 3 de outubro de 1995 pola que se modifica a do 7 de marzo de 1995,
  pola que se aproban as características técnicas do papel de oficio para a
  Administración de xustiza na Comunidade Autónoma de Galicia.
range: Orde
url: 'https://www.xunta.gal/dog/Publicados/1995/19951011/Anuncio4DBA_gl.html'
---
<p>Mediante o Decreto 394/1994, do 29 de decembro, asumíronse as competencias transferidas á Comunidade Autónoma de Galicia polo Real decreto 2166/1994, do 4 de novembro, en materia de provisión de medios materiais e económicos para o funcionamento da Administración de xustiza.</p>
<p>A disposición adicional da orde do Ministerio de Xustiza do 30 de novembro de 1993 recoñece -a sensu contrario- a competencia das comunidades autónomas que asumisen competencias relativas á provisión de medios materiais e económicos para a Administración de xustiza para regula-las características técnicas do papel de oficio.</p>
<p>Así, a orde da Consellería de Xustiza, Interior e Relacións Laborais do 7 de marzo de 1995 (DOG do 29 de marzo e corrección de erros do 6 de abril) aprobou as características técnicas do papel de oficio</p>
<p>para a Administración de xustiza na Comunidade Autónoma de Galicia.</p>
<p>Considérase conveniente modificar algunhas características técnicas do dito papel coa finalidade de obte-las máximas garantías da súa autenticidade, polo que, en uso das atribucións que teño conferidas,</p>
<p>DISPOÑO:</p>
<p>Artigo 1º</p>
<p>Os parágrafos 4º, 5º e 6º do artigo 1º.1. da Orde do 7 de marzo de 1995, pola que se aproban as características técnicas do papel de oficio para a Administración de xustiza na Comunidade Autónoma galega, quedan redactados como segue:</p>
<p>«Marca á auga do escudo constitucional e do escudo de Galicia»».</p>
<p>«No ángulo superior esquerdo figurará o escudo constitucional impreso en tinta de cor azul e debaixo o escudo de Galicia na mesma cor, e debaixo destes respectivamente a lenda «Administración de justicia» e «Administración de xustiza».</p>
<p>«O ano de fabricación e o texto «para uso exclusivo dos tribunais de xustiza», disposto diagonalmente cunha interliña de cincuenta milímetros, en tinta invisible de resposta á luz ultravioleta».</p>
<p>Artigo 2º</p>
<p>O gravado, elaboración e estampación do papel de oficio ó que se refire esta orde, poderá encomendárselle á Fabrica Nacional de Moeda e Timbre.</p>
<p>Disposición transitoria</p>
<p>O actual papel de oficio continuará sendo utilizado ata que se terminen os remanentes que del existan, e se proceda á elaboración e distribución do novo de acordo coas características desta orde.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 3 de outubro de 1995.</p>
<p>Juan Miguel Diz Guedes</p>
<p>Conselleiro de Xustiza, Interior e Relacións Laborais</p>
<p>5581</p>

