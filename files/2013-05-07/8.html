---
date: '2013-05-07'
id: G0165-260413-0010
page: 14744
number: 87
agency: Consellería do Medio Rural e do Mar
section: III. Outras disposicións.
title: >-
  ORDE do 17 de abril de 2013 pola que se acorda a cesión en propiedade da
  embarcación Serra do Galiñeiro, propiedade da Comunidade Autónoma de Galicia,
  á Cruz Vermella Española en Galicia.
range: Orde
url: >-
  https://www.xunta.gal/dog/Publicados/2013/20130507/AnuncioG0165-260413-0010_gl.html
---
<p>O Decreto 46/2012, do 19 de xaneiro, polo que se establece a estrutura orgánica da Consellería do Medio Rural e do Mar e do Fondo Galego de Garantía Agraria, dispón que esta é o órgano da Administración da Comunidade Autónoma ao cal lle corresponde, entre outras, a coordinación das competencias en materia de salvamento marítimo e loita contra a contaminación mariña. Tamén lle corresponde desenvolver as competencias e funcións en materia de ordenación pesqueira en augas interiores, marisqueo, acuicultura, confrarías de pescadores e demais organizacións e asociacións de profesionais do sector, de acordo co establecido no Estatuto de autonomía de Galicia e segundo os termos sinalados pola Constitución española.</p>
    <p>A Lei 5/2011, do 30 de setembro, de patrimonio da Comunidade Autónoma de Galicia, no seu artigo 82, permite a cesión de bens mobles da Comunidade Autónoma sempre que se dediquen a fins de utilidade pública ou interese social, quedando obrigado o cesionario a destinar os bens ao fin expresado no correspondente acordo.</p>
    <p>No Real decreto 415/1996, do 1 de marzo, así como nos seus propios estatutos, a Cruz Vermella Española defínese como unha institución humanitaria de carácter voluntario e de interese público que desenvolve a súa actividade baixo a protección do Estado a través do Ministerio de Asuntos Sociais (actual Ministerio de Sanidade, Servizos Sociais e Igualdade). Ten personalidade xurídica propia e plena capacidade xurídica e patrimonial para o cumprimento dos seus fins.</p>
    <p>Entre eles atópase a prevención e reparación de danos orixinados por accidentes, catástrofes, calamidades públicas, conflitos sociais, enfermidades, epidemias e outros riscos ou sinistros colectivos e sucesos similares, así como a protección e socorro dos afectados por estes.</p>
    <p>O día 2 de abril de 2013, a Cruz Vermella Española en Galicia solicitou a cesión en propiedade da embarcación Serra do Galiñeiro.</p>
    <p>A referida institución destinará a embarcación a fins de utilidade pública ou interese social e, de xeito especial, en apoio nas tarefas de salvamento e loita contra a contaminación na costa galega, así como para a formación e adestramento das súas tripulacións. Polo tanto, faise preciso cederlle en propiedade o ben moble antes indicado.</p>
    <p>En consecuencia, de conformidade co previsto no artigo 27, números 15 e 29, do Estatuto de autonomía de Galicia, e en uso das facultades que me confire a Lei 5/2011, do 30 de setembro, de patrimonio da Comunidade Autónoma de Galicia, e a Lei 1/1983, do 22 de febreiro, de normas reguladoras da Xunta e da súa Presidencia,</p>
    <footer><p>DISPOÑO:</p></footer>
    <p>Artigo 1</p>
    <p>Acórdase a cesión en propiedade á Cruz Vermella Española da seguinte embarcación:</p>
    <p>Nome da embarcación: Serra do Galiñeiro.</p>
    <p>Ano de construción: 1992-3.</p>
    <p>Modelo: Rodman 38017, clase S, grupo III.</p>
    <p>Motor: 2 motores Man Diesel D-0826 LE de 240 Cv cada un.</p>
    <p>Dimensións: manga 3,90 m, eslora 11,00 m, puntal 1,58 m.</p>
    <p>T.R.B.: 10,45.</p>
    <p>Datos de inscrición: folio 1-1993, lista 8ª.</p>
    <p>Matrícula: 8ª VI 5-1-93.</p>
    <p>Ano de inscrición: 1993.</p>
    <p>Artigo 2</p>
    <p>O presente acordo de cesión leva implícita a desafectación do dominio público da embarcación que se cede en propiedade, citada no artigo 1.</p>
    <p>Artigo 3</p>
    <p>A cesión sinalada no artigo anterior queda sometida ás seguintes cláusulas:</p>
    <p>a) De conformidade co establecido pola Lei 5/2011, do 30 de setembro, de patrimonio da Comunidade Autónoma de Galicia, no seu artigo 82, o ben cedido destinarao a entidade cesionaria a fins de utilidade pública ou interese social, de xeito especial en apoio nas tarefas de salvamento e loita contra a contaminación na costa galega, así como para a formación e adestramento das súas tripulacións.</p>
    <p>b) Coa cesión outórgaselle á Cruz Vermella Española a propiedade do ben moble cedido.</p>
    <p>c) Serán a cargo da entidade cesionaria todos os gastos de conservación e mantemento do ben moble cedido.</p>
    <p>d) Tanto se o ben cedido non se aplica aos fins sinalados, coma se se descoida ou se utiliza con grave quebrantamento, ou se incumpren as condicións do acordo, considérase resolta a cesión e o ben reverterá a Comunidade Autónoma de Galicia, que terá dereito a percibir, logo de taxación pericial, o valor do detrimento ou deterioración que sufrise.</p>
    <p>e) A entidade cesionaria realizará todos os trámites necesarios para o cambio de titularidade do ben cedido no rexistro marítimo da capitanía marítima correspondente, e serán pola súa conta todos os gastos que estes trámites orixinen.</p>
    <p>Artigo 4</p>
    <p>A cesión formalizarase mediante acta subscrita polo secretario xeral técnico desta consellería ou funcionario en quen delegue, e nela deberá constar o acordo de cesión e a aceptación do cesionario.</p>
    <p>Artigo 5</p>
    <p>Corresponde á consellería competente en materia de patrimonio verificar a aplicación da embarcación citada no artigo 1, ao fin para que é cedida, e poderá adoptar para isto cantas medidas sexan necesarias.</p>
    <p>Disposición derradeira primeira</p>
    <p>A Consellería do Medio Rural e do Mar, a través da Secretaría Xeral Técnica, realizará os trámites necesarios para a efectividade de canto se dispón nesta orde.</p>
    <p>Disposición derradeira segunda</p>
    <p>Esta orde producirá efectos desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 17 de abril de 2013</p>
    <footer><p>Rosa Mª Quintana Carballo<br>Conselleira do Medio Rural e do Mar</p></footer>

