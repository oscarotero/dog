---
date: '1997-07-31'
id: 940A
page: 7413
number: 146
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 18 de xullo de 1997 pola que se autoriza a determinados centros
  docentes públicos de educación de persoas adultas, dependentes da Consellería
  de Educación e Ordenación Universitaria, a imparti-las ensinanzas de educación
  secundaria para persoas adultas conducentes ó título de graduado en educación
  secundaria.
range: Orde
url: 'https://www.xunta.gal/dog/Publicados/1997/19970731/Anuncio940A_gl.html'
---
<p>A Lei orgánica 1/1981, do 6 de abril, pola que se aprobou o Estatuto de Autonomía de Galicia, e o Real decreto 1763/1982, do 24 de xullo, sobre o traspaso de funcións e servicios de Administración do Estado á Comunidade Autónoma de Galicia en materia de educación, recoñécelle á Consellería de Educación e Ordenación Universitaria as competencias en materia de planificación, regulación e administración do ensino regrado.</p>
<p>A Lei orgánica 1/1990, do 3 de outubro, de ordenación xeral do sistema educativo, no seu artigo 52 prevé que as persoas adultas que queiran adquirir coñecementos equivalentes á educación básica contarán cunha oferta adaptada ás súas condicións e necesidades. Igualmente, establécese que as administracións educativas velarán para que tódalas persoas que teñan o título de graduado escolar poidan acceder a programas ou a centros docentes que lles axuden a alcanza-la formación básica prevista na referida lei para a educación secundaria obrigatoria.</p>
<p>Así mesmo, a Lei 9/1992, do 24 de xullo, de educación e promoción de adultos da Comunidade Autónoma de Galicia, define no seu artigo 1 a educación e promoción de adultos como o conxunto de accións de carácter educativo, cultural, social e profesional orientado a lles proporcionar a tódolos residentes que superaron a idade de escolaridade obrigatoria o acceso, de forma gratuíta e permanente, a súa formación persoal, así como a súa integración e promoción satisfatoria no mundo social e laboral.</p>
<p>Coa finalidade de adapta-la oferta da educación secundaria obrigatoria ás condicións, necesidades e intereses das persoas adultas, dictouse a Orde do 26 de maio de 1997 (DOG do 15 de xullo) pola que se regula o ensino básico para as persoas adultas e se establece a súa estructura e o seu currículo na Comunidade Autónoma de Galicia.</p>
<p>Na súa virtude e en consecuencia do anteriormente exposto, a Consellería de Educación e Ordenación Universitaria,</p>
<p>DISPÓN:</p>
<p>Primeiro.-Quedan autorizados os centros docentes públicos de educación de persoas adultas, que se relacionan a continuación, para imparti-las ensinanzas conducentes á obtención do título de graduado en educación secundaria:</p>
<p>-Centro de educación e promoción de adultos Eduardo Pondal. A Coruña.</p>
<p>-Centro de educación e promoción de adultos Santa Mª de Caranza. Ferrol.</p>
<p>-Centro de educación e promoción de adultos María Inmaculada. Santiago de Compostela.</p>
<p>-Centro de educación e promoción de adultos Albeiros. Lugo.</p>
<p>-Centro de educación e promoción de adultos de Ourense. Lugo.</p>
<p>-Centro de educación e promoción de adultos de Barcelos. Pontevedra.</p>
<p>-Centro de educación e promoción de adultos Artes e Oficios. Vigo.</p>
<p>Segundo.-Autorízanse a Dirección Xeral de Ordenación Educativa e de Formación Profesional, á Dirección Xeral de Persoal e á Dirección Xeral de Centros e Inspección Educativa para dictar cantas normas sexan oportunas para o desenvolvemento da presente orde.</p>
<p>Terceiro.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 18 de xullo de 1997.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>5652</p>

