---
date: '2003-03-31'
id: BAA2
page: 3
number: 63
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 27 de marzo de 2003 pola que se modifican as bases reguladoras das
  axudas ós plans de reestructuración e reconversión do viñedo en Galicia e se
  convocan para o ano 2003.
range: Orde
url: 'https://www.xunta.gal/dog/Publicados/2003/20030331/AnuncioBAA2_gl.html'
---
<p>O Reglamento (CE) 1493/1999, do Consello, do 17 de maio, establece a organización común do mercado vitivinícola; as disposicións de aplicación no relativo ó potencial de producción veñen previstas no Regulamento (CE) 1227/2000, da Comisión, do 31 de maio. No ámbito estatal, as medidas de desenvolvemento da normativa comunitaria están establecidas no Real decreto 1472/2000, do 4 de agosto, que regula o potencial de producción vitícola.</p>
<p>Pola súa banda, a Orde do 5 de setembro de 2000 da Consellería de Agricultura, Gandería e Política Agroalimentaria regula os plans de reestructuración e reconversión do viñedo nesta Comunidade Autónoma, establecendo un réxime de axudas para a realización dos ditos plans.</p>
<p>A aplicación do punto 1 do artigo 3º -que regula a concesión das axudas en réxime de concorrencia competitiva- do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, aconsella redefini-los criterios de prioridade do artigo 7º da Orde do 5 de setembro de 2000 da consellería. Así mesmo e, previstas as bases reguladoras das axudas ós plans de reestructuración e reconversión do viñedo en Galicia, con vixencia indefinida, na Orde do 5 de setembro de 2000, cómpre realiza-la convocatoria correspondente a este ano 2003.</p>
<p>En consecuencia, de acordo co disposto no artigo 30.I.3 do Estatuto de autonomía de Galicia e en uso das facultades que me confire a Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, e no Decreto 50/2002, do 14 de febreiro,</p>
<p>DISPOÑO:</p>
<p>Artigo 1º.-Obxecto.</p>
<p>O obxecto desta orde é modifica-la Orde do 5 de setembro de 2000 (DOG nº 175, do 8 de setembro) pola que se regulan os plans de reestructuración e reconversión do viñedo en Galicia e convoca-las axudas correspondentes ó ano 2003.</p>
<p>Sección primeira: modificación da Orde do 5 de setembro de 2000.</p>
<p>Artigo 2º</p>
<p>Introdúcense as seguintes modificacións na Orde do 5 de setembro de 2000 pola que se regulan os plans de reestructuración e reconversión do viñedo en Galicia:</p>
<p>1. Modificación do artigo 7º da Orde do 5 de setembro de 2000.</p>
<p>O artigo 7º quedará redactado como segue:</p>
<p>«Artigo 7º.-Criterios de prioridade.</p>
<p>1. Para aprobar e resolve-las axudas para a execución dos plans de reestructuración e/ou reconversión do viñedo, dentro das dispoñibilidades orzamentarias, a Consellería de Política Agroalimentaria e Desenvolvemento Rural dará prioridade absoluta en primeiro termo ós plans colectivos sobre os plans individuais.</p>
<p>2. Dentro de cada un dos grupos (plans colectivos e plans individuais) priorizaranse aqueles plans que acaden maior puntuación segundo o seguinte baremo:</p>
<p>1º Agricultores a título principal: 1 punto.</p>
<p>2º Agricultores mozos: 2 puntos.</p>
<p>3º Localización da totalidade da superficie final prevista no plan no ámbito dunha denominación de orixe: 5 puntos.</p>
<p>3. En caso de igualdade de puntuación entre os plans colectivos respecto ó punto anterior, darase prioridade ós de maior número de viticultores totais».</p>
<p>Sección segunda: convocatoria das axudas para o ano 2003.</p>
<p>Artigo 3º.-Convocatoria.</p>
<p>Convócanse para o ano 2003 as axudas reguladas pola Orde do 5 de setembro do 2000 (DOG nº 175, do 8 de setembro) pola que se regulan os plans de reestructuración e reconversión do viñedo en Galicia, coas modificacións introducidas no artigo primeiro desta orde.</p>
<p>Artigo 4º.-Condicións e finalidade.</p>
<p>1. Para poder acceder a estas axudas, deberanse cumpri-los requisitos establecidos na Orde do 5 de setembro de 2000 (DOG nº 175, do 8 de setembro) pola que se establecen as condicións de concesión de axudas para os plans de reestructuración e reconversión do viñedo en Galicia, modificada pola presente orde.</p>
<p>2. Estas axudas teñen por finalidade incentiva-los plans de reestructuración e reconversión do viñedo, no marco do obxectivo xeral, establecido no artigo 11 do Reglamento (CE) 1493/1999, do Consello, do 17 de maio, de adapta-la producción á demanda do mercado abarcando algunha das accións seguintes:</p>
<p>a) Reconversión varietal.</p>
<p>b) Reimplantación de viñedos.</p>
<p>c) Melloras das técnicas de xestión do viñedo.</p>
<p>Artigo 5º.-Solicitudes.</p>
<p>1. As solicitudes de axuda presentaranse entre o 1 de abril e o 31 de maio de 2003, en calquera das formas previstas no artigo 38.4º da Lei 30/1992,</p>
<p>do 26 de novembro, de réxime xurídico das administracións públicas e do procedemento administrativo común, e, preferentemente, nas oficinas agrarias comarcais da Consellería de Política Agroalimentaria e Desenvolvemento Rural.</p>
<p>2. As solicitudes, documentación e procedemento de xestión das axudas serán os establecidos con carácter xeral na Orde do 5 de setembro de 2000 pola que se regulan os plans de reestructuración e reconversión do viñedo en Galicia, coas modificacións introducidas no artigo 1º desta orde, salvo o modelo de solicitude (anexo I) que será o establecido na Orde do 22 de marzo de 2002 (DOG nº 61, do 27 de marzo).</p>
<p>3. Para acreditar estar ó día nas obrigas tributarias (Ministerio de Economía e Facenda) e non ter pendente de pagamento ningunha débeda, por ningún concepto, coa Administración pública da Comunidade Autónoma de Galicia, o solicitante poderá optar por acudir individualmente á Axencia Estatal da Administración Tributaria (AEAT) e á Consellería de Economía e Facenda para solicita-la expedición dos certificados acreditativos, ou ben poderá autoriza-la Xunta de Galicia para que a solicite por vía informática. Neste último caso, deberá cubri-la autorización que figura como anexo II na Orde do 22 de marzo de 2002 (DOG nº 61, do 27 de marzo), e entregala co resto da documentación no momento de face-la solicitude de axuda.</p>
<p>Non obstante, quedan exentos de achega-los xustificantes do cumprimento das obrigas ás que se refire o artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia as axudas especificadas no artigo 42 da Lei 6/2002, do 27 de decembro, de orzamentos xerais da Comunidade Autónoma de Galicia, para o 2003.</p>
<p>Artigo 6º.-Pagamentos anticipados.</p>
<p>No caso de solicita-lo pagamento anticipado das axudas, seguirase o disposto no artigo 9, punto 2º da Orde de 5 de setembro de 2000 (DOG nº 175, do 8 de setembro) que establece que se poderán conceder anticipos das axudas cando:</p>
<p>a) Se teña comezada a execución da medida específica. Para estes efectos, considérase que se ten comezada a dita medida cando se teña realizado o arrinque da plantación ou se achegue factura de compra da planta, ou se demostre ou verifique fidedignamente calquera outra operación de carácter irreversible.</p>
<p>b) Se teña constituída unha garantía por un importe igual ó 20%.</p>
<p>Artigo 7º.-Prazo e xustificación.</p>
<p>O cumprimento da finalidade para a que foi concedida a axuda xustificarase de conformidade e segundo os prazos previstos na Orde do 5 de setembro</p>
<p>de 2000 (DOG nº 175, do 8 de setembro) pola que se regulan os plans de reestructuración e reconversión do viñedo en Galicia.</p>
<p>Artigo 8º.-Financiamento.</p>
<p>As axudas ós plans de reestructuración e reconversión do viñedo en Galicia para o exercicio de 2003 estarán financiadas con cargo á aplicación orzamentaria 09.03.614-A 776.0 dos orzamentos da Comunidade Autónoma de Galicia para o ano 2003. A súa dotación será de 500.000 euros, que se verá incrementada con outros remanentes orzamentarios e en función das asignacións financeiras fixadas en consonancia co artigo 25 do Real decreto 1472/2000, do 4 de agosto, polo que se regula o potencial de producción vitícola.</p>
<p>Disposicións derradeiras</p>
<p>Primeira.-Facúltase o director xeral de Producción e Sanidade Agropecuaria para dicta-las instruccións precisas para o desenvolvemento e execución desta orde.</p>
<p>Segunda.-Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 27 de marzo de 2003.</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>

