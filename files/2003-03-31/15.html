---
date: '2003-03-31'
id: BACE
page: 3
number: 63
agency: INSTITUTO GALEGO DE PROMOCIÓN ECONÓMICA
section: III. OUTRAS DISPOSICIÓNS
title: >-
  Resolución do 24 de marzo de 2003 pola que se lle dá publicidade ó acordo do
  Consello de Dirección do Instituto Galego de Promoción Económica, que
  establece un programa de préstamos para financiar proxectos emprendedores na
  Comunidade Autónoma de Galicia.
range: Resolución
url: 'https://www.xunta.gal/dog/Publicados/2003/20030331/AnuncioBACE_gl.html'
---
<p>Con data de 13 de marzo de 2003 o Consello de Dirección do Instituto Galego de Promoción Económica (Igape) adoptou o acordo de establecer unha liña de préstamos dedicada ó financiamento de proxectos emprendedores na Comunidade Autónoma de Galicia.</p>
<p>Para os efectos do seu xeral coñecemento e en virtude das facultades que teño conferidas mediante o artigo 12 da Lei 5/1992, do 10 de xuño, de creación do Instituto Galego de Promoción Económica e do artigo 11.1º a) do Decreto 317/1992, do 12 de novembro, polo que se aproba o Regulamento do Igape,</p>
<p>RESOLVO:</p>
<p>Único.-Publica-lo programa de préstamos para financiar proxectos emprendedores na Comunidade Autónoma de Galicia, acordado polo Consello de Dirección do instituto na súa reunión de data 13 de marzo de 2003, o que figura como anexo a esta resolución.</p>
<p>Santiago de Compostela, 24 de marzo de 2003.</p>
<p>Margarita Rodríguez Rama</p>
<p>Directora xeral do Instituto Galego</p>
<p>de Promoción Económica</p>
<p>ANEXO</p>
<p>Programa de préstamos para financiar proxectos</p>
<p>emprendedores na Comunidade Autónoma de Galicia</p>
<p>O Instituto Galego de Promoción Económica (Igape) é o instrumento básico de acción da Xunta de Galicia para impulsa-lo desenvolvemento competitivo do sistema productivo galego, planeando e executando as actuacións do Goberno autónomo para o apoio ós investimentos considerados estratéxicos no ámbito de Galicia. Entre os diferentes programas de axudas das que o Igape dispón para a dinamización económica e a promoción empresarial en Galicia atópase o Programa</p>
<p>de Emprendedores, que se fixo público por Resolución do 13 de xullo de 2001 (DOG nº 142, do 23 de xullo), que se caracteriza por ser un programa de apoio integral a novos emprendedores e iniciativas innovadoras, que inclúe apoios diversos, entre os que se atopan a concesión de préstamos. A concesión de préstamos a emprendedores está así mesmo prevista no Decreto 133/2002, do 11 de abril, regulador da concesión de préstamos polo Igape.</p>
<p>Á vista das dificultades de accesibilidade ós recursos financeiros con que se poden atopa-los proxectos emprendedores, considérase de grande interese a posta en marcha dunha liña de préstamos que debe complementa-la oferta existente no mercado financeiro, especialmente para proxectos que puidesen presentar riscos de implantación superiores ós que se poidan considerar habituais, pero que contan cunhas bases mínimas de viabilidade.</p>
<p>Considerando prioritario impulsar iniciativas emprendedoras na Comunidade Autónoma de Galicia para contribuír á revitalización económica, máis necesaria despois dos efectos negativos globais do accidente do petroleiro Prestige, o Igape considera de grande interese a habilitación desta liña de financiamento ós emprendedores, a cal poderá ver incrementada as súas dotacións coas achegas que se acorden, mediante a subscrición, se é o caso, de convenios de colaboración con outras Administracións públicas ou entidades públicas ou privadas.</p>
<p>En virtude destes antecedentes, o Consello de Dirección do Igape, na súa reunión do 13 de marzo de 2003, tomou o acordo de aprobar un programa de préstamos para financiar proxectos emprendedores na Comunidade Autónoma de Galicia coas seguintes características:</p>
<p>Primeiro.-Constitución do fondo.</p>
<p>Con cargo á aplicación 02.01.16.02.02.252000 do seu orzamento para 2003, o Igape constitúe un fondo por importe de 1.600.000 euros, que se destinará á concesión de préstamos reembolsables a proxectos de novas iniciativas empresariais, que cumpran os requisitos e condicións especificados no punto seguinte. O dito fondo poderá verse incrementado, se é o caso, coas achegas que outras Administracións públicas ou entidades públicas ou privadas realicen mediante a subscrición dos oportunos convenios de colaboración co Igape.</p>
<p>Segundo.-Características da liña de préstamos.</p>
<p>-Prestatarios: persoas xurídicas que presenten un proxecto previamente cualificado como emprendedor de acordo co establecido na base 5ª das bases reguladoras de axudas do Instituto Galego de Promoción Económica para o Programa Emprendedores, que teñan vixente a cualificación de emprendedores, ó abeiro das citadas bases e que o dito proxecto requira para a súa maduración e viabilidade unha achega financeira en condicións favorables.</p>
<p>-Finalidade: financiamento da adquisición de:</p>
<p>a) Activos fixos materiais necesarios para o inicio da actividade empresarial, que poden consistir en terreos, urbanizacións e acometidas de servicios, obra civil, maquinaria, bens de equipo e traballos técnicos necesarios para a implantación productiva.</p>
<p>b) Activos de carácter intanxible: adquisición de propiedade intelectual e industrial, incluíndo licencias de fabricación, patentes e o canon fixo de franquías no seu primeiro ano.</p>
<p>c) Aprovisionamentos necesarios para o inicio e posta en marcha do proxecto.</p>
<p>-Importe de financiamento: o importe mínimo do préstamo fíxase en 25.000 euros, sendo o importe máximo 600.000 euros.</p>
<p>O risco vivo por prestatario ó abeiro desta liña de préstamos non poderá ser superior en ningún momento a 600.000 euros.</p>
<p>O préstamo non poderá supera-lo 50% do orzamento do proxecto.</p>
<p>-Tipo de xuro: variable: Euribor a seis meses máis 0,50 p.p.</p>
<p>-Prazo e carencia: o prazo de vixencia das operacións será como máximo 7 anos.</p>
<p>O plan de reembolso do capital establecerase para cada operación de acordo coas características do proxecto.</p>
<p>Terceira.-Solicitudes de concesión do préstamo.</p>
<p>1. Os interesados presentarán no Igape (servicios centrais, Subdirección de Xestión de Incentivos á Dinamización Económica) ademais de tódolos antecedentes que se consideren necesarios para a adecuada análise de viabilidade da operación, o formulario de solicitude (anexo I), que deberá estar acompañado da seguinte documentación:</p>
<p>-Descrición das garantías que, se é o caso, se ofrezan para cubri-los riscos da operación.</p>
<p>-Autorización ó Igape para solicita-la información acreditativa da solvencia e situación patrimonial, segundo anexo II (deberase cubri-la autorización na súa versión en castelán).</p>
<p>-Certificación acreditativa de atoparse ó corrente nas obrigas fiscais, coa Administración autonómica e Seguridade Social, expedida polos respectivos organismos.</p>
<p>2. As solicitudes serán resoltas polo Consello de Dirección do Igape.</p>
<p>Cuarta.-Operativa do préstamo.</p>
<p>O tipo de xuro variará por semestres naturais e determinarase de acordo coa seguinte norma:</p>
<p>4.1. Tipo de referencia: para o primeiro semestre de cada ano calcularase como a media aritmética</p>
<p>simple dos tipos diarios do Euribor a prazo de 6 meses correspondentes ó mes de novembro do ano anterior. Para o segundo semestre será a media aritmética simple dos tipos diarios do Euribor a prazo de 6 meses correspondentes ó mes de maio do mesmo ano.</p>
<p>4.2. Tipo adicional: 0,50 puntos porcentuais.</p>
<p>4.3. O tipo de xuro nominal anual dos préstamos será, para cada semestre natural, o resultante de engadirlle ó tipo de referencia o tipo adicional. Se o tipo de xuro resultase con varios decimais, redondearase ata a máis próxima vixésima parte do punto.</p>
<p>4.4. Para os efectos deste acordo, enténdese por Euribor (Euro Interbank Offered Rate, isto é, tipo interbancario ofrecido en euros) a prazo de seis meses, como o tipo de xuro para depósitos interbancarios en euros a prazo de seis meses publicado pola Federación Bancaria Europea ou pola entidade pública ou privada, española ou da Unión Europea, designada para tal efecto.</p>
<p>4.5. No caso de que desaparecera o Euribor, o tipo de xuro de referencia calcularase segundo o disposto no contrato de préstamo ou supletoriamente, segundo as disposicións que para tal efecto o Igape publique no Diario Oficial de Galicia.</p>
<p>4.6. O tipo de xuro de referencia para cada semestre será publicado no Diario Oficial de Galicia.</p>
<p>4.7. O devengo de xuros será por días naturais, base 360, con liquidacións semestrais, que comezarán a computarse desde o primeiro día inmediato posterior á data de disposición. Non obstante, o primeiro período de liquidación será irregular e igual ou inferior ós 6 meses polos días que transcorran desde a data da disposición ata o último día do semestre en que se realizou a disposición.</p>
<p>4.8. O tipo de xuro nominal anual dos préstamos que se formalicen no primeiro semestre do 2003 será o 3,10 %.</p>
<p>Quinta.-Xuros de demora.</p>
<p>En caso de atraso no pagamento dalgunha das sumas debidas en virtude dos contratos de préstamo que se formalicen, o prestameiro incorrerá de pleno dereito en mora sen necesidade de requirimento previo e estará obrigado a pagar sobre a suma vencida un tipo de xuro anual calculado sobre o Euribor a seis meses, máis 4 puntos porcentuais. Os importes vencidos e non satisfeitos capitalizaranse como aumento de capital debido, e devengarán, á súa vez, novos xuros ó tipo de xuro moratorio que resulte segundo o dito anteriormente. Os xuros moratorios devengaranse por días naturais sobre a base dun ano de 360 días e liquidaranse semestralmente ou coincidindo co vencemento semestral de xuros ordinarios.</p>
<p>Sexta.-Amortización anticipada.</p>
<p>O prestameiro ten a facultade de proceder ó reembolso total ou parcial do préstamo, mediante notificación dirixida ó Igape cun aviso previo mínimo de 15 días hábiles, e coincidente, en calquera caso, cunha data de revisión do tipo de xuro. Os reembolsos así efectuados non levarán penalización.</p>
<p>Sétima.-Incumprimento do préstamo.</p>
<p>No caso de producirse o incumprimento das condicións do contrato de préstamo, o Igape procederá a dalo por vencido, efectuándose a súa amortización anticipada obrigatoria e procedéndose ó reembolso do capital e xuros pendentes. Neste caso, a amortización levará, en todo caso unha penalización do 2% sobre o importe amortizado anticipadamente.</p>
<p>Oitava.-Garantías.</p>
<p>O Igape tomará as garantías que considere adecuadas segundo as características de cada operación. Se como consecuencia do seguimento e control que se efectúe durante a vixencia da operación fora notoria a diminución de solvencia do prestatario, procuraranse as accións precisas para reforza-lo cumprimento da obriga de reembolso.</p>
<p>Novena.-Dereito privado, información para remitir ós prestatarios e normativa supletoria.</p>
<p>9.1. Os contratos mediante os que se formalicen as operacións someteranse ó dereito privado.</p>
<p>9.2. Para os efectos do oportuno seguimento do risco vivo, anualmente, durante a vixencia do préstamo, os prestatarios deberán presentar ante o Igape a documentación específica que se detalle no momento da concesión do préstamo.</p>
<p>Os prestatarios obríganse a someterse ás actuacións de comprobación que deba efectua-lo Igape ou a Intervención Xeral da Comunidade Autónoma de Galicia. A tal fin quedan obrigados á conservación de toda a documentación orixinal que acredite a realidade dos investimentos e gastos financiados coas operacións de préstamo.</p>
<p>9.3. En todo o non previsto nesta resolución, resultará de aplicación supletoria o Decreto 133/2002, do 11 de abril, regulador de préstamos do Igape.</p>
<p>Disposición adicional</p>
<p>Os gastos financeiros dos préstamos concertados conforme a esta resolución non serán subvencionables ó abeiro da base 6.2.1.c) I) das reguladoras do Programa Emprendedores do Igape.</p>
<p>Disposición derradeira</p>
<p>Esta resolución entrará en vigor o día seguinte ó da súa publicación no Diario Oficial de Galicia.</p>
<p>ANEXO II</p>
<p>Autorización ante o Banco de España</p>
<p>..., ... de... de...</p>
<p>Autorizo á entidade Instituto Galego de Promoción Económica (Igape), para que lle solicite á Central de Información de Riscos do Banco de España un informe dos riscos crediticios da entidade</p>
<p>NIF, autorización que fago extensiva</p>
<p>á mencionada Central de Información de Riscos para que lle facilite os datos interesados.</p>
<p>Sinatura</p>
<p>Nome e cargo do asinante</p>
<p>DNI</p>
<p>Para cubrir pola entidade declarante</p>
<p>Garanto a autenticidade deste documento.</p>
<p>Asinado</p>
<p>Nome, cargo e DNI</p>
<p>Selo da entidade</p>

