---
date: '2012-01-19'
id: CA05-100112-10851
page: 3111
number: 13
agency: Consellería de Traballo e Benestar
section: III. Outras disposicións.
title: >-
  ORDE do 26 de decembro de 2011 pola que se recoñece a escola de tempo libre
  Ultreia como escola de tempo libre.
range: Orde
url: >-
  https://www.xunta.gal/dog/Publicados/2012/20120119/AnuncioCA05-100112-10851_gl.html
---
<p>O Decreto 50/2000, do 20 de xaneiro, polo que se refunde e actualiza a normativa vixente en materia de xuventude, establece no seu artigo 59.1 que o recoñecemento das escolas de tempo libre, a determinación das ensinanzas que se poderán impartir nelas, a aprobación dos seus programas de formación e a expedición dos títulos acreditativos lle corresponden á Consellería de Familia, Promoción do Emprego, Muller e Xuventude.</p>
    <p>A estrutura actual da Xunta de Galicia desenvólvese a través dos seguintes decretos:</p>
    <p>– O Decreto 79/2009, do 19 de abril, establece a estrutura orgánica da Xunta de Galicia. </p>
    <p>– O Decreto 81/2009, do 19 de abril, nomea a Beatriz Mato Otero conselleira de Traballo e Benestar. </p>
    <p>– O Decreto 8/2011, do 28 de xaneiro, modificado polo Decreto 194/2011, do 20 de outubro, polo que se fixa a estrutura orgánica das consellerías da Xunta de Galicia.</p>
    <p>– O Decreto 335/2009, do 11 de xuño, modificado polo Decreto 9/2011, do 20 de xaneiro, polo que se establece a estrutura orgánica da Consellería de Traballo e Benestar. </p>
    <p>A Consellería de Traballo e Benestar é actualmente o órgano da Administración autonómica a que lle corresponde o exercicio das competencias e funcións en materia de xuventude, de acordo co establecido na normativa mencionada. O artigo 36 do citado decreto recolle as funcións propias da Escola Galega de Lecer, encargada de programar, ordenar e promocionar as ensinanzas nesta materia de lecer e tempo libre.</p>
    <p>Polo exposto, correspóndelle á Consellería de Traballo e Benestar o recoñecemento das escolas de tempo libre e a aprobación dos seus programas de formación.</p>
    <p>Examinado o expediente promovido pola Asociación Cultural e Prestadora de Servizos á Xuventude Ultreia e en representación da Escola de Tempo Libre Ultreia, no cal solicita o recoñecemento e a aprobación dos programas de formación, a Dirección Xeral de Xuventude e Voluntariado efectúa a proposta favorable ao recoñecemento solicitado por ser conforme coa lexislación vixente, vistas as normas reguladoras desta materia (Decreto 50/2000, do 20 de xaneiro). Por todo isto,</p>
    <h2>DISPOÑO:</h2>
    <p>Primeiro. Recoñecerlle á Escola de Tempo Libre Ultreia a condición de escola de tempo libre e aprobar os programas de formación propostos para os niveis primeiro (monitores/as de actividades de tempo libre) e segundo (directores/as de actividades de tempo libre e directores/as de campos de traballo) fixados no Decreto 50/2000, do 20 de xaneiro.</p>
    <p>Segundo. Ordenar a inscrición da Escola de Tempo Libre Ultreia no Rexistro de Escolas de Tempo Libre dependente da Dirección Xeral de Xuventude e Voluntariado; correspóndelle o número G-45.</p>
    <p>Terceiro. A Consellería de Traballo e Benestar expedirá os títulos acreditativos correspondentes ás materias impartidas pola Escola de Tempo Libre Ultreia, sempre de acordo co establecido no Decreto 50/2000, do 20 de xaneiro, e queda esta supeditada á supervisión e inspección ordenadas no artigo 59.2 do dito decreto.</p>
    <p>Santiago de Compostela, 26 de decembro de 2011.</p>
    <footer><p>Beatriz Mato Otero<br>Conselleira de Traballo e Benestar</p></footer>

