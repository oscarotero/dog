---
date: '2001-12-20'
id: 14C6E
page: 16
number: 245
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 11 de decembro de 2001 de subvencións ás entidades de promoción do
  Camiño de Santiago para o ano 2002.
range: Orde
url: 'https://www.xunta.gal/dog/Publicados/2001/20011220/Anuncio14C6E_gl.html'
---
<p>A relevancia do Camiño de Santiago como elemento aglutinador nos diversos ámbitos cultural, relixioso e histórico e como secular punto de encontro entre pobos, que perdura na actualidade, fixo que a Consellería de Cultura, Comunicación Social e Turismo, a través do Decreto 224/1994, do 2 de xuño, crease o Rexistro de Entidades de Promoción do Camiño de Santiago, co fin de realizar actuacións conxuntas, facilitando a recíproca información entre as diferentes entidades vinculadas ó Camiño.</p>
<p>Polo Decreto 45/2001, do 1 de febreiro, de refundición normativa en materia do Camiño de Santiago, derrógase o Decreto 224/1994, do 2 de xuño, regulándose no capítulo IV o Rexistro de Entidades de Promoción do Camiño de Santiago.</p>
<p>No artigo 24 do Decreto 45/2001 establécese que as entidades inscritas poderán solicita-las subvencións que regulamentariamente se determinen. Con base niso, a Xerencia de Promoción do Camiño de Santiago, no uso das competencias conferidas polo Decreto 8/1998, do 8 de xaneiro, que regula o desenvolvemento da estructura orgánica da Consellería de Cultura, Comunicación Social e Turismo, considera necesaria a concesión de axudas ás entidades que realicen actividades de difusión, investigación ou promoción dos Camiños de Santiago.</p>
<p>Para tal fin,</p>
<p>DISPOÑO:</p>
<p>Artigo 1º.-Obxecto.</p>
<p>Esta disposición ten por obxecto promocionar e incentivar, mediante a concesión de subvencións a fondo perdido, as entidades que realicen actividades de difusión, investigación, promoción ou calquera outra que repercuta directa ou indirectamente nos camiños de Santiago en Galicia.</p>
<p>Artigo 2º.-Importe orzado.</p>
<p>O importe total do crédito destinado para esta convocatoria é de trinta millóns de pesetas (cento oitenta mil trescentas tres con sesenta e dous euros) e farase con cargo á aplicación orzamentaria 10.01.353-D.480.0 dos orzamentos prorrogados da Comunidade Autónoma de Galicia para o ano 2002. En todo caso, o gasto proxectado, que é compatible con outras posibles axudas, subvencións, ingresos ou recursos, suxeitarase á existencia de crédito adecuado e suficiente para tal fin nos orzamentos prorrogados da Comunidade Autónoma de Galicia para o ano 2002, e ó disposto na orde da Consellería de Economía e Facenda do 11 de febreiro de 1998.</p>
<p>No caso de resultar remanentes do orzamento por non realizarse a totalidade das actividades subvencionadas, o conselleiro de Cultura, Comunicación Social e Turismo poderá destina-las ditas cantidades a outras actividades que se consideren axeitadas para a promoción do Camiño de Santiago.</p>
<p>Artigo 3º.-Beneficiarios.</p>
<p>Poderán solicita-las subvencións as asociacións, fundacións e institucións que cumpran os seguintes requisitos:</p>
<p>a) Estar inscritas no Rexistro de Entidades de Promoción do Camiño de Santiago.</p>
<p>b) Presentar un proxecto detallado das actividades descritas no artigo 1º.</p>
<p>Artigo 4º.-Solicitudes.</p>
<p>Os interesados enviarán as súas solicitudes, no modelo oficial que figura ó final desta orde, á Consellería de Cultura, Comunicación Social e Turismo, Xerencia de Promoción do Camiño de Santiago; edificio administrativo San Caetano, bloque 3, 15771, Santiago de Compostela. Tamén poderán presentalas nas dependencias das delegacións provinciais da</p>
<p>Consellería de Cultura, Comunicación Social e Turismo, todo isto de acordo co disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. En consecuencia, non serán admitidas solicitudes enviadas a través de fax, teléfono ou calquera dos medios que non figuren no artigo citado.</p>
<p>A instancia deberá ir xunto coa seguinte documentación:</p>
<p>a) Número de inscrición no Rexistro de Entidades de Promoción do Camiño de Santiago.</p>
<p>b) Proposta das actividades que solicitan ser subvencionadas e polas que poidan presentar factura con data do 30 de setembro de 2002, orzamento detallado das citadas actividades, así como unha breve memoria delas e as súas datas de realización.</p>
<p>c) Fotocopia da tarxeta do ClF, ou documento equivalente en caso de entidades estranxeiras.</p>
<p>d) Breve relación das actividades realizadas durante o ano anterior (máximo 6 páxinas).</p>
<p>e) Declaración xurada de ter ou non solicitadas axudas para a mesma finalidade de calquera outra administración ou ente público ou privado, nacional ou internacional e, de se-lo caso, contías solicitadas.</p>
<p>No suposto de que, en calquera momento posterior á presentación da anterior instancia, os interesados soliciten as axudas ás que se refira a letra e) deste artigo, será obrigatorio poñelo en coñecemento dos servicios técnicos da Xerencia de Promoción do Camiño de Santiago, dando conta da axuda solicitada, contía e Administración ou ente público ou privado ó que se dirixe.</p>
<p>Artigo 5º.-Prazo de presentación de solicitudes.</p>
<p>O prazo de presentación de solicitudes rematará o 31 de xaneiro de 2002.</p>
<p>Artigo 6º.-Documentación xustificativa do pagamento.</p>
<p>As actuacións destas entidades poderán ser subvencionadas coa cantidade máxima de 900.000 pesetas por beneficiario, para as actividades de difusión escrita, investigación, infraestructuras no Camiño, xornadas, seminarios, etc., ata a finalización do crédito orzamentario previsto para o efecto. Non serán obxecto de subvención os gastos de mantemento, funcionamento ou loxística da entidade peticionaria (como adquisición de material gastos telefónicos ou de correos). Tampouco se subvencionarán viaxes de peregrinación, romarías, etc.</p>
<p>A subvención farase efectiva sempre que con data do 30 de setembro de 2002 se tivese executada na súa totalidade a actividade especificada na solicitude a que se refire o artigo 4º, e se tivese entregada</p>
<p>completa a documentación que a continuación se relaciona:</p>
<p>a) Informe acreditativo de terse completado o obxecto da subvención xunto coas fotografías, notas de prensa e demais material que dean testemuña suficiente do seu cumprimento.</p>
<p>b) Facturas orixinais ou, se é o caso, fotocopias compulsadas, dos gastos realizados para o cumprimento da actividade subvencionada.</p>
<p>c) Certificación bancaria actualizada orixinal e acreditativa de que a conta sinalada corresponde á entidade.</p>
<p>d) Certificación actualizada da entidade de ter ou non recibido axudas para a mesma finalidade de calquera outra administración ou ente público ou privado, nacional ou internacional e, se é o caso, contías solicitadas.</p>
<p>Así mesmo, e sen prexuízo do anterior, no momento da xustificación da execución total do proxecto e, en calquera caso, antes do derradeiro pagamento, o beneficiario presentará unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo proxecto subvencionado das distintas administracións públicas ou calquera dos seus organismos, entes ou sociedades.</p>
<p>Artigo 7º.-Tramitación.</p>
<p>As solicitudes serán tramitadas polos servicios técnicos da Xerencia de Promoción do Camiño de Santiago, con suxeición ó disposto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 8º.-Comisión de valoración.</p>
<p>Unha comisión de valoración creada para o efecto examinará e cualificará as solicitudes presentadas tendo en conta os seguintes criterios:</p>
<p>a) Que a acción se refira a calquera dos camiños de Santiago oficialmente recoñecidos polas comunidades autónomas afectadas.</p>
<p>b) Que a actividade teña repercusión local, nacional e incluso internacional.</p>
<p>c) Que a solicitude se refira á realización de accións de índole cultural, de difusión, investigación, promoción e recuperación dos camiños de Santiago de Compostela.</p>
<p>d) Contías económicas.</p>
<p>e) Cumprimento dos requisitos esixidos pola orde de convocatoria.</p>
<p>A comisión estará integrada por un presidente, tres vocais e un secretario.</p>
<p>-O presidente será o secretario xeral da Consellería de Cultura, Comunicación Social e Turismo.</p>
<p>-Serán vocais o director xeral de Patrimonio Cultural, o director xeral de Promoción Cultural e o xerente de Promoción do Camiño de Santiago.</p>
<p>-Actuará como secretario un técnico da Xerencia de Promoción do Camiño de Santiago nomeado polo xerente.</p>
<p>Artigo 9º.-Resolución.</p>
<p>O prazo máximo de resolución previsto neste procedemento será de seis meses contados desde o día seguinte ó derradeiro día para a presentación das solicitudes.</p>
<p>A comisión elevará a súa proposta motivada ó conselleiro, que resolverá a convocatoria. A resolución notificaráselles ós interesados segundo o establecido no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Contra a dita resolución os interesados poderán interpoñer potestativamente recurso de reposición ante o mesmo órgano no prazo dun mes, contado a partir do día seguinte ó da súa notificación, ou ben presentar directamente recurso contencioso-administrativo no prazo de dous meses, desde a mesma data, ante a orde xurisdiccional contencioso-administrativa.</p>
<p>Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución da concesión.</p>
<p>Artigo 10º.-Prazo de aceptación.</p>
<p>Os beneficiarios deberán confirma-la súa aceptación da subvención no prazo de 5 días desde a recepción da notificación da concesión da subvención, mediante escrito dirixido á Xerencia de Promoción do Camiño de Santiago, ou por calquera dos medios establecidos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, comprometéndose a executa-lo proxecto ou actividade subvencionada no prazo establecido e nas condicións fixadas na resolución.</p>
<p>Se transcorrido o anterior prazo non se confirmase a aceptación, entenderase que se renuncia á subvención e procederase, sen máis trámite, ó arquivo do expediente.</p>
<p>Artigo 11º.-Denegación da subvención.</p>
<p>A denegación da subvención será expresa e motivada e os interesados poderán interpoñer potestativamente contra a resolución denegatoria recurso de reposición no prazo dun mes, contado a partir do día seguinte ó da súa notificación, ou ben pre</p>
<p>sentar directamente recurso contencioso-administrativo, no prazo de dous meses desde a mesma data, perante a orde xurisdiccional contencioso-administrativa.</p>
<p>Artigo 12º.-Realización das actividades.</p>
<p>As actividades subvencionadas levaranse a cabo de estricta conformidade coa proposta recollida no artigo 5º desta orde, e na súa realización deberase deixar constancia de que se trata de actividades subvencionadas pola Consellería de Cultura, Comunicación Social e Turismo, Xerencia de Promoción do Camiño de Santiago e, no caso de actividades que comporten difusión escrita, deberá ir en lugar e tamaño destacado o logotipo da Xunta de Galicia, Consellería de Cultura, Comunicación Social e Turismo, Xerencia de Promoción do Camiño de Santiago, e o anagrama do Xacobeo.</p>
<p>Artigo 13º.-Seguimento.</p>
<p>O conselleiro de Cultura, Comunicación Social e Turismo velará para que as actividades obxecto da subvención se realicen de conformidade co disposto no artigo anterior, podendo toma-las medidas que considere oportunas ó respecto.</p>
<p>En calquera caso, os beneficiarios deberán facilitar toda a información que lles sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das funcións de fiscalización e control do destino das axudas.</p>
<p>Artigo 14º.-Perda da subvención.</p>
<p>Procederase ó reintegro total ou parcial e á esixencia dos xuros de demora, de conformidade co Decreto lexislativo 1/1999, do 7 de outubro, polo que se aprobou o texto refundido la Lei de réxime orzamentario e financeiro de Galicia, nos seguintes casos:</p>
<p>a) Incumprimento da obriga de xustificación.</p>
<p>b) Obtención da subvención sen reuni-los requisitos esixidos nas bases reguladoras para a súa concesión.</p>
<p>c) Incumprimento da finalidade para a que foi concedida a subvención.</p>
<p>d) Obtención de subvencións ou axudas doutras administracións ou entes públicos ou privados, nacionais ou internacionais, de xeito tal que exceda o custo da actividade desenvolvida.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 11 de decembro de 2001.</p>
<p>Jesús Pérez Varela</p>
<p>Conselleiro de Cultura, Comunicación Social e</p>
<p>Turismo</p>

