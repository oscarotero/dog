---
date: '2019-07-24'
id: CA01-190719-0001
page: 34289
number: 140
agency: Consellería de Facenda
section: IV. Oposicións e concursos.
title: >-
  RESOLUCIÓN do 17 de xullo de 2019, da Dirección Xeral da Función Pública, pola
  que se dá publicidade da Resolución do 16 de xullo de 2019 pola que se
  desestima a solicitude de suspensión da aplicación do Decreto 60/2019, do 23
  de maio, polo que se modifica o Decreto 37/2006, do 2 de marzo, polo que se
  regula o nomeamento de persoal interino para o desempeño con carácter
  transitorio de prazas reservadas a funcionarios e a contratación temporal de
  persoal laboral da Xunta de Galicia.
range: Resolución
url: >-
  https://www.xunta.gal/dog/Publicados/2019/20190724/AnuncioCA01-190719-0001_gl.html
---
<p>Con data do 16 de xullo de 2019, o conselleiro de Facenda ditou resolución pola que se desestima a solicitude de suspensión da aplicación do Decreto 60/2019, do 23 de maio, polo que se modifica o Decreto 37/2006, do 2 de marzo, polo que se regula o nomeamento de persoal interino para o desempeño con carácter transitorio de prazas reservadas a funcionarios e a contratación temporal de persoal laboral da Xunta de Galicia.</p>
    <p>Para os efectos de notificación ás persoas solicitantes da referida suspensión, procede publicar dita resolución no Diario Oficial de Galicia.</p>
    <p>En consecuencia, en virtude das razóns expostas, o director xeral da Función Pública</p>
    <h2>RESOLVE:</h2>
    <p>Dar publicidade á resolución do conselleiro de Facenda que se transcribe a continuación: </p>
    <p>«Vistas as solicitudes de suspensión da execución do Decreto 60/2019, do 23 de maio, polo que se modifica o Decreto 37/2006, do 2 de marzo, polo que se regula o nomeamento de persoal interino para o desempeño con carácter transitorio de prazas reservadas a funcionarios e a contratación temporal de persoal laboral da Xunta de Galicia, procede contestar cos seguintes. </p>
    <p>Antecedentes de feito.</p>
    <p>Primeiro. A publicación do Decreto 60/2019, do 23 de maio, polo que se modifica o Decreto 37/2006, do 2 de marzo, polo que se regula o nomeamento de persoal interino para o desempeño con carácter transitorio de prazas reservadas a funcionarios e a contratación temporal de persoal laboral da Xunta de Galicia (DOG núm. 108, do 10 de xuño), supuxo, entre outras, a variación da puntuación dos méritos, acreditados polas persoas integrantes das listas para a cobertura con carácter transitorio de prazas reservadas a persoal funcionario e a contratación temporal de persoal laboral da Xunta de Galicia. Con todo, esta modificación non alterou, de ningún xeito, os méritos acreditados por todos os integrantes das ditas listas.</p>
    <p>Segundo. Desde a entrada en vigor deste decreto temos recibido multitude de recursos de alzada, seguindo un patrón tipo, contra esta variación da puntuación resultante da súa aplicación. </p>
    <p>Coa formulación do recurso, a maioría dos reclamantes veñen solicitando a suspensión da aplicación do decreto recorrido, alegando que é nulo de pleno dereito.</p>
    <p>Conforme a Lei 39/2015, do 1 de outubro, do procedemento administrativo común das administracións públicas (BOE do 2 de outubro), a normativa aplicable en materia de función pública e demais normativa concordante de aplicación, e en virtude dos seguintes</p>
    <p>Fundamentos de dereito.</p>
    <p>Primeiro. A Consellería de Facenda é competente para coñecer da resolución da presente solicitude de suspensión de execución do Decreto 60/2019.</p>
    <p>Segundo. O artigo 117 da Lei 39/2015, do 2 de outubro, do procedemento administrativo común (BOE do 2 de outubro), establece no seu parágrafo primeiro a regra xeral de que: “A interposición de calquera recurso..., non suspenderá a execución do acto impugnado”, e só como excepción á dita regra xeral prevé no segundo parágrafo a posibilidade de suspender a execución do acto recorrido “previa ponderación, suficientemente razoada, entre o prexuízo que causaría ao interese público ou a terceiros a suspensión e o ocasionado ao recorrente como consecuencia da eficacia inmediata do acto recorrido”.</p>
    <p>No presente caso, as persoas recorrentes non demostran a existencia de prexuízos de imposible ou difícil reparación derivados do decreto recorrido o que é requisito exixido pola doutrina e xurisprudencia para acoller a solicitude de suspensión. A fundamentación da súa petición é que o prexuízo deriva da alteración da súa posición na lista (esquecendo que o novo decreto se aplica a todas as persoas integrantes desta) e que os méritos acreditados non se alteran (só a súa puntuación).</p>
    <p>Alégase tamén a nulidade de pleno dereito do decreto por ter prescindido do procedemento establecido para a determinación da puntuación, alterando unha situación previa. Entende a xurisprudencia, que non abonda cunha simple alegación de nulidade para a adopción, sen máis, da medida de suspensión pretendida, que soamente procedería cando o vicio determinante de nulidade resultase notorio nunha primeira análise da controversia. </p>
    <p>Con todo, da análise da situación formulada coa aplicación do Decreto 60/20019, non pode inferirse a concorrencia de notorios vicios de nulidade nin de circunstancias constitutivas de prexuízos de imposibles ou difícil reparación que deban primar sobre o interese xeral que persegue o devandito decreto.</p>
    <p>Terceiro. Por outra parte, tendo en conta o número de asignacións de postos realizados desde a entrada en vigor do Decreto 60/2019 (o 11 de xuño do presente ano), que nos atopamos en plena campaña de loita contra o lume, a necesidade de cobertura de vacantes e substitucións de persoal con vacacións (sobre todo nos centros de asistencia social), así como a necesidade da aplicación do devandito decreto nas outras áreas de actuación da Xunta de Galicia, considérase de interese público a non suspensión da súa execución. </p>
    <p>En consecuencia, o conselleiro de Facenda, a proposta do director xeral da Función Pública, resolve: </p>
    <p>Desestimar a solicitude de suspensión da aplicación do Decreto 60/2019, do 23 de maio, polo que se modifica o Decreto 37/2006, do 2 de marzo, polo que se regula o nomeamento de persoal interino para o desempeño con carácter transitorio de prazas reservadas a funcionarios e a contratación temporal de persoal laboral da Xunta de Galicia.</p>
    <p>Dado o interese público sinalado no fundamento de dereito terceiro, en aplicación do establecido no artigo 45.1 da Lei 39/2015, cómpre publicar a presente resolución no Diario Oficial de Galicia, para a súa notificación a todas as persoas solicitantes da suspensión da execución do Decreto 60/2019.</p>
    <p>Contra a presente resolución que pon fin á vía administrativa, poden interpoñer ao recurso contencioso-administrativo, no prazo de dous meses contados desde o día seguinte ao da súa publicación, perante, a elección do/a demandante, o xulgado do contencioso-administrativo da circunscrición na que teña aquel/a o seu enderezo, ou o de Santiago de Compostela, conforme os artigos 8 e 14 da Lei 29/1998, do 13 de xullo, reguladora da xurisdición contencioso-administrativa (BOE núm. 167, do 14 de xullo); sen prexuízo de que as persoas interesadas poidan interpoñer calquera outro recurso legalmente previsto que mellor conveña ao seu dereito».</p>
    <p>Santiago de Compostela, 18 de xullo de 2019</p>
    <footer><p>José María Barreiro Díaz<br>Director xeral da Función Pública</p></footer>

