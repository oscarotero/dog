---
date: '1998-05-26'
id: C8B2
page: 5
number: 99
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 19 de maio de 1998 pola que se regula a concesión de axudas económicas
  ós concellos de Galicia para a contratación temporal de auxiliares de policía
  local durante a temporada de verán.
range: Orde
url: 'https://www.xunta.gal/dog/Publicados/1998/19980526/AnuncioC8B2_gl.html'
---
<p>O artigo 148.1º.22 da Constitución española establece, entre as competencias que poden asumi-las comunidades autónomas, a coordinación e demais facultades en relación coas policías locais, nos termos que estableza unha lei orgánica.</p>
<p>A promulgación da Lei orgánica de corpos e forzas de seguridade do Estado 2/1986 proporciónalle á Comunidade Autónoma de Galicia unha ampliación de competencias en materias non previstas no estatuto e, entre outras, a coordinación de policías locais.</p>
<p>Conforme o Decreto 13/1994, do 20 de xaneiro, mediante o que se establece a estructura orgánica da Consellería de Xustiza, Interior e Relacións Laborais, correspóndelle a esta consellería, entre outras competencias, a coordinación das policías locais.</p>
<p>Por medio da presente orde prétendese dar cumprimento ó mandado xenérico de coordinación establecido na Lei orgánica 2/1986, polo que, ó abeiro do disposto no artigo 4 da Lei 3/1992, do 23 de marzo, en tanto a coordinación abrangue entre outras medidas, as de colaboración que lles permitan ós servicios de policía dos concellos galegos acadar unha acción conxunta e eficaz, regulándose por medio da presente orde o procedemento para a concesión de axudas destinadas ós concellos que incrementen considerablemente a súa poboación na temporada de verán, para a contratación temporal de auxiliares de policía local nese período.</p>
<p>Por todo isto,</p>
<p>DISPOÑO:</p>
<p>Artigo 1º.-Obxecto.</p>
<p>A Consellería de Xustiza, Interior e Relacións Laborais contribuirá cos concellos, co fin de aumenta-la eficacia dos seus corpos de policía local no desenvolvemento das funcións que lle son propias durante a temporada de veran, convocando axudas destinadas a sufraga-los custos de contratación temporal de auxiliares de policía local.</p>
<p>Artigo 2º.-Beneficiarios.</p>
<p>1. Poderán solicita-los beneficios desta orde aqueles concellos que cumpran cos seguintes requisitos:</p>
<p>a) Que conte cun corpo de policía local.</p>
<p>b) Os que pola afluencia estival incrementen considerablemente a súa poboación durante os meses de verán.</p>
<p>2. O número de contratos temporais que subvencionará a Consellería de Xustiza, Interior e Relacións Laborais non poderá supera-lo número de membros que integran o cadro de persoal do corpo de policía local do concello peticionario.</p>
<p>3. Corresponderalle ó concello peticionario o pagamento do 25% do importe total do contrato formalizado co/s auxiliar/es de policía local, sendo por conta da Consellería de Xustiza, Interior e Relacións Laborais o pagamento do 75% .</p>
<p>Artigo 3º.-Crédito.</p>
<p>Para a consecución do presente obxectivo ó que se refire a presente orde, a Consellería de Xustiza, Interior e Relacións Laborais destinará ata un límite de vintecinco millóns de pesetas (25.000.000), con cargo á aplicación orzamentaria 13.02.123.A.460.0, dos orzamentos xerais da Comunidade Autónoma galega para 1998.</p>
<p>Artigo 4º.-Iniciación.</p>
<p>1. No prazo de 15 días hábiles, contados a partir do seguinte ó da publicación desta orde no Diario Oficial de Galicia, os concellos que reúnan os requisitos ós que se refire o artigo 2º desta orde e que desexen acollerse ós seus beneficios, deberán presenta-la solicitude que figura como anexo I no rexistro xeral da Consellería de Xustiza, Interior e Relacións Laborais, no das delegacións provinciais desta consellería, ou por calquera outro dos medios ós que se refire o artigo 38.4º da Lei 30/1992, do 26 de novembro, de réxime xurídico das administracions públicas e do procedemento administrativo común.</p>
<p>2. Xunto coa solicitude presentarase a seguinte documentación:</p>
<p>a) Certificación expedida polo secretario xeral da corporación relativa ó acordo adoptado polo órgano competente do concello polo que se acorda a contratación temporal do/s auxiliar/es de policía local, e se aceptan as condicións de financiamento e demais requisitos establecidos na presente orde.</p>
<p>b) Certificación expedida polo secretario xeral do concello solicitante que acredite a constitución do corpo de policía local, conforme determina a lexislación vixente.</p>
<p>c) Memoria sobre o cadro de persoal do corpo de policía local, actualizada ata a data de publicación da presente orde, que inclúa as previsións de cre</p>
<p>cemento, as prazas vacantes existentes e a súa forma de cobertura.</p>
<p>d) Nome do/s auxiliar/es que a corporación vaia contratar, así como acreditación de ter superado o curso básico para auxiliares de policía local convocado pola Academia Galega de Seguridade ou estar en posesión del no momento da contratación, cumprindo así co requisito que establece a disposición adicional segunda da Lei 3/1992, do 23 de marzo, de coordinación das policías locais.</p>
<p>e) Respecto á poboación deberán remitir:</p>
<p>-Certificación municipal do número de veciños que conforman o padrón municipal de habitantes.</p>
<p>-Certificación municipal do contido dos documentos do concello nos que se cuantifique a afluencia turística anual ó concello, desagregada por meses, e nos que se describirán os criterios utilizados para efectuar esa cuantificación.</p>
<p>3. Os defectos nas solicitudes seranlles notificados ós interesados pola Dirección Xeral de Xustiza e Administración Local da Consellería de Xustiza, Interior e Relacións Laborais, concedéndoselles un prazo de dez días para emendaren erros ou omisións.</p>
<p>Transcorrido o dito prazo, se non se producise a dita emenda, as peticións serán arquivadas sen máis trámite.</p>
<p>Artigo 5º.-Instrucción e resolución.</p>
<p>1. Recibidas as solicitudes e a súa documentación serán analizadas polos servicios competentes da Dirección Xeral de Xustiza e Administración Local, emitíndose o correspondente informe.</p>
<p>2. O director xeral de Xustiza e Administración Local elevará a correspondente proposta ó conselleiro de Xustiza, Interior e Relacións Laborais, quen resolverá.</p>
<p>Artigo 6º.-Notificación.</p>
<p>A resolución da consellería seralles notificada ós solicitantes ós que se lles conceda a axuda económica, na forma prevista no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común. De non notificarse resolución favorable no prazo de tres meses contados desde a publicación desta orde no Diario Oficial de Galicia, entenderase desestimada a petición correspondente.</p>
<p>Artigo 7º.-Aceptación.</p>
<p>1. O alcalde do concello beneficiario disporá dun prazo de quince días hábiles, contados a partir da</p>
<p>recepción da resolución, para comunica-la aceptación das condicións contidas nela.</p>
<p>2. Transcorrido este prazo sen que se comunique a dita aceptación, a Consellería de Xustiza, Interior e Relacións Laborais podera anula-la concesión da subvención.</p>
<p>Artigo 8º.-Criterios de avaliación.</p>
<p>Na avaliación das solicitudes teranse en conta os seguintes aspectos:</p>
<p>a) Relación de necesidades municipais reflectidas na petición.</p>
<p>b) Recursos humanos con que conta o corpo de policía do concello solicitante (cadro de persoal real de postos de traballo cubertos e vacantes), así como, se é o caso, posibles previsións de aumento do cadro de persoal.</p>
<p>c) Crecemento poboacional do concello nos meses de verán debido á súa afluencia turística.</p>
<p>Artigo 9.-Libramento de fondos.</p>
<p>1. Os beneficiarios da subvención, unha vez concedida esta, quedarán obrigados a destina-los fondos percibidos ó obxecto concreto para o que foron concedidos. A Dirección Xeral de Xustiza e Administración Local poderá comprobar, cando o considere conveniente, o cumprimento dos contratos subvencionados.</p>
<p>2. Para recibi-la subvención, os concellos seleccionados deberán remitir á Dirección Xeral de Xustiza e Administración Local (Consellería de Xustiza, Interior e Relacións Laborais), antes do día 30 de setembro de 1998, os seguintes xustificantes dos gastos realizados:</p>
<p>a) Copia compulsada do contrato vixente que o concello formalice co/os auxiliar/es.</p>
<p>b) Mandamento de pagamento ou certificación do pagamento das retribucións especificadas no contrato sinalado, conformada polo interventor do concello.</p>
<p>Disposicións derradeiras</p>
<p>Primeira.-Facúltase o director xeral de Xustiza e Administración Local para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 19 de maio de 1998.</p>
<p>Jesus C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>3763</p>

