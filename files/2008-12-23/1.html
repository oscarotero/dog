---
date: '2008-12-23'
page: 22
number: 248
agency: 'CONSELLERÍA DE POLÍTICA TERRITORIAL, OBRAS PÚBLICAS E TRANSPORTES'
section: I. DISPOSICIÓNS XERAIS
title: >-
  Decreto 278/2008, do 4 de decembro, polo que se regula a integración nas
  escalas de inspección e subinspección urbanística creadas pola disposición
  adicional segunda da Lei 15/2004, do 29 de decembro, de modificación da Lei
  9/2002, do 30 de decembro, de ordenación urbanística e protección do medio
  rural de Galicia.
range: Decreto
---
<p>Por medio da disposición adicional segunda da Lei 15/2004, do 29 de decembro, de modificación da Lei 9/2002, do 30 de decembro, de ordenación urbanística e protección do medio rural de Galicia, modificáronse os artigos 3 e 4 da Lei 12/1992, do 9 de novembro, de creación de determinadas escalas de persoal funcionario ao servizo da Xunta de Galicia. En virtude de tal modificación foron creadas as escalas de inspección e subinspección urbanística. Pola súa parte a disposición transitoria terceira da Lei 6/2008, do 19 de xuño, de medidas urxentes en materia de vivenda e solo, establece os requisitos que deberán reunir os/as funcionarios/as que pretendan integrarse nas ditas escalas.</p>
<p>Constituída a Axencia de Protección da Legalidade Urbanística en virtude da publicación dos seus estatutos, aprobados polo Decreto 213/2007, do 31 de outubro, no Diario Oficial de Galicia nº 222, do 16 de novembro, faise necesario establecer as condicións e o procedemento que se seguirá na integración voluntaria do persoal funcionario nas referidas escalas de inspección e subinspección urbanística.</p>
<p>Consecuentemente co exposto, e por proposta da conselleira de Política Territorial, Obras Públicas e Transportes, emitidos os informes das consellerías de Presidencia, Administracións Públicas e Xustiza e de Economía e Facenda, e logo de deliberación do Consello da Xunta de Galicia na súa reunión do día catro de decembro de dous mil oito,</p>
<p>DISPOÑO:</p>
<p>Artigo 1º.-Obxecto.</p>
<p>Este decreto ten por obxecto regular as condicións e o procedemento que se seguirá na integración dos/das funcionarios/as que, reunindo os requisitos establecidos nos artigos seguintes e con independencia da súa situación administrativa, soliciten integrarse nas escalas de inspección e subinspección urbanística creadas pola disposición adicional segunda da Lei 15/2004, do 29 de decembro, de modificación da Lei 9/2002, do 30 de decembro, de ordenación urbanística e protección do medio rural de Galicia.</p>
<p>Artigo 2º.-Requisitos para a integración na escala de inspección urbanística.</p>
<p>De conformidade co previsto na disposición transitoria terceira, punto primeiro, da Lei 6/2008, do 19 de xuño, de medidas urxentes en materia de vivenda e solo, poderán solicitar a súa integración na escala de inspección urbanística os/as funcionarios/as da Administración autonómica que cumpran os seguintes requisitos:</p>
<p>a) Pertencer ao grupo A.</p>
<p>b) Estar en posesión do título de licenciado/a en dereito ou arquitecto/a.</p>
<p>c) Desempeñar funcións propias da escala de inspección urbanística no momento da entrada en vigor da Lei 9/2002, de ordenación urbanística e protección do medio rural de Galicia, ou un posto de traballo reservado á escala de inspección no momento da entrada en vigor do Decreto 213/2007, do 31 de outubro, polo que se aproban os estatutos da Axencia de Protección da Legalidade Urbanística.</p>
<p>Artigo 3º.-Requisitos para a integración na escala de subinspección urbanística.</p>
<p>De conformidade co previsto na disposición transitoria terceira, punto segundo, da Lei 6/2008, do 19 de xuño, de medidas urxentes en materia de vivenda e solo, poderán solicitar a súa integración na escala de subinspección urbanística os/as funcionarios/as da Administración autonómica que cumpran os seguintes requisitos:</p>
<p>a) Pertencer ao grupo B.</p>
<p>b) Estar en posesión do título de aparellador/a, arquitecto/a técnico/a ou enxeñeiro/a técnico/a de obras públicas.</p>
<p>c) Desempeñar funcións propias da escala de subinspección urbanística no momento da entrada en vigor da Lei 9/2002, de ordenación urbanística e protección do medio rural de Galicia, ou un posto de traballo reservado á escala de subinspección no momento da entrada en vigor do Decreto 213/2007, do 31 de outubro, polo que se aproban os estatutos da Axencia de Protección da Legalidade Urbanística.</p>
<p>Artigo 4º.-Procedemento. Solicitude.</p>
<p>1. Os/as funcionarios/as interesados/as que desexen integrarse nas referidas escalas deberán dirixir a correspondente solicitude á Consellería de Política Territorial, Obras Públicas e Transportes, na forma e condicións previstas polo artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común. Para tal finalidade seguirán o modelo de solicitude que figura como anexo a este decreto.</p>
<p>O prazo de presentación de solicitudes será dez días hábiles contados desde o seguinte ao da publicación deste decreto no Diario Oficial de Galicia.</p>
<p>2. Os documentos que se considerarán para verificar o cumprimento dos requisitos de integración exixidos nos artigos precedentes serán os incluídos nos respectivos expedientes de persoal, sen prexuízo de que o/a solicitante poida achegar os que crea oportunos para mellor fundamento da súa pretensión.</p>
<p>3. Xunto co anterior e para os efectos de declaración da súa ulterior situación administrativa, os/as solicitantes sinalarán no antedito modelo de solicitude a súa opción de prestar servizos na escala en que solicitan integrarse ou de continuar prestándoos no corpo ou escala de procedencia.</p>
<p>Artigo 5º.-Proposta de resolución.</p>
<p>1. Instruído o procedemento e inmediatamente antes de redactar a proposta de resolución, porase de manifesto ás/aos solicitantes para que, no prazo de dez días hábiles, poidan alegar e achegar os documentos e xustificacións que crean pertinentes.</p>
<p>2. Concluído o trámite de audiencia, a Consellería de Política Territorial, Obras Públicas e Transportes, formularalle á Consellería de Presidencia, Administracións Públicas e Xustiza proposta de resolución. Tal proposta irá acompañada da documentación que a fundamente, xunto coa relación dos/das funcionarios/as solicitantes que considera que reúnen os requisitos para a súa integración nas escalas de inspección e subinspección urbanística, así como da listaxe dos/das solicitantes que considera que non cumpren coas condicións establecidas para tal integración.</p>
<p>Artigo 6º.-Resolución.</p>
<p>A Consellería de Presidencia, Administracións Públicas e Xustiza, atendendo á proposta de resolución formulada pola Consellería de Política Territorial, Obras Públicas e Transportes, resolverá sobre as solicitudes de integración presentadas mediante a correspondente orde, que deberá publicarse no Diario Oficial de Galicia, e na cal necesariamente incluirá a relación de funcionarios e funcionarias integrados na respectiva escala, así como a dos/das que non reúnen os requisitos para esa integración.</p>
<p>Artigo 7º.-Situacións administrativas.</p>
<p>Xunto coa proposta de resolución a que alude o número 2 do artigo 5, a Consellería de Política Territorial, Obras Públicas e Transportes enviaralle á Consellería de Presidencia, Administracións Públicas e Xustiza a relación en que se detalle a opción de prestación de servizos manifestada polos/as funcionarios/as e que prevé o artigo 4.3º deste decreto.</p>
<p>O órgano competente, logo da integración na respectiva escala, procederá a declarar o/a funcionario/a integrado/a na situación administrativa que corresponda.</p>
<p>Artigo 8º.-Destino.</p>
<p>1. Os funcionarios e funcionarias integrados de conformidade co disposto no artigos precedentes, e que na Consellería de Política Territorial, Obras Públicas e Transportes xa ocupasen con carácter definitivo un posto de traballo reservado á respectiva escala, continuarán adscritos a ese mesmo posto na Axencia de Protección da Legalidade Urbanística. Computaráselles o tempo de desempeño nese posto de traballo para os efectos de promoción profesional e provisión de postos de traballo como persoal funcionario e terán dereito a percibir as retribucións que correspondan de acordo coa súa antigüidade.</p>
<p>2. Os/as demais funcionarios/as integrados e que optasen por prestar servizos na escala en que se teñan integrado, adscribiranse con carácter provisional a un posto de traballo na dita escala dentro da Axencia de Protección da Legalidade Urbanística.</p>
<p>Disposicións derradeiras</p>
<p>Primeira.-Facultase a conselleira de Política Territorial, Obras Públicas e Transportes para ditar no ámbito das súas competencias, as resolucións e instrucións necesarias para o desenvolvemento e execución deste decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, catro de decembro de dous mil oito.</p>
<p>Emilio Pérez Touriño</p>
<p>Presidente</p>
<p>María José Caride Estévez</p>
<p>Conselleira de Política Territorial, Obras Públicas e Transportes</p>
<p>Ver referencia pdf "24800D002P009.PDF"</p>

