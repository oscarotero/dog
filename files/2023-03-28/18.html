---
date: '2023-03-28'
id: G0003-210323-0001
page: 20708
number: 61
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 20 de marzo de 2023, da Dirección Xeral de Recursos Humanos,
  pola que se publica a relación provisional de admitidos/as e excluídos/as do
  concurso de traslados aberto e permanente para a provisión de prazas básicas
  de persoal sanitario e de xestión e servizos no ciclo de adxudicación
  correspondente ao ano 2023, e se aproba a oferta de destinos na categoría de
  médico/a de familia de atención primaria.
range: Resolución
url: >-
  https://www.xunta.gal/dog/Publicados/2023/20230328/AnuncioG0003-210323-0001_gl.html
---
<p>Mediante a Resolución da Dirección Xeral de Recursos Humanos do Servizo Galego de Saúde do 20 de novembro de 2017 (DOG núm. 227, do 29 de novembro) aprobáronse as bases do procedemento de concurso de traslados aberto e permanente para a provisión de prazas básicas de persoal estatutario do Sistema público de saúde de Galicia. </p>
    <p>Na base 3.4 da resolución de bases do procedemento de concurso de traslados aberto e permanente establécese que as persoas interesadas poderán presentar a solicitude de participación no concurso de traslados aberto e permanente en calquera momento, sen suxeición a prazo, desde o día seguinte ao da publicación da convocatoria no <em>Diario Oficial de Galicia</em>. En cada ciclo anual de adxudicación incluiranse as solicitudes de participación que consten rexistradas en Fides/expedient-e e formalmente presentadas ata o 15 de xaneiro do ano en curso.</p>
    <p>Na súa base 7.1 disponse que, dentro do prazo dos quince días naturais seguintes ao da publicación no <em>Diario Oficial de Galicia</em> da oferta de prazas correspondente a cada ciclo anual de adxudicación, o/a concursante poderá modificar a través de Fides/expedient-e, no seu formulario de participación, a selección de prazas efectuada. </p>
    <p>A presente resolución limítase respecto da oferta de destinos no ciclo de adxudicación correspondente ao ano 2023 á categoría de médico/a de familia de atención primaria, ao teren sido negociadas as prazas para ofertar na Mesa Sectorial e dada a necesidade de resolver con axilidade o concurso, para poder incorporar as prazas que resulten vacantes do concurso ás persoas aspirantes dos distintos procesos selectivos no ámbito de medicina de familia. A resolución pola que se ofertan os destinos no resto das categorías será publicada logo da súa negociación na Mesa Sectorial.</p>
    <p>Finalizado o prazo de presentación de solicitudes do ciclo de adxudicación correspondente ao ano 2023, e de conformidade coa Resolución do 20 de novembro de 2017 pola que se aproban as bases do procedemento de concurso de traslados aberto e permanente para a provisión de prazas básicas de persoal estatutario do Sistema público de saúde de Galicia (DOG núm. 227, do 29 de novembro), esta dirección xeral</p>
    <h2>RESOLVE:</h2>
    <p>Primeiro. Aprobar a relación provisional de solicitantes admitidos/as e excluídos/as no ciclo de adxudicación correspondente ao ano 2023 do concurso de traslados aberto e permanente para a provisión de prazas básicas de persoal estatutario sanitario e de xestión e servizos.</p>
    <p>As listas coa relación provisional de admitidos/as e excluídos/as en cada unha das categorías están publicadas, á disposición das persoas interesadas, na páxina web do Servizo Galego de Saúde (www.sergas.es).</p>
    <p>Ademais, o estado de cada solicitude pode ser consultado polo/a solicitante no seu expediente electrónico persoal en Fides/expedient-e/sección de procesos.</p>
    <p>De conformidade coa base oitava da Resolución de bases do 20 de novembro de 2017, as persoas excluídas disporán dun prazo de dez días hábiles, contados a partir do seguinte ao da publicación desta resolución no <em>Diario Oficial de Galicia</em>, para poderen corrixir, se é o caso, o defecto que motivou a exclusión, mediante solicitude que deberán dirixir á unidade de validación á cal se dirixise a solicitude de participación no concurso.</p>
    <p>As persoas que, tendo presentado debidamente a súa solicitude de participación para este ciclo, non consten como admitidas nin excluídas disporán do mesmo prazo para formularen a súa reclamación.</p>
    <p>A estimación ou desestimación das emendas solicitadas entenderanse implícitas na resolución da Dirección Xeral de Recursos Humanos do Servizo Galego de Saúde pola que se declaren con carácter definitivo os/as admitidos/as e excluídos/as.</p>
    <p>As persoas solicitantes que, dentro do prazo indicado, non emenden os defectos motivo da exclusión serán definitivamente excluídas da participación neste ciclo.</p>
    <p>Segundo. Aprobar a oferta de destinos correspondente ao ciclo de adxudicación do ano 2023 do concurso de traslados aberto e permanente para a provisión de prazas básicas na categoría de médica/o de familia de atención primaria.</p>
    <p>A relación de prazas ofertadas por categoría e centros nos cales poden existir resultas está publicada na páxina web do Servizo Galego de Saúde (www.sergas.es), na sección emprego público/concurso de traslados/concurso de traslados aberto e permanente 2023.</p>
    <p>Ademais, poderá ser consultada polo/a solicitante no seu expediente electrónico persoal en Fides/expedient-e/sección de procesos.</p>
    <p>Terceiro. Os/as profesionais da categoría de médico/a de familia de atención primaria que figuren na relación de participantes deste ciclo disporán dun prazo de quince días naturais, contados desde o día seguinte ao da publicación desta resolución no <em>Diario Oficial de Galicia</em>, para poderen modificar, a través de Fides/expedient-e, no seu formulario de participación, a selección de destinos efectuada, se así o desexan.</p>
    <p>As modificacións que se realicen na selección de destinos deberanse presentar por rexistro electrónico e non requirirán a entrega de ningunha documentación. Terase en conta a última modificación presentada por rexistro electrónico, dentro do prazo indicado.</p>
    <p>De igual forma, os/as aspirantes que, resultando admitidos/as con carácter provisional neste proceso na categoría de médica/o de familia de atención primaria, non seleccionasen na instancia de participación ningún destino disporán do prazo de quince días naturais, contados desde o seguinte ao da publicación desta resolución, para efectuaren a través de Fides/expedient-e, mediante o oportuno rexistro electrónico, a selección de destinos que consideren.</p>
    <p>De conformidade coa base 3.5.1 da Resolución do 20 de novembro de 2017, pola que se aproban as bases do procedemento de concurso de traslados aberto e permanente, aquelas solicitudes de participación que, logo do prazo anteriormente sinalado, non conteñan a selección de, polo menos, un destino non terán a consideración de solicitude validamente presentada e quedarán excluídas automaticamente do ciclo de adxudicación en curso.</p>
    <p>Cuarto. Os/as profesionais da categoría de médica/o de familia de atención primaria que opten a algún dos destinos que exixen habilitacións específicas para o seu desempeño deberán rexistrar, dentro do prazo de quince días naturais seguintes ao da publicación desta resolución no <em>Diario Oficial de Galicia</em>, a posesión de tal competencia en Fides/expedient-e, na epígrafe «Outros méritos», e deberán acreditar documentalmente no mesmo prazo, mediante certificación orixinal ou copia compulsada ou auténtica dirixida á mesma unidade de validación en que presentaron a solicitude de participación, a posesión de tal habilitación.</p>
    <p>Os/as profesionais que optaron a algún destes postos pero que non acreditaron, na forma e no prazo expostos, as condicións exixidas para o seu desempeño non poderán resultar adxudicatarios/as deles.</p>
    <p>Quinto. A adxudicación dun destino neste proceso de mobilidade voluntaria suporá a obriga para o/a profesional adxudicatario/a do cumprimento dos requisitos e condicións do posto que se detallan na relación de prazas ofertadas, que se fai pública mediante esta resolución. En caso contrario, o/a profesional decaerá do dereito a obter ou, de ser o caso, manter tal destino con carácter definitivo.</p>
    <p>Santiago de Compostela, 20 de marzo de 2023</p>
    <footer><p>Ana María Comesaña Álvarez<br>Directora xeral de Recursos Humanos</p></footer>

