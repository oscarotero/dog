---
date: '1999-05-11'
id: 7FFA
page: 5
number: 89
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 26 de abril de 1999 pola que se convoca o X Certame de Música Folk de
  Galicia Xuventude 99.
range: Orde
url: 'https://www.xunta.gal/dog/Publicados/1999/19990511/Anuncio7FFA_gl.html'
---
<p>O Real decreto 2434/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de cultura,</p>
<p>especifica no seu anexo I.B.3.h que aquela asume as competencias de promoción e organización de actividades de animación sociocultural no ámbito artístico, artesanal, turístico e de aire libre, dirixidas ós sectores da xuventude, infancia, terceira idade e sectores marxinados.</p>
<p>Neste marco competencial, o ámbito cultural e artístico no que respecta á xuventude é compartido conxuntamente polas consellerías de Familia e Promoción do Emprego, Muller e Xuventude, que a tra</p>
<p>vés da Dirección Xeral de Xuventude desenvolve o programa «Fomento da actividade xuvenil», que ten entre os seus obxectivos básicos promociona-la actividade cultural e artística entre a nosa xuventude, e a Consellería de Cultura, Comunicación Social e Turismo, a través da súa Dirección Xeral de Promoción Cultural, que ten, entre outras funcións a de colaborar no desenvolvemento do teatro, a danza, a música, as artes líricas e coreográficas, así como a posta en práctica de medidas de apoio para os artistas, de acordo co Decreto 488/1997, do 26 de decembro, e o Decreto 8/1998, do 8 de xaneiro, polos que, respectivamente, se establece a estructura orgánica de cada unha das ditas consellerías.</p>
<p>Polo exposto, a Consellería de Familia e Promoción do Emprego, Muller e Xuventude, consciente da importancia que ten facilitar vías polas que poida manifestarse a actividade e inquedanza artística individual e colectiva da xuventude galega, e contando coa colaboración da Consellería de Cultura, Comunicación Social e Turismo, dada a natureza das actividades que se van realizar, convoca unha serie de certames, concursos e mostras que abranguen un amplo abano de manifestacións de carácter artístico e artesanal e que constitúen o programa Certames e Mostras Xuventude 99.</p>
<p>Por todo isto</p>
<p>DISPOÑO:</p>
<p>Artigo 1º</p>
<p>A Consellería de Familia e Promoción do Emprego, Muller e Xuventude convoca o X Certame Galego de Música Folk de Galicia Xuventude 99, segundo as bases que se establecen no anexo I desta orde, onde se regulan os aspectos relativos á participación, condicións xerais que van rexer na respectiva convocatoria, inscricións, desenvolvemento, premios e xurado.</p>
<p>Artigo 2º</p>
<p>O certame obxecto da presente convocatoria desenvolverase a través das delegacións provinciais da Consellería de Familia e Promoción do Emprego, Muller e Xuventude coa colaboración das delegacións provinciais da Consellería de Cultura, Comunicación Social e Turismo.</p>
<p>Artigo 3º</p>
<p>As actividades que impliquen o desenvolvemento deste certame serán custeadas con cargo á partida orzamentaria 14.05.355B.640.1 dos orzamentos xerais da Comunidade Autónoma de Galicia para 1999.</p>
<p>Disposicións derradeiras</p>
<p>Primera.-Facúltase a directora xeral de Xuventude para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de abril de 1999.</p>
<p>Manuela López Besteiro</p>
<p>Conselleira de Familia e Promoción do Emprego, Muller e Xuventude</p>
<p>ANEXO I</p>
<p>X Certame de Música Folk de Galicia</p>
<p>Xuventude 99</p>
<p>I. Obxecto.</p>
<p>A presente convocatoria ten por obxecto a música folk, para grupos non profesionais, entendéndose por tal manter relacións contractuais con algunha compañía discográfica.</p>
<p>II. Participantes.</p>
<p>Tódolos grupos musicais formados por xoves galegos ou residentes en Galicia, cun máximo de 8 compoñentes.</p>
<p>III. Condicións xerais.</p>
<p>1. Os compoñentes do grupo terán entre 15 e 30 anos cumpridos no ano 1999. Soamente poderán superar estas idades o 10% dos compoñentes totais do grupo.</p>
<p>2. Non poderán intervir neste certame grupos que teñan asinado contrato discográfico.</p>
<p>3. Presentarase unha maqueta gravada en cinta cassette cun máximo de catro temas de duración máxima de 5 minutos cada un. A maqueta, acompañada das letras dos temas mecanografadas, presentarase dentro dun sobre pechado. No exterior deberá figura-lo lema do grupo e os títulos dos temas.</p>
<p>4. Noutro sobre pechado presentarase o boletín de inscrición e maila documentación que se indica no anexo II. No exterior deberá figura-lo lema do grupo.</p>
<p>IV. Inscricións.</p>
<p>As solicitudes deberán formularse no impreso de solicitude que se indica no anexo II, e dirixiranse á directora xeral de Xuventude.</p>
<p>Os grupos participantes deberán presenta-las solicitudes xunto cos sobres pechados citados anteriormente no Servicio de Xuventude da Delegación Provincial da Consellería de Familia e Promoción do Emprego, Muller e Xuventude da provincia onde residan habitualmente, que poderá ser en:</p>
<p>r/ Ronda da Muralla, 70-27003 Lugo.</p>
<p>Avda. de La Habana, 81-baixo-32004 Ourense.</p>
<p>r/ Durán Loriga, 9-1º-15003 A Coruña.</p>
<p>r/ Mª Berdiales 20-entreplanta-36203 Vigo.</p>
<p>r/ Benito Corbal, 47-2º-36001 Pontevedra.</p>
<p>Sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación de solicitudes será ata o día 28 de maio de 1999.</p>
<p>A solicitude deberá ir acompañada de:</p>
<p>-Fotocopia do DNI por ámbolos dous lados ou da folla correspondente do libro de familia do/s participante/s.</p>
<p>-Declaración xurada de que a persoa ou grupo participante non ten asinado contrato discográfico.</p>
<p>V. Organización.</p>
<p>A Delegación Provincial da Consellería de Familia e Promoción do Emprego, Muller e Xuventude de Pontevedra supervisará o certame.</p>
<p>VI. Desenvolvemento.</p>
<p>Despois da audición das maquetas presentadas, e atendendo a criterios de creatividade e calidade artística, o xurado seleccionará os grupos para actuar na fase final.</p>
<p>A fase final levarase a cabo o día 9 de xullo na Praza do Teucro de Pontevedra, e nela os finalistas interpretarán dous temas elixidos de entre os presentados.</p>
<p>Pechará o certame un grupo invitado para a ocasión.</p>
<p>Contarase coa presencia dun técnico de son á disposición do certame como único responsable deste, para a fase final.</p>
<p>VII. Premios.</p>
<p>1. Primeiro: 100.000 ptas. e gravación edición dun compact-disc cos catro temas presentados para poder participar.</p>
<p>Segundo: 75.000 ptas. e gravación edición de tres dos temas presentados.</p>
<p>Terceiro: 50.000 ptas. e gravación edición de dous dos temas presentados.</p>
<p>Enténdese que se gravará un compact-disc cos temas seleccionados.</p>
<p>Ós grupos finalistas entregaráselles un diploma que acredite a súa participación neste Certame de Música Folk de Galicia.</p>
<p>Así mesmo, entregaráselles en concepto de axuda por gastos de desprazamento e manutención a cantidade económica de 30.000 ptas.</p>
<p>Os premios obxecto desta convocatoria estarán suxeitos ás retencións correspondentes conforme a lexislación tributaria.</p>
<p>2. Co disco editado cos temas dos gañadores deste certame faranse 500 copias, das que se entregarán 300 ós grupos gañadores para que as distribúan gratuitamente na forma que consideren máis oportuna. A estes efectos, entregaránselles 150 copias ó primeiro premiado, 85 ó segundo e 65 ó terceiro. As 200 copias restantes quedarán en poder da Dirección Xeral de Xuventude, para a súa distribución na forma máis adecuada.</p>
<p>Os grupos autores do disco ceden os dereitos de autor á Consellería de Familia e Promoción do Emprego, Muller e Xuventude para a edición e distribución dos discos citados anteriormente.</p>
<p>En ningún caso as copias editadas poderán destinarse á venda.</p>
<p>A empresa adxudicataria da elaboración dos compact-disc farase cargo do desenvolvemento, edición e pagamento de impostos (incluídos dereitos da S.G.A.E.). Así mesmo, deberá incluí-lo depósito legal.</p>
<p>VIII. Xurado.</p>
<p>Será nomeado pola delegada provincial da Consellería de Familia e Promoción do Emprego, Muller e Xuventude e pola delegada provincial da Consellería de Cultura, Comunicación Social e Turismo de Pontevedra, e estará composto por persoas cualificadas no campo da música folk, recaendo a secretaría nun funcionario da Delegación Provincial da Consellería de Familia e Promoción do Emprego, Muller e Xuventude de Pontevedra.</p>
<p>A decisión do xurado será inimpugnable.</p>
<p>IX. Destino e devolución das obras.</p>
<p>Os dossieres dos xoves premiados e seleccionados quedarán en posesión da Dirección Xeral de Xuventude durante o período das actividades que se desenvolven con motivo da presente convocatoria, e posteriormente, co consentimento do/s autor/es.</p>
<p>A documentación dos participantes que non fose retirada por eles ou persoa autorizada no prazo dun mes a partir do día seguinte ó da recepción da notificación coa decisión do xurado, poderá ser destruída ou utilizada pola dita dirección xeral na forma que considere oportuna.</p>
<p>Queda implícita a autorización do/s autor/es dos temas musicais participantes, á reproducción e publicación da imaxe ou contido deles por parte da consellería, por calquera medio que considere oportuno.</p>

