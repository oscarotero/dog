---
date: '2003-08-07'
id: 1824A
page: 10
number: 152
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 340/2003, do 24 de xullo, polo que se crea o Instituto Universitario
  de Investigación de Estudios Irlandeses Amergin na Universidade da Coruña.
range: Decreto
url: 'https://www.xunta.gal/dog/Publicados/2003/20030807/Anuncio1824A_gl.html'
---
<p>A Lei 11/1989, do 20 de xullo (DOG nº 156, do 16 de agosto), de ordenación do sistema universitario de Galicia (LOSUG), supuxo a realización dunha planificación xeral do sistema universitario galego coa finalidade de supera-las carencias universitarias existentes na nosa Comunidade Autónoma e de reordena-lo sistema universitario de Galicia, atendendo a criterios de desenvolvemento e renovación.</p>
<p>Unha vez rematado o proceso de expansión do sistema universitario de Galicia faise necesaria a súa consolidación atendendo especialmente á calidade do ensino e da investigación e, máis concretamente, ás cuestións derivadas da definición específica de cada campus: ás directrices de consolidación de calidade e de crecemento de cara á súa propia identificación do perfil académico; á complementariedade interdisciplinar para grandes áreas científicas; e ó avance no perfil académico e investigador, de acordo cos principios e criterios de programación sinalados na LOSUG.</p>
<p>A este obxectivo contribúe a creación do Instituto Universitario de Investigación de Estudios Irlandeses Amergin na Universidade da Coruña, de xeito que se configura como centro de investigación, docencia, asesoramento e difusión da información nas áreas científicas e técnicas relacionadas coa promoción e desenvolvemento das materias que lle son propias.</p>
<p>Por todo iso, en aplicación do artigo 10.3º da Lei orgánica 6/2001, do 21 de decembro, de universidades, por proposta do conselleiro de Educación de Ordenación Universitaria e por instancia do Consello Social da Universidade da Coruña, logo do informe da Xunta de Goberno da Universidade e oído o Consello Universitario de Galicia, e en uso das atribucións conferidas pola Lei 1/1983, do 22 de febreiro (DOG nº 23, do 21 de marzo), reguladora da Xunta e do seu presidente, modificada pola Lei 11/1988, do 20 de outubro (DOG nº 208, do 28 de outubro), logo de deliberación do Consello</p>
<p>da Xunta de Galicia na súa reunión do día vintecatro de xullo de dous mil tres,</p>
<p>DISPOÑO:</p>
<p>Artigo 1º</p>
<p>Acórdase a creación do Instituto Universitario de Investigación de Estudios Irlandeses Amergin na Universidade da Coruña, no seu campus da Coruña.</p>
<p>Este instituto terá como obxectivos fundamentais: organizar, desenvolver e avaliar plans e proxectos de investigación sobre estudios irlandeses, nun marco interdisciplinar; programar e realizar actividades docentes de terceiro ciclo e posgrao, así como de especialización e actualización profesionais; impulsa-la actuación científica, empresarial, técnica, artística e pedagóxica dos seus membros e da comunidade universitaria no seu conxunto; contratar e executar traballos científicos, técnicos, humanísticos e artísticos con persoas físicas ou entidades públicas ou privadas no marco da lexislación vixente; promove-la difusión e realización de traballos e publicacións sobre estudios irlandeses relacionados co Instituto; colaborar cos demais órganos da universidade na realización das súas funcións, especialmente cos outros institutos universitarios da Universidade da Coruña xa creados.</p>
<p>Artigo 2º</p>
<p>Para o desenvolvemento das súas actividades, así como para a adscrición do seu persoal, este instituto rexerase pola Lei orgánica 6/2001, do 21 de decembro, de universidades, polos estatutos da Universidade da Coruña, e polo seu Regulamento de réxime interior, que deberá axustarse ó establecido para este tipo de centros.</p>
<p>Disposicións derradeiras</p>
<p>Primeira.-Autorízase o conselleiro de Educación e Ordenación Universitaria para que, no ámbito das súas competencias, dicte as disposicións necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintecatro de xullo de dous mil tres.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación Universitaria</p>

