---
date: '2021-01-05'
id: G0598-231220-0001
page: 115
number: 2
agency: 'Consellería de Cultura, Educación e Universidade'
section: III. Outras disposicións.
title: >-
  ORDE do 22 de decembro de 2020 pola que se revoga a autorización para impartir
  determinadas titulacións universitarias oficiais de grao, máster universitario
  e programas de doutoramento nas universidades da Coruña, Santiago de
  Compostela e Vigo, para o curso 2020/21.
range: Orde
url: >-
  https://www.xunta.gal/dog/Publicados/2021/20210105/AnuncioG0598-231220-0001_gl.html
---
<p>A Lei orgánica 6/2001, do 21 de decembro, de universidades, establece que a implantación e supresión de ensinanzas conducentes á obtención de títulos universitarios de carácter oficial e validez en todo o territorio nacional será acordada pola comunidade autónoma, logo de solicitude de implantación por parte das universidades, segundo o disposto na lexislación vixente. </p>
    <p>No ámbito autonómico esta materia está regulada pola Lei 6/2013, do 13 de xuño, do Sistema universitario de Galicia, e pola Orde do 20 de marzo de 2012 pola que se desenvolve o Decreto 222/2011, do 2 de decembro, polo que se regulan as ensinanzas universitarias oficiais no ámbito da Comunidade Autónoma de Galicia. </p>
    <p>Logo de seren autorizadas a implantar os estudos, as universidades quedan obrigadas a adoptar as garantías precisas para que non se demore a súa impartición máis aló dun curso académico. O incumprimento dos requisitos e compromisos adquiridos ao solicitar a autorización de implantación, a non impartición da titulación oficial autorizada, a extinción do plan de estudos ou a supresión do ensino son causas suficientes para revogar a autorización. </p>
    <p>O Pleno do Consello Galego de Universidades, na súa sesión do 11 de decembro de 2020, no exercicio das competencias previstas no artigo 3.2.h) do Decreto 98/2014, do 17 de xullo, polo que se aproba o Regulamento do Consello Galego de Universidades, acordou emitir informe favorable sobre a revogación da autorización ás universidades do Sistema universitario de Galicia para impartir as ensinanzas universitarias oficiais dos títulos universitarios que se relacionan a continuación.</p>
    <p>Por todo iso,</p>
    <h2>DISPOÑO:</h2>
    <p>Artigo 1</p>
    <p>Que se lle revogue a autorización á Universidade da Coruña para impartir as ensinanzas universitarias oficiais de:</p>
    <p>1. Grao en Arquitectura Técnica. Autorizado pola Orde do 5 de setembro de 2014 (DOG do 26 de setembro), e que figura inscrito no RUCT co código 2501022.</p>
    <p>Artigo 2</p>
    <p>Que se lle revogue a autorización á Universidade de Santiago de Compostela para impartir as ensinanzas universitarias oficiais de:</p>
    <p>1. Grao en Bioloxía. Autorizado polo Decreto 385/2009, do 27 de agosto (DOG do 16 de setembro), e que figura inscrito no RUCT co código 2501101.</p>
    <p>2. Máster universitario en Arqueoloxía e Ciencias da Antigüidade pola Universidade de Santiago de Compostela e a Universidade de Vigo. Autorizado pola Orde do 24 de outubro de 2014 (DOG do 6 de novembro), e que figura inscrito no RUCT co código 4315056.</p>
    <p>3. Máster universitario en Planificación e Xestión do Desenvolvemento Territorial. Autorizado pola Orde do 6 de xuño de 2013 (DOG do 18 de xuño), e que figura inscrito no RUCT co código 4313722.</p>
    <p>4. Programa de doutoramento en Ciencias da Visión pola Universidade de Santiago de Compostela e as universidades de Alcalá, Complutense de Madrid, Murcia, Navarra e Valladolid. Autorizado pola Orde do 5 de setembro de 2014 (DOG do 26 setembro), e que figura inscrito no RUCT co código 5600919.</p>
    <p>Artigo 3</p>
    <p>Que se lle revogue a autorización á Universidade de Vigo para impartir as ensinanzas universitarias oficiais de:</p>
    <p>1. Máster universitario en Arqueoloxía e Ciencias da Antigüidade pola Universidade de Santiago de Compostela e a Universidade de Vigo. Autorizado pola Orde do 24 de outubro de 2014 (DOG do 6 de novembro), e que figura inscrito no RUCT co código 4315056.</p>
    <p>2. Máster universitario en Xestión e Tecnoloxía de Estruturas e Instalacións. Autorizado pola Orde do 4 de xullo de 2017 (DOG do 14 de xullo), e que figura inscrito no RUCT co código 4310395.</p>
    <p>Artigo 4. Garantias académicas</p>
    <p>As universidades adoptarán as medidas necesarias para garantir os dereitos académicos dos estudantes que se encontren cursando os estudos que inician o proceso de revogación, de acordo co establecido no artigo 16 do Decreto 222/2011, do 2 de decembro. </p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 22 de decembro de 2020 </p>
    <footer><p>Román Rodríguez González<br>Conselleiro de Cultura, Educación e Universidade</p></footer>

