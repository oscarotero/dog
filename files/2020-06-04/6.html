---
date: '2020-06-04'
id: CA01-010620-0001
page: 22314
number: 108
agency: Consellería de Facenda
section: III. Outras disposicións.
title: >-
  ORDE do 1 de xuño de 2020 pola que se declara a entrada en vigor dos artigos
  14 e 16 do Decreto 37/2006, do 2 de marzo, polo que se regula o nomeamento de
  persoal interino para o desempeño con carácter transitorio de prazas
  reservadas a funcionarios e a contratación temporal de persoal laboral da
  Xunta de Galicia, e a posta en marcha do proxecto piloto do sistema de
  citacións electrónicas.
range: Orde
url: >-
  https://www.xunta.gal/dog/Publicados/2020/20200604/AnuncioCA01-010620-0001_gl.html
---
<p>O Decreto 37/2006, do 2 de marzo, polo que se regula o nomeamento de persoal interino para o desempeño con carácter transitorio de prazas reservadas a funcionarios e a contratación temporal de persoal laboral da Xunta de Galicia, foi modificado polo Decreto 60/2019, do 23 de maio, publicado no <em>Diario Oficial de Galicia</em> núm. 108, do 10 de xuño. </p>
    <p>Entre as modificacións introducidas atópase a consistente na incorporación de medios electrónicos na xestión de listas e regúlase un novo sistema de citación electrónica. Na disposición derradeira terceira do Decreto 60/2019, do 23 de maio, prevese que este decreto entrará en vigor o día seguinte ao da súa publicación no <em>Diario Oficial de Galicia</em>. Non obstante, na súa nova redacción, os artigos 14 e 16 entrarán en vigor o 1 de xaneiro de 2020 e o artigo 5.1, o 1 de xuño de 2020, mantendo ata entón a vixencia dos referidos artigos na súa redacción actual.</p>
    <p>O Decreto 160/2019, do 19 de decembro, modifica o Decreto 60/2019, do 23 de maio, na súa disposición derradeira terceira, no senso de establecer que o artigo 5.1 entrará en vigor o 1 de xuño de 2020 e os artigos 14 e 16 entrarán en vigor na data que expresamente se determine por orde da persoa titular da consellería competente en materia de función pública, tan pronto quede garantida a viabilidade técnica do sistema de citacións electrónicas, mantendo ata entón a vixencia dos referidos artigos na súa redacción anterior. Esa orde deberá ser obxecto de publicación no <em>Diario Oficial de Galicia</em>.</p>
    <p>Para tal efecto, a Dirección Xeral da Función Pública constituíu un grupo de traballo para a implantación e posta en funcionamento do novo sistema de citacións electrónicas. O grao de desenvolvemento actual do programa informático de xestión desas citacións permite, unha vez garantida a plena viabilidade técnica no novo sistema, establecer como data para a súa operatividade a do 15 de outubro de 2020 e, en consecuencia, determinar esa mesma data para a entrada en vigor dos artigos 14 e 16 do Decreto 37/2006, do 2 de marzo, na redacción dada polo Decreto 60/2019, do 23 de maio.</p>
    <p>Sen prexuízo do anterior e para unha mellor efectividade na posta en funcionamento do novo sistema, considérase axeitada a realización dun proxecto piloto co obxecto de xestionar a súa aplicación nun número limitado de listas e ámbitos. </p>
    <p>Con base no anterior,</p>
    <h2>DISPOÑO:</h2>
    <p>Artigo 1. <em>Entrada en vigor dos artigos 14 e 16 do Decreto 37/2006, do 2 de marzo</em></p>
    <p>Os artigos 14 e 16 do Decreto 37/2006, do 2 de marzo, na súa redacción dada polo Decreto 60/2019, do 23 de maio, entrarán en vigor o 15 de outubro de 2020.</p>
    <p>Artigo 2. <em>Proxecto piloto do sistema de citacións electrónicas </em></p>
    <p>Para a posta en funcionamento do sistema de citacións electrónicas realizarase un proxecto piloto nos grupos e nas categorías correspondentes ás listas para a contratación temporal de persoal laboral da Xunta de Galicia que se relacionan no anexo, nos ámbitos da provincia de Pontevedra.</p>
    <p>A realización dese proxecto piloto levarase a cabo desde o 15 de xuño ata o 14 de outubro de 2020.</p>
    <p>Disposición derradeira única. <em>Entrada en vigor </em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>. </p>
    <p>Santiago de Compostela, 1 de xuño de 2020</p>
    <footer><p>Valeriano Martínez García<br>Conselleiro de Facenda</p></footer>
    <h2>ANEXO</h2>
    <h3>Grupos e categorías (persoal laboral)</h3>
    <table>
     <tbody>
      <tr>
       <td>Grupo</td>
       <td>Categoría</td>
       <td>Denominación</td>
      </tr>
      <tr>
       <td>II</td>
       <td>006</td>
       <td>Educador/a. Profesor/a especial</td>
      </tr>
      <tr>
       <td>V</td>
       <td>001</td>
       <td>Camareiro/a-limpador/a. Axudante cociña. Pasador/a de ferro-lavandeiro/a. Costureiro/a. Cortador/a. Pasador/a de ferro. Lavandeiro/a</td>
      </tr>
      <tr>
       <td>V</td>
       <td>011</td>
       <td>Limpador/a. Fregador/a. Empregado/a comedor. Empregado/a cociña-pinche. Servizo doméstico. Mozo/a de limpeza. Pinche de cociña. Persoal servizos xerais</td>
      </tr>
     </tbody>
    </table>

