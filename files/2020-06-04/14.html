---
date: '2020-06-04'
id: CA01-270520-0009
page: 22423
number: 108
agency: Consellería de Facenda
section: VI. Anuncios. a) Administración autonómica.
title: >-
  RESOLUCIÓN do 27 de maio de 2020, da Secretaría Xeral Técnica e do Patrimonio
  da Consellería de Facenda, pola que se establece a nova data para a apertura
  da oferta económica do concurso público para a concertación do alugamento dun
  inmoble con destino a dependencias do Distrito Forestal XII-Miño-A Arnoia, da
  Consellería do Medio Rural.
range: Resolución
url: >-
  https://www.xunta.gal/dog/Publicados/2020/20200604/AnuncioCA01-270520-0009_gl.html
---
<p>O DOG nº 39, do 27 de febreiro de 2020, publicou a Resolución do 11 de febreiro de 2020, da Secretaría Xeral Técnica e do Patrimonio da Consellería de Facenda, pola que se anuncia o procedemento de concurso público para a concertación do alugamento dun inmoble con destino a dependencias do Distrito Forestal XII-Miño-A Arnoia da Consellería do Medio Rural. </p>
    <p>O anuncio establecía o 27 de marzo de 2020 como data límite para a presentación de documentación e o 29 de abril de 2020, ás 10.00 horas, como data e hora para a apertura das ofertas. Por mor da disposición adicional terceira do Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada polo COVID-19 (BOE nº 67, do 14 de marzo), suspéndense termos e interrómpense os prazos para a tramitación dos procedementos das entidades do sector público.</p>
    <p>A Resolución do 20 de maio de 2020, do Congreso dos Deputados, pola que se ordena a publicación do acordo de autorización da prórroga do estado de alarma declarado polo Real decreto 463/2020, do 14 de marzo (BOE nº 145, do 23 de maio), acorda no seu punto décimo, con efectos do 1 de xuño de 2020, a derrogación da disposición relativa á suspensión dos prazos administrativos e indica que o cómputo dos prazos se reiniciará desde esa data.</p>
    <p>En consecuencia, reiníciase o cómputo dos prazos para o concurso público para a concertación do alugamento dun inmoble con destino a dependencias do Distrito Forestal XII-Miño-A Arnoia, polo que o último día para a presentación de ofertas será o 15.6.2020 e a súa apertura producirase o 2 de xullo de 2020, ás 10.00 horas, na sala de xuntas do edificio administrativo da rúa Pastoriza 8 de Santiago de Compostela. As persoas interesadas en acudir a este acto deberán concertar cita previa no teléfono 981 54 41 51.</p>
    <p>Santiago de Compostela, 27 de maio de 2020</p>
    <footer><p>María del Socorro Martín Hierro<br>Secretaria xeral técnica e do Patrimonio da Consellería de Facenda</p></footer>

