---
date: '2020-06-04'
id: G0244-280520-0001
page: 22312
number: 108
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 27 de maio de 2020, da Secretaría Xeral da Emigración, pola que
  se modifica a Resolución do 24 de febreiro de 2020 pola que se aproban as
  bases reguladoras para a concesión das axudas extraordinarias a persoas
  emigrantes galegas retornadas e se convocan para o ano 2020 (código de
  procedemento PR905A).
range: Resolución
url: >-
  https://www.xunta.gal/dog/Publicados/2020/20200604/AnuncioG0244-280520-0001_gl.html
---
<p>Con data do 16 de marzo de 2020 publicouse no Diario Oficial de Galicia a Resolución do 24 de febreiro de 2020, da Secretaría Xeral da Emigración, pola que se aproban as bases reguladoras para a concesión das axudas extraordinarias a persoas emigrantes galegas retornadas e se convocan para o ano 2020.</p>
    <p>O obxecto desta convocatoria é apoiar as persoas emigrantes galegas retornadas que carezan dos recursos suficientes nos gastos extraordinarios da súa unidade familiar derivados do retorno á Comunidade Autónoma de Galicia.</p>
    <p>No artigo 3 da resolución da convocatoria establécese que poden ser beneficiarias destas axudas extraordinarias as persoas que, residindo fóra de España con nacionalidade española, retornen a vivir á Comunidade Autónoma galega, sempre que naceran en Galicia, ou os seus cónxuxes ou persoas con unión análoga á conxugal, e tamén os seus fillos/as.</p>
    <p>As circunstancias actuais, derivadas da declaración do estado de alarma realizado polo Real decreto 463/2020, do 14 de marzo, como consecuencia da situación de crise sanitaria ocasionada polo COVID-19, están provocando unha grave crise social e económica que afecta en maior medida as persoas emigrantes retornadas como colectivo con especiais dificultades de inserción sociolaboral. Polo que, co obxecto de dar resposta a esta situación de crise, é necesario incluír como persoas beneficiarias nesta convocatoria de axudas a todos os descendentes por consanguinidade dunha persoa nada en Galicia en calquera grao de parentesco, sempre que foran españois e que, residindo fóra de España, retornasen a esta comunidade autónoma.</p>
    <p>En virtude do exposto, no exercicio das competencias atribuídas no Decreto 76/2017, do 28 de xullo,</p>
    <h2>RESOLVO:</h2>
    <p>Artigo único. Modificación da Resolución do 24 de febreiro de 2020, da Secretaría Xeral da Emigración, pola que se aproban as bases reguladoras para a concesión das axudas extraordinarias a persoas emigrantes galegas retornadas e se convocan para o ano 2020 (código de procedemento PR905A).</p>
    <p>Un. Modifícase a alínea c) do artigo 3. Persoas beneficiarias da Resolución do 24 de febreiro de 2020, que queda redactado como segue:</p>
    <p>«c) Os descendentes por consanguinidade das persoas galegas e nadas en Galicia».</p>
    <p>Dous. Modifícase a alínea b) do artigo 9. Documentación complementaria necesaria para tramitar o procedemento da Resolución do 24 de febreiro de 2020, que queda redactado como segue:</p>
    <p>«b) Documentación acreditativa da vinculación con Galicia da persoa solicitante: nacemento en Galicia ou, de ser o caso, ser cónxuxe ou parella de feito inscrita ou descendente por consanguinidade dunha persoa galega e nada en Galicia».</p>
    <p>Tres. Modifícase o terceiro punto da epígrafe «Tipo de emigrante retornado/a» do anexo I, que queda redactado como segue:</p>
    <p>«Descendente por consanguinidade dunha persoa nada en Galicia».</p>
    <p>Catro. Modifícase a epígrafe de «DOCUMENTACIÓN QUE SE PRESENTA OU XA PRESENTADA CON ANTERIORIDADE» do anexo I, que queda redactado como segue:</p>
    <p>«Documentación acreditativa da vinculación con Galicia da persoa solicitante: nacemento en Galicia ou, de ser o caso, ser cónxuxe ou parella de feito inscrita ou descendente por consanguinidade dunha persoa galega e nada en Galicia».</p>
    <p>Disposición derradeira única. Entrada en vigor</p>
    <p>Esta resolución entrará en vigor o día da súa publicación no Diario Oficial de Galicia.</p>
    <p>Santiago de Compostela, 27 de maio de 2020</p>
    <footer><p>Antonio Rodríguez Miranda<br>Secretario xeral da Emigración</p></footer>

