---
date: '2021-09-27'
id: G0598-170921-0003
page: 47055
number: 186
agency: 'Consellería de Cultura, Educación e Universidade'
section: III. Outras disposicións.
title: >-
  RESOLUCIÓN do 16 de setembro de 2021, da Secretaría Xeral de Educación e
  Formación Profesional, pola que se establece o Plan xeral da Inspección
  Educativa do curso 2021/22.
range: Resolución
url: >-
  https://www.xunta.gal/dog/Publicados/2021/20210927/AnuncioG0598-170921-0003_gl.html
---
<p>A Lei orgánica 2/2006, do 3 de maio, de educación, modificada pola Lei orgánica 3/2020, do 29 de decembro, pola que se modifica a Lei orgánica 2/2006, do 3 de maio, de educación, regula no seu título VII a inspección do sistema educativo e establece que corresponde ás administracións públicas competentes ordenar, regular e exercer a inspección educativa dentro do respectivo ámbito territorial.</p>
    <p>O Decreto 99/2004, do 21 de maio, polo que se regula a organización e o funcionamento da Inspección Educativa e o acceso ao corpo de inspectores de Educación na Comunidade Autónoma de Galicia, establece no seu artigo 9 que a consellería competente en materia de educación fixará periodicamente as liñas e os criterios de actuación da Inspección Educativa.</p>
    <p>O Plan xeral da Inspección Educativa é o documento en que se recollen as liñas e os criterios de actuación da Inspección educativa no marco das funcións que ten encomendadas e de acordo coas prioridades establecidas pola Consellería de Cultura, Educación e Universidade, co obxecto de coordinar globalmente as actividades de supervisión, asesoramento e avaliación que desenvolven os inspectores e inspectoras de Educación.</p>
    <p>A partir do Plan xeral e de conformidade co establecido nos artigos 10 e 20 do Decreto 99/2004, do 21 de maio, as xefaturas dos servizos territoriais de Inspección Educativa elaborarán os plans provinciais de actuación da Inspección Educativa aténdose ás liñas básicas e prioritarias fixadas neste plan, sen prexuízo da marxe de flexibilidade e autonomía que a singularidade provincial exixe para adecuar o plan e as actuacións previstas á realidade educativa da provincia.</p>
    <p>Por todo o anterior, ao abeiro do disposto no artigo 9 do Decreto 99/2004, do 21 de maio, por proposta da persoa titular da Subdirección Xeral de Ordenación, Inspección e Avaliación do Sistema Educativo e en virtude das competencias e funcións atribuídas mediante o Decreto 198/2020, do 20 de novembro, polo que se establece a estrutura orgánica da Consellería de Cultura, Educación e Universidade,</p>
    <h2>RESOLVO:</h2>
    <p>Primeiro. Obxecto</p>
    <p>Esta resolución ten por obxecto establecer o Plan xeral da Inspección Educativa en que se fixan as liñas e criterios de actuación da Inspección Educativa para o curso 2021/22.</p>
    <p>Segundo. Liñas estratéxicas</p>
    <p>A Secretaría Xeral de Educación e Formación Profesional establece as seguintes liñas estratéxicas:</p>
    <p>1. Xestionar o sistema educativo no contexto de pandemia.</p>
    <p>2. Reforzar a ordenación do sistema educativo para maior avance na súa mellora.</p>
    <p>3. Motivar a través da innovación e formación e da transformación dixital da educación.</p>
    <p>4. Avaliar para continuar coa mellora continua do sistema educativo.</p>
    <p>Mediante o desenvolvemento do Plan xeral da Inspección Educativa contribuirase ao logro destas liñas estratéxicas.</p>
    <p>Terceiro. Desenvolvemento do Plan xeral da Inspección Educativa</p>
    <p>1. O Plan xeral da Inspección Educativa desenvolverase principalmente mediante as visitas de inspección establecidas no artigo 6 da Orde do 13 de decembro de 2004 pola que se desenvolve o Decreto 99/2004, do 21 de maio, polo que se regula o funcionamento da Inspección Educativa e o acceso ao corpo de inspectores de Educación na Comunidade Autónoma de Galicia.</p>
    <p>2. Cada persoa inspectora deixará rexistro de cada visita a través da aplicación de xestión da Inspección Educativa, XIE (www.edu.xunta.gal/xie).</p>
    <p>3. As actuacións establecidas pola Subdirección Xeral de Ordenación, Inspección e Avaliación do Sistema Educativo contarán con un procedemento para a súa execución e, de ser o caso, un informe específico que deberá quedar rexistrado na aplicación XIE.</p>
    <p>Cuarto. Plans provinciais de actuación da Inspección Educativa</p>
    <p>1. As xefaturas dos servizos territoriais da Inspección Educativa desenvolverán e concretarán, no ámbito provincial, as actuacións que conforman o Plan xeral da Inspección Educativa e asegurarán a súa execución na temporalización establecida.</p>
    <p>2. As xefaturas dos servizos territoriais da Inspección Educativa trasladarán á Subdirección Xeral de Ordenación, Inspección e Avaliación do Sistema Educativo, a través do Servizo de Planificación e Coordinación da Inspección Educativa, actuacións provinciais que redunden na mellora do funcionamento dos centros educativos a nivel provincial, conforme os obxectivos propostos polas correspondentes xefaturas territoriais.</p>
    <p>Quinto. Grupos de traballo interprovinciais</p>
    <p>1. Crearanse grupos de traballo interprovinciais cun representante provincial de cada área de traballo estrutural, das establecidas na letra a) do artigo 10 da Orde do 13 de decembro de 2004.</p>
    <p>2. O representante provincial será proposto pola xefatura do Servizo Territorial de Inspección Educativa correspondente.</p>
    <p>3. Estes grupos interprovinciais trasladarán á Subdirección Xeral de Ordenación, Inspección e Avaliación do Sistema Educativo, a través do Servizo de Planificación e Coordinación da Inspección Educativa, propostas de actuacións procedementadas que redunden na mellora dos aspectos obxecto de actuación destas áreas específicas.</p>
    <p>4. As propostas deberán conter un procedemento común para toda a Inspección Educativa, así como a documentación anexa que permita que as actuacións sexan eficientes e executivas.</p>
    <p>Sexto. Seguimento dos plans</p>
    <p>1. A Subdirección Xeral de Ordenación, Inspección e Avaliación do Sistema Educativo realizará un seguimento da execución do Plan xeral da Inspección Educativa, como mínimo de xeito trimestral, realizando as correccións e propostas de mellora que considere pertinentes.</p>
    <p>2. As xefaturas dos servizos territoriais de Inspección Educativa, ao finalizar o curso escolar, recollerán nunha memoria anual o desenvolvemento do plan provincial de actuación e trasladarán á Subdirección Xeral de Ordenación, Inspección e Avaliación do Sistema Educativo as propostas de mellora.</p>
    <p>3. A Subdirección Xeral de Ordenación, Inspección e Avaliación do Sistema Educativo recollerá nunha memoria anual as conclusións máis relevantes da execución do Plan xeral de inspección.</p>
    <p>Disposición derradeira. Entrada en vigor</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 16 de setembro de 2021</p>
    <footer><p>José Luis Mira Lema<br>Secretario xeral de Educación e Formación Profesional</p></footer>

