---
date: '2018-04-23'
id: C3K1-200418-0001
page: 21669
number: 78
agency: Consellería de Sanidade
section: III. Outras disposicións.
title: >-
  ORDE do 19 de abril de 2018 pola que se determinan os servizos mínimos durante
  a folga que afectará o persoal do Hospital de Monforte a partir do día 24 de
  abril de 2018.
range: Orde
url: >-
  https://www.xunta.gal/dog/Publicados/2018/20180423/AnuncioC3K1-200418-0001_gl.html
---
<p>O artigo 28.2 da Constitución española recoñece como dereito fundamental da persoa o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os que se encontra a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación con este.</p>
    <p>O artigo 3 do citado decreto faculta os conselleiros ou conselleiras competentes por razón dos servizos esenciais afectados para que, mediante orde e ante cada situación de folga, decidan o mínimo de actividade necesaria para asegurar o mantemento dos tales servizos, así como para determinar o persoal necesario para a súa prestación.</p>
    <p>As organizacións sindicais CIG, CC.OO., UGT e Sagap comunicaron a convocatoria dunha folga que afectará a todo o persoal do Hospital Comarcal de Monforte e que se desenvolverá, inicialmente, das 8.00 ás 24.00 horas dos días 24 e 26 de abril de 2018, tendo asemade previsto continuar de xeito indefinido, nos mesmos tramos horarios, os martes e os xoves das semanas sucesivas.</p>
    <p>Unha vez outorgada audiencia ao comité de folga, </p>
    <h2>DISPOÑO:</h2>
    <p>Artigo 1</p>
    <p>A folga referida entenderase condicionada ao mantemento dos servizos mínimos, segundo os criterios que se establecen nesta orde.</p>
    <p>A folga convocada afecta a todo o persoal que presta servizos no Hospital Comarcal de Monforte e desenvolverase, nos termos da propia convocatoria, de xeito indefinido. En consecuencia, tivéronse en conta para a determinación dos servizos esenciais os seguintes factores: o risco para os/as pacientes, a conseguinte afectación da folga á actividade asistencial e o volume de poboación atendida no citado centro, unido ao propio carácter indefinido da folga. Por iso, deben manterse os servizos mínimos necesarios para garantir a asistencia imprescindible aos/ás pacientes hospitalizados/as, así como a atención que non pode aprazarse sen consecuencias negativas para a saúde.</p>
    <p>De acordo coa motivación anterior, os servizos mínimos que se fixan resultan totalmente imprescindibles para manter a axeitada cobertura do servizo esencial de asistencia sanitaria, para os efectos de evitar que se produzan graves prexuízos á cidadanía. E ao propio tempo responden á necesidade de compatibilizar o respecto ineludible do exercicio do dereito á folga coa atención á poboación, que baixo ningún concepto pode quedar desasistida, dadas as características do servizo dispensado. </p>
    <p>Estas circunstancias, unidas á necesidade de garantir a presenza dun mínimo de persoal que poida atender de forma permanente a actividade imprescindible nese ámbito, determinan que para a fixación dos servizos mínimos se adopten os seguintes criterios reitores:</p>
    <p>a) Persoal licenciado sanitario:</p>
    <p>1. Cobertura do 100 % da actividade urxente nos seguintes ámbitos:</p>
    <p>– Servizos de urxencias e gardas médicas.</p>
    <p>– Quirófanos urxentes para a atención dos/das usuarios/as que requiran intervención cirúrxica inaprazable.</p>
    <p>– Salas de partos.</p>
    <p>2. Cobertura do 100 % da actividade nas seguintes áreas:</p>
    <p>– Unidades de reanimación.</p>
    <p>– Unidades de coidados intensivos, de adultos ou pediátricas e unidades coronarias, de ser o caso.</p>
    <p>– Área de diálise.</p>
    <p>– Área de tratamentos oncolóxicos (radioterapia, hospital de día).</p>
    <p>3. Cobertura da actividade cirúrxica dos/das pacientes, tanto hospitalizados/as como ambulatorios/as, con respecto ás patoloxías que poñan en perigo a súa vida ou agraven o seu estado de saúde, en especial procesos neoplásicos.</p>
    <p>4. Na área de hospitalización establecerase o número necesario para garantir a atención urxente dos/das doentes hospitalizados/as e as altas clínicas. </p>
    <p>5. No ámbito de consulta, así como das interconsultas dos/das pacientes hospitalizados/as que o requiran, atenderanse as consideradas como urxentes ou preferentes, no criterio do persoal facultativo. Así mesmo, atenderanse as consultas inaprazables dos/das doentes oncolóxicos/as que requiran tratamento citostático e dos/das doentes desprazados/as.</p>
    <p>6. Garantirase, así mesmo, a realización de determinacións e probas complementarias urxentes e as que se refiren aos/ás pacientes hospitalizados/as que, no criterio do persoal facultativo, sexan necesarias e inaprazables, entendéndose incluídas as dos/das pacientes con neoplasias malignas.</p>
    <p>7. Garantirase a prescrición de sangue, medicamentos e produtos sanitarios.</p>
    <p>8. Garantirase a atención necesaria a pacientes subsidiarios/as de hospitalización a domicilio e coidados paliativos.</p>
    <p>b) Persoal sanitario diplomado e de formación profesional:</p>
    <p>1. Cobertura do 100 % da actividade urxente nun triplo ámbito:</p>
    <p>– Servizos de urxencias.</p>
    <p>– Quirófanos urxentes (xerais e de tocoloxía) para a atención dos/das usuarios/as que requiran intervencións cirúrxicas inaprazables.</p>
    <p>– Salas de partos.</p>
    <p>2. Na área de hospitalización establecerase o número necesario para garantir os coidados dos/das pacientes hospitalizados/as, en correspondencia cos efectivos dun domingo ou festivo.</p>
    <p>3. No ámbito das consultas estableceranse servizos mínimos nun dobre ámbito:</p>
    <p>– Apoio á atención das consultas especializadas consideradas como urxentes ou preferentes.</p>
    <p>– Así mesmo, atenderanse as consultas inaprazables dos/das pacientes oncolóxicos/as que requiran tratamento citostático e dos/das pacientes desprazados/as.</p>
    <p>4. No ámbito dos servizos centrais, garantirase a realización das probas complementarias urxentes e as que se refiran aos/ás doentes hospitalizados/as que, no criterio do persoal facultativo, sexan necesarias e inaprazables, en correspondencia cos efectivos dun domingo ou festivo.</p>
    <p>5. Garantirase a dispensación de medicamentos, hemoderivados e produtos sanitarios, en correspondencia cos efectivos dun domingo ou festivo.</p>
    <p>6. Unidades especiais: o número necesario para garantir o coidado dos/das pacientes, en correspondencia cos efectivos dun domingo ou festivo.</p>
    <p>c) Persoal de xestión e servizos:</p>
    <p>1. Urxencias: un número de efectivos que garanta a cobertura do 100 % da actividade urxente.</p>
    <p>2. Área de hospitalización: un número de efectivos equivalente ao dos domingos ou festivos.</p>
    <p>3. Cita previa: un número de efectivos que garanta a atención ao/á paciente que o requira, cun mínimo dun efectivo por centro e ata un máximo do 50 % dos efectivos da quenda.</p>
    <p>4. Atención ao paciente: un número de efectivos que garanta a atención ao/á doente que o requira, cun mínimo dun efectivo por centro e ata un máximo do 50 % dos efectivos da quenda.</p>
    <p>5. Servizos de mantemento: un número equivalente ao dos domingos ou festivos.</p>
    <p>6. Servizo de lavandaría e lenzaría: un número equivalente ao dos domingos e festivos ou ata o 50 % dos efectivos da quenda.</p>
    <p>7. Limpeza: ata o 50 % dos efectivos da quenda.</p>
    <p>8. Hostalaría: un número mínimo igual ao dos domingos ou festivos, ou ben un 60 % dos efectivos da quenda, en función do tamaño das prestacións dependentes de hostalaría en cada centro.</p>
    <p>9. Condutores/as: o mesmo número de efectivos que o dos domingos ou festivos cun mínimo, en todo caso, dun efectivo.</p>
    <p>10. Servizos administrativos:</p>
    <p>– Información: o número de profesionais necesarios para garantir a debida información aos/ás pacientes.</p>
    <p>– Persoal: o número imprescindible para garantir a atención das incidencias e xestións derivadas da folga e, como máximo, ata o 40 % dos efectivos da quenda.</p>
    <p>– Subministracións: o número imprescindible para garantir os pedidos urxentes e ata un máximo do 25 % dos efectivos da quenda.</p>
    <p>– Almacén: un número imprescindible para a xestión do almacén e ata un máximo do 25 % dos efectivos da quenda.</p>
    <p>– Contabilidade: un número imprescindible para as xestións urxentes e ata un 25 % dos efectivos da quenda.</p>
    <p>d) Persoal das tecnoloxías da información e as comunicacións (TIC): o número imprescindible para garantir a atención das incidencias.</p>
    <p>e) Outras áreas de traballo ou servizos: establecerase con carácter xeral un número equivalente ao dos domingos ou festivos.</p>
    <p>Artigo 2</p>
    <p>A fixación do persoal necesario para a cobertura dos servizos mínimos deberá estar adecuadamente motivada.</p>
    <p>A xustificación debe constar no expediente de determinación de mínimos e exteriorizarse axeitadamente para o xeral coñecemento do persoal destinatario. Deberá quedar constancia no expediente dos factores ou criterios cuxa ponderación conduce a determinar as presenzas mínimas.</p>
    <p>O persoal necesario para a cobertura dos servizos mínimos deberá ser publicado nos taboleiros de anuncios do centro con antelación ao comezo da folga.</p>
    <p>A designación nominal dos efectivos que deben cubrir os servizos mínimos, que deberá recaer no persoal de xeito rotatorio, será realizada pola xerencia executiva e notificada ao persoal designado.</p>
    <p>O persoal designado como servizo mínimo que desexe exercer o seu dereito de folga poderá instar a substitución da súa designación por outro/a profesional que voluntariamente acepte o cambio de maneira expresa.</p>
    <p>No anexo desta orde recóllese o número de presenzas mínimas acordado para cubrir as xornadas de folga.</p>
    <p>Artigo 3</p>
    <p>Os paros e alteracións no traballo por parte do persoal necesario para o mantemento dos servizos mínimos serán considerados ilegais para os efectos do establecido no artigo 16 do Real decreto lei 17/1977, do 4 de marzo (BOE núm. 58, do 9 de marzo).</p>
    <p>Artigo 4</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Artigo 5</p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías dos/das usuarios/as dos establecementos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposición derradeira</p>
    <p>Esta orde producirá efectos e entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 19 de abril de 2018</p>
    <footer><p>Jesús Vázquez Almuíña<br>Conselleiro de Sanidade</p></footer>
    <p>ANEXO</p>
    <table>
     <tbody>
      <tr>
       <td colspan="3" rowspan="2">Hospital Comarcal de Monforte</td>
       <td colspan="3">Servizos mínimos</td>
      </tr>
      <tr>
       <td>Mañá</td>
       <td>Tarde</td>
       <td>Noite</td>
      </tr>
      <tr>
       <td colspan="2" rowspan="4">Persoal médico</td>
       <td>Urxencias</td>
       <td>4</td>
       <td>3</td>
       <td>3</td>
      </tr>
      <tr>
       <td>Área Cirúrxica</td>
       <td>9</td>
       <td>9</td>
       <td>9</td>
      </tr>
      <tr>
       <td>Área Clínica/Hospitalización</td>
       <td>5</td>
       <td>4</td>
       <td>4</td>
      </tr>
      <tr>
       <td>SS. CC.</td>
       <td>5</td>
       <td>5</td>
       <td>5</td>
      </tr>
      <tr>
       <td colspan="2">Matrón/matroa</td>
       <td>Matrón/matroa</td>
       <td>1</td>
       <td>1</td>
       <td>1</td>
      </tr>
      <tr>
       <td colspan="2" rowspan="4">Persoal enfermeiro</td>
       <td>Urxencias</td>
       <td>5</td>
       <td>4</td>
       <td>4</td>
      </tr>
      <tr>
       <td>Área Cirúrxica</td>
       <td>4</td>
       <td>2</td>
       <td>2</td>
      </tr>
      <tr>
       <td>Área Clínica/Hospitalización</td>
       <td>11</td>
       <td>10</td>
       <td>5</td>
      </tr>
      <tr>
       <td>SS. CC./REA</td>
       <td>8</td>
       <td>1</td>
       <td>1</td>
      </tr>
      <tr>
       <td colspan="2" rowspan="2">Persoal sanitario FP</td>
       <td>TCAE e técnico/a farmacia</td>
       <td>18</td>
       <td>14</td>
       <td>8</td>
      </tr>
      <tr>
       <td>Técnico/a especialista</td>
       <td>4</td>
       <td>4</td>
       <td>2</td>
      </tr>
      <tr>
       <td colspan="3">Celador/a</td>
       <td>8</td>
       <td>5</td>
       <td>3</td>
      </tr>
      <tr>
       <td colspan="3">Persoal administrativo</td>
       <td>6</td>
       <td>1</td>
       <td>1</td>
      </tr>
      <tr>
       <td colspan="3">Persoal mantemento</td>
       <td>2</td>
       <td>2</td>
       <td>2</td>
      </tr>
      <tr>
       <td colspan="3">Telefonista</td>
       <td>1</td>
       <td>1</td>
       <td>-</td>
      </tr>
      <tr>
       <td rowspan="2">Hostalaría</td>
       <td colspan="2">Cociñeiro/a</td>
       <td>1</td>
       <td>1</td>
       <td>-</td>
      </tr>
      <tr>
       <td colspan="2">Pinche</td>
       <td>5</td>
       <td>5</td>
       <td>-</td>
      </tr>
      <tr>
       <td colspan="3">Pasador/a de ferro</td>
       <td>2</td>
       <td>-</td>
       <td>-</td>
      </tr>
      <tr>
       <td colspan="3">Lavandeiro/a</td>
       <td>2</td>
       <td>-</td>
       <td>-</td>
      </tr>
      <tr>
       <td colspan="3">Informática</td>
       <td>1</td>
       <td>-</td>
       <td>-</td>
      </tr>
     </tbody>
    </table>

