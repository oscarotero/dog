---
date: '2017-06-28'
id: G0424-220617-0007
page: 31673
number: 122
agency: 'Consellería de Economía, Emprego e Industria'
section: III. Outras disposicións.
title: >-
  ORDE do 16 de xuño de 2017 pola que se amplía a dotación orzamentaria das
  subvencións convocadas ao abeiro da Orde do 2 de marzo de 2017 pola que se
  establecen as bases reguladoras para a concesión, en réxime de concorrencia
  competitiva, de subvencións aos concellos galegos para a creación de espazos
  activos de emprendemento comercial no medio rural e se procede á súa
  convocatoria para o ano 2017 (código de procedemento IN201I).
range: Orde
url: >-
  https://www.xunta.gal/dog/Publicados/2017/20170628/AnuncioG0424-220617-0007_gl.html
---
<p>A Orde do 2 de marzo de 2017, publicada no <em>Diario Oficial de Galicia</em> núm. 51, do 14 de marzo, establece as bases reguladoras para a concesión, en réxime de concorrencia competitiva, de subvencións aos concellos galegos para a creación de espazos activos de emprendemento no medio rural e se procede á súa convocatoria para o ano 2017 (código de procedemento IN201I).</p>
    <p>No artigo 1.4 da orde e artigo 2.1 do seu anexo I -Bases reguladoras-, precísase que as devanditas subvencións serán financiadas co crédito correspondente á aplicación orzamentaria 09.30.751-A.761.3, «Transferencias de capital. Corporacións locais. Espazos comerciais municipais. Mercados excelentes e emprendemento», por un importe total de 600.000,00 euros.</p>
    <p>No artigo 1 da orde tamén se sinala que se poderán incrementar as contías previstas en función das solicitudes presentadas e de acordo coa dispoñibilidade de crédito. Nestes casos publicarase a ampliación de crédito polos mesmos medios que esta convocatoria, sen que tal publicidade implique a apertura de prazo para presentar novas solicitudes nin o inicio dun novo cómputo de prazo para resolver. </p>
    <p>Co obxecto de poder amparar o maior número de solicitudes, e posto que a dotación inicial resulta insuficiente, tramítase o correspondente expediente de ampliación de crédito polo que cómpre, mediante esta orde, incrementar a dotación orzamentaria consignada inicialmente para a concesión das mencionadas subvencións dada a existencia de remanentes doutras convocatorias de axudas. </p>
    <p>A teor do exposto, en virtude das competencias que ten atribuída a Consellería de Economía, Emprego e Industria en materia de comercio interior, e no exercicio das atribucións que me foron conferidas, </p>
    <p class="dog-titulo">DISPOÑO:</p>
    <p>Artigo único. Financiamento</p>
    <p>1. Amplíase a dotación orzamentaria prevista na Orde do 2 de marzo de 2017 pola que se establecen as bases reguladoras para a concesión, en réxime de concorrencia competitiva, de subvencións aos concellos galegos para a creación de espazos activos de emprendemento no medio rural e se procede á súa convocatoria para o ano 2017 (código de procedemento IN201I).</p>
    <p>2. O incremento da dotación será de 206.944,00 euros con cargo á aplicación orzamentaria 09.30.751-A.761.3, «Transferencias de capital. Corporacións locais. Espazos comerciais municipais. Mercados excelentes e emprendemento», dos orzamentos xerais da Comunidade Autónoma de Galicia para o ano 2017.</p>
    <p>Unha vez efectuado este incremento, o importe da dotación orzamentaria previsto ascende a 806.944,00 euros. </p>
    <p>3. En todo caso, a concesión das axudas reguladas na dita orde estará limitada ás dispoñibilidades orzamentarias.</p>
    <p>Disposición derradeira única. Entrada en vigor</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia. </em></p>
    <p>Santiago de Compostela, 16 de xuño de 2017</p>
    <footer><p>Francisco José Conde López<br>Conselleiro de Economía, Emprego e Industria</p></footer>

