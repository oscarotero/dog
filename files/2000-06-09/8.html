---
date: '2000-06-09'
id: B76A
page: 8883
number: 112
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 31 de maio de 2000 pola que se convocan unhas xornadas sobre as
  facendas territoriais ante os procedementos tributarios e ante o proceso de
  descentralización.
range: Resolución
url: 'https://www.xunta.gal/dog/Publicados/2000/20000609/AnuncioB76A_gl.html'
---
<p>Dentro do plan de actividades da Escola Galega de Administración Pública para 2000 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse unhas xornadas sobre as facendas territoriais ante os procedementos tributarios e ante o proceso de descentralización, convocatoria que se desenvolverá conforme as seguintes bases:</p>
<p>1. Obxectivos.</p>
<p>O contido destas xornadas sitúase arredor dunha dobre orde de problemas actuais das facendas autonómica e local:</p>
<p>a) Os de natureza procedemental: seleccionáronse unha serie de cuestións onde están localizadas as maiores disfuncións administrativas na tramitación e resolución dos procedementos de xestión e inspección tributarias.</p>
<p>O obxectivo último é, obviamente, mellora-lo resultado do lado «adxectivo» da facenda pública.</p>
<p>b) Aqueles que conectan coa fase do proceso de corresponsabilización fiscal que viven hoxe tanto a Comunidade Autónoma de Galicia como as corporacións locais galegas: en dous relatorios analizaranse tanto a potestade tributaria local na actualidade como posibles novas etapas no camiño da corresponsabilidade fiscal que percorre hoxe a Comunidade Autónoma galega.</p>
<p>Non parece necesario subliña-lo obxectivo desta parte das xornadas: trátase de centrar xuridicamente o tema da descentralización fiscal, incorporando</p>
<p>novas ideas para avanzar no camiño da corresponsabilidade fiscal e, en último termo, da mellora financeira das nosas facendas territoriais.</p>
<p>2. Contido.</p>
<p>Trataranse estes temas:</p>
<p>-A autonomía local na xurisprudencia constitucional.</p>
<p>-As actuacións de comprobación tributaria por parte das administracións territoriais.</p>
<p>-O procedemento tributario sancionador nas facendas territoriais.</p>
<p>-Información e asistencia ó contribuínte. Comunicacións e consultas. Acordos previos de valoración/s de bens.</p>
<p>-Novas etapas no camiño da corresponsabilidade fiscal.</p>
<p>-Obtención e utilización da información tributaria por parte das administracións públicas.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos da EGAP (polígono das Fontiñas, rúa de Madrid, 2-4, Santiago de Compostela) os días 26 e 27 de xuño de 2000.</p>
<p>5. Inscrición.</p>
<p>-Prazo: remata o xoves, día 22 de xuño de 2000.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión chamando por teléfono, o día 23 de xuño, das 10 ás 14.45 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de</p>
<p>cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>8. Retransmisión por Internet.</p>
<p>As persoas interesadas en segui-lo desenvolvemento destas xornadas por Internet poden facelo a través do seguinte enderezo: www.egap.xunta.es.</p>
<p>Santiago de Compostela, 31 de maio de 2000.</p>
<p>Domingo Bello Janeiro</p>
<p>Director da Esgola Galega de Administración</p>
<p>Pública</p>

