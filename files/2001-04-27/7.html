---
date: '2001-04-27'
id: 6F82
page: 5
number: 82
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 22 de marzo de 2001, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do convenio colectivo do Concello da Illa de Arousa (persoal
  laboral).
range: Resolución
url: 'https://www.xunta.gal/dog/Publicados/2001/20010427/Anuncio6F82_gl.html'
---
<p>Visto o texto do convenio colectivo do Concello da Illa de Arousa (persoal laboral), con nº de código 3603422, que tivo entrada nesta delegación provincial o día 14-3-2001, subscrito en representación da parte económica pola representación do concello, e da parte social, polos delegados de persoal, en data 19-12-2000. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 22 de marzo de 2001.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo do persoal laboral</p>
<p>do Concello da Illa de Arousa</p>
<p>Capítulo I</p>
<p>Disposicións xerais</p>
<p>Artigo 1º.-Ámbito persoal e funcional.</p>
<p>O presente convenio regula as relacións laborais de traballo do persoal laboral e contratado que presta os seus servicios para o Concello da Illa de Arousa.</p>
<p>Artigo 2º.-Ámbito temporal.</p>
<p>O presente convenio entrará en vigor o día seguinte ó da súa publicación no DOG e terá aplicación con efectos económicos e sociais desde o 1-1-2001, e a súa duración será ata o 31-12-2002.</p>
<p>As partes comprométense a volver a negociar antes do remate da vixencia do presente convenio, as bases que rexerán a partir de 2003.</p>
<p>Artigo 3º.-Denuncias.</p>
<p>O presente convenio considérase prorrogado por períodos anuais ata a súa denuncia, que deberá producirse cun aviso previo de tres meses respecto da data en que remata a súa vixencia.</p>
<p>Nembargantes, ámbalas dúas partes comprométense a manter en vigor as condicións pactadas no presente convenio ata que se asine outro novo.</p>
<p>Artigo 4º.-Natureza.</p>
<p>As condicións pactadas forman un todo orgánico e indivisible, e para os efectos da súa aplicación práctica serán consideradas globalmente.</p>
<p>Artigo 5º.-Compensación e absorción.</p>
<p>As condicións económicas e salariais pactadas son compensables na súa totalidade coas que anteriormente rexesen por imperativo legal, xurisprudencia, convenio ou pacto, contrato individual, usos e costumes locais, ou por calquera outra causa.</p>
<p>Tendo en conta, polo tanto, a natureza do convenio, as disposicións legais futuras, incluídas as relativas a salarios interprofesionais, que impliquen variacións económicas en todos ou nalgún dos conceptos retributivos pactados, só terán eficacia se, globalmente consideradas e sumadas ós conceptos retributivos vixentes con anterioridade a este convenio, superan o nivel total deste.</p>
<p>En caso contrario, considéranse absorbidas polas melloras pactadas. A comparación será anual e global.</p>
<p>Artigo 6º.-Garantía ad personam.</p>
<p>Respectaranse as situacións persoais que, con carácter global, excedan do pactado, manténdose estrictamente ad personam.</p>
<p>Artigo 7º.-Comisión paritaria de vixilancia e interpretación do convenio.</p>
<p>Coa finalidade conciliadora e mediadora entre as partes asinantes do convenio, e para atende-las cuestións que deriven da súa aplicación, crearase unha comisión paritaria de vixilancia e interpretación integrada por igual número de representantes da Corporación e dos traballadores/as: tres representantes por cada unha das partes.</p>
<p>Esta comisión deberá constituírse dentro dos quince días seguintes á entrada en vigor do convenio</p>
<p>e reunirase por petición de calquera das partes ou, como mínimo, trimestralmente.</p>
<p>Poderá emitir informe sobre calquera cuestión sometida á súa consideración, e calquera outra que a propia comisión entenda que debe coñecer.</p>
<p>Deberase redactar unha orde do día con carácter previo ás súas reunións.</p>
<p>Capítulo II</p>
<p>Organización do traballo</p>
<p>Artigo 8º.-Organización.</p>
<p>De acordo coas disposicións vixentes, a facultade e a responsabilidade da organización do traballo corresponde ó goberno da Corporación, sen prexuízo dos dereitos e facultades de audiencia e información recoñecidas ó persoal no Estatuto dos traballadores.</p>
<p>Artigo 9º.-Dirección e control da actividade laboral.</p>
<p>O persoal do Concello da Illa de Arousa estará obrigado a realiza-la prestación laboral baixo a dirección das persoas que a Corporación Local designe, entre os traballadores do concello ou membros da Corporación.</p>
<p>Capítulo III</p>
<p>Cadros de persoal. Ingresos e ascensos</p>
<p>Artigo 10º.-Cadros de persoal.</p>
<p>Os cadros de persoal serán aprobados pola Corporación Municipal, logo da consulta cos representantes dos traballadores/as.</p>
<p>Artigo 11º.-Ingresos.</p>
<p>O ingreso do persoal farase de acordo coas necesidades que haxa que cubrir unha vez aprobado o cadro de persoal.</p>
<p>Para ingresar requirirase posuír e acredita-las condicións de aptitude e preparación suficientes para desenvolve-los traballos de que se trate, superando para tal efecto as probas correspondentes.</p>
<p>O ingreso efectuarase a través dos sistemas establecidos pola lexislación vixente. Das bases, convocatorias e acordos de ampliación e supresión de postos de traballo darase conta ós representantes sindicais e o delegado de persoal, para os efectos de que este se emita o informe que proceda.</p>
<p>Na avaliación, realización e cualificación das probas tomará parte a representación sindical, conforme o previsto no presente convenio.</p>
<p>En todo caso, a Corporación deberá reservar na oferta pública de emprego o número porcentual que a lexislación prevé para minusválidos, cumprindo dese xeito o preceptuado na Lei 13/1982, do 7 de abril, de integración social de minusválidos, e o artigo 5, números 1º e 2º do R.D. 152/1985, do 6 de febreiro. Con tal fin, farase constar na oferta o núme</p>
<p>ro, denominación e características das prazas das que se tratan.</p>
<p>Artigo 12º.-Tribunais.</p>
<p>Tódolos tribunais de persoal laboral que se constitúan deberán constar como mínimo dun representante, con voz e voto, designado polos delegados de persoal de entre os traballadores/as do concello, procurando que as ditas designacións sexan con carácter rotativo.</p>
<p>Artigo 13º.-Organigrama.</p>
<p>A Corporación Municipal elaborará anualmente o organigrama do seu persoal laboral posto ó día, que constará como mínimo dos seguintes datos:</p>
<p>Nome, apelidos, data de nacemento, categoría real que desempeña, anos de servicio, traballos, cualificación e horario de traballo.</p>
<p>A Corporación exporá, durante os primeiros 15 días do mes de xaneiro, a escala confeccionada, para coñecemento dos traballadores/as, que terán outro prazo de 15 días para reclamar calquera anomalía. A Corporación resolverá no prazo dunha semana. De persisti-la desconformidade, o afectado poderá recorrer pola vía administrativa.</p>
<p>Capítulo IV</p>
<p>Clasificación</p>
<p>Artigo 14º.-Clasificación do persoal.</p>
<p>O persoal do Concello da Illa de Arousa clasificarase en funcionarios de carreira, interinos, eventual e persoal laboral.</p>
<p>Considerarase persoal laboral temporal o que, de acordo co exposto no artigo 11º, se contrate por un período determinado e para labores que por temporalidade non poidan ser cubertos con traballadores fixos. Contratarase de acordo coa lexislación vixente e coa que regula os convenios Inem-corporacións locais e colaboración social.</p>
<p>Dadas as especiais características que regulan a colaboración social, e co obxecto de se axustaren á normativa os servicios prestados nesta modalidade, e non en prexuízo da creación de emprego, informarase ós representantes dos traballadores, previamente á selección deste persoal.</p>
<p>Segundo o seu traballo, o persoal será clasificado individualmente, incluído as distintas especialidades que se dean no concello. No anexo I recóllense as distintas categorías previstas.</p>
<p>Capítulo V</p>
<p>Xornada de traballo, vacacións e licencias</p>
<p>Artigo 15º.-Xornada de traballo.</p>
<p>A xornada de traballo, que sumará 37,5 horas semanais, e de acordo coa lexislación vixente se irán reducindo a 35 horas, preferentemente, e sempre que as necesidades e a propia organización do servicio o permitan, terá carácter continuado e levarase a cabo de luns a venres.</p>
<p>Do 15 de xuño ó 15 de setembro a xornada laboral reducirase nunha hora diaria, coa única excepción de que a devandita reducción non se levará a cabo no caso de que necesidades urxentes do servicio o impidan, procedéndose, neste caso, con posterioridade, á compensación do tempo traballado a maiores, en días ou horas libres. Este horario estudiarase cada verán e incluso revisarase á metade de temporada estival, se se dera o caso.</p>
<p>Respectaranse, en todo caso, outras xornadas máis beneficiosas que existan no concello.</p>
<p>Artigo 16º.-Vacacións.</p>
<p>As vacacións anuais terán unha duración de 1 mes natural e desfrutaranse preferentemente durante os meses de xuño, xullo, agosto e setembro.</p>
<p>As vacacións interromperanse en caso de accidente ou enfermidade grave. Igualmente e para o suposto de que o dito accidente ou enfermidade grave sobreveña con anterioridade ó inicio das vacacións e subsista na data sinalada para o comezo destas, estas non comezarán a correr para o interesado, logo de informe e baixo o control dos servicios médicos correspondentes. Así mesmo, no caso de que se producise o accidente ou enfermidade grave durante o desfrute das vacacións e logo de informe médico paralizarase o seu desfrute.</p>
<p>Nos servicios en que sexa posible faranse quendas rotativas.</p>
<p>En xaneiro de cada ano farase o cadro vacacións para os distintos servicios.</p>
<p>As vacacións supeditaranse ás necesidades dos servicios que teñan carácter excepcional.</p>
<p>A traballadora embarazada terá dereito preferencial á hora de escolle-lo seu período vacacional regulamentario.</p>
<p>Os traballadores poderán colle-las vacacións por mes, quincena ou semana.</p>
<p>Artigo 17º.-Licencias.</p>
<p>O traballador terá dereito a licencia retribuída polos tempos e causas seguintes:</p>
<p>15 días por matrimonio.</p>
<p>1 día por matrimonio de parentes: irmáns, cuñados, fillos e netos.</p>
<p>2 días por traslado de domicilio.</p>
<p>3 días por morte dun parente ata o segundo grao de consanguinidade ou afinidade e dentro do termo municipal, ou 5 días se o suceso se produce fóra deste, a máis de 25 km do concello. (1º grao de consanguinidade, pais e fillos, 2º grao, avós, netos e irmáns; 1º grao de afinidade, cónxuxe, sogros e xenros e 2º grao, avós do cónxuxe, cónxuxes dos netos e cuñados).</p>
<p>5 días por enfermidade grave, accidente ou hospitalización dun parente ata o segundo grao de consanguinidade ou afinidade se o suceso se produce dentro do termo municipal, e 7 días cando o suceso</p>
<p>se produce fóra deste a unha distancia de 25 km, ou permanecera hospitalizado fóra do termo municipal (200 km do concello). Presentarase xustificante médico.</p>
<p>4 días por nacemento dun fillo.</p>
<p>Por embarazo, nas condicións e duración previstas na lexislación xeral. No suposto de adopción dun menor de 6 anos, a traballadora terá dereito a unha licencia de 16 semanas ininterrompidas; a dita licencia comezará a partir da resolución administrativa xudicial pola que se constitúe a adopción. No caso de que o pai e a nai traballen, só un deles poderá exercer este dereito.</p>
<p>6 días por asuntos particulares, que se desfrutarán antes do 15 de novembro, non incluídos no presente artigo, e unha semana natural no Nadal, que se desfrutará en dúas quendas ó 50%, sempre e cando o servicio o permita.</p>
<p>As solicitudes de días por asuntos propios deberán realizarse cunha antelación mínima de 72 horas (3 días laborables) e presentándoa no rexistro xeral do concello e unha copia no Negociado de Persoal. No suposto de que a solicitude non se resolva con 24 horas de antelación ó día que se vaia desfrutar, entenderase concedida a licencia.</p>
<p>Para concorrer a exames finais, liberatorios e demais probas definitivas de aptitude avaliación en centros oficiais de formación, durante os días da súa realización.</p>
<p>Polo tempo indispensable para o cumprimento dun deber de carácter público e persoal.</p>
<p>Os traballadores teñen dereito a permiso para acudir a consultas, tratamentos ou exploracións durante a xornada de traballo, sempre que as asistencias estean debidamente xustificadas. Este permiso será extensivo para o acompañamento de cónxuxe e fillos e terá a duración precisa para que sexa atendido debidamente, sempre que non se poida asistir fóra da xornada laboral.</p>
<p>As traballadoras, por lactación dun fillo menor de nove meses terán dereito dúas horas de ausencia do traballo. Este dereito poderá ser exercido polo pai se non é utilizado pola nai ó mesmo tempo.</p>
<p>A tódolos traballadores que estiveran desfrutando do seu día de descanso e teñan que asistir a declarar a un xulgado por motivos relacionados coas súas funcións, e logo de xustificación do tempo investido, compensaráselles en tempo para desfrutar, a razón de dúas horas por cada hora investida.</p>
<p>Artigo 18º.-Licencias sen soldo.</p>
<p>O persoal laboral fixo que cumprise polo menos un ano de servicio e o contratado con máis de tres anos de servicios continuados poderá solicitar ata 3 meses de licencia sen soldo. Esta será concedida con carácter xeral, elixindo o traballador/a o seu desfrute, e sempre e cando non perturbe a marcha normal da actividade, agás que as necesidades do servicio non o permitan.</p>
<p>Tamén con carácter xeral, solicitarase cunha antelación mínima de 15 días.</p>
<p>O traballador/a terá dereito absoluto de reserva da praza.</p>
<p>Artigo 19º.-Excedencia voluntaria.</p>
<p>Poderá ser solicitada polo persoal laboral fixo con, polo menos, 2 anos de antigüidade. A duración desta non poderá ser inferior a dous anos nin superior a quince, e o dereito a unha nova excedencia voluntaria só poderá ser exercido tres anos despois da reincorporación, agás nos supostos en que se solicitase para atende-lo coidado dun fillo, contado desde a data de nacemento deste, caso no que o período de excedencia non poderá pasar de tres anos, e no que o comezo dun novo período de excedencia por outro fillo dará fin, de se-lo caso, ó que viñese desfrutando.</p>
<p>O/A traballador/a excedente voluntario/a terá dereito a ocupa-la primeira praza vacante que se produza na súa categoría. Se, non existindo vacante na súa categoría, a houbese nunha inferior á que desempeñaba, poderá optar transitoriamente a esa praza, mentres non se produza vacante na súa categoría.</p>
<p>Artigo 20º.-Excedencia por servicios especiais.</p>
<p>No caso de persoal laboral fixo, dará dereito á conservación do posto e ó cómputo da antigüidade da súa vixencia, e concederase a causa de designación ou elección para un cargo público ou función sindical electiva, de acordo cos estatutos do sindicato, de ámbito provincial ou superior, que imposibilite a asistencia ó traballo.</p>
<p>O reingreso deberá ser solicitado dentro do mes seguinte ó do cesamento no cargo público ou función sindical, producíndose a reincorporación inmediata.</p>
<p>Capítulo VI</p>
<p>Salarios e outras retribucións</p>
<p>Artigo 21º.-Salario.</p>
<p>Os salarios mensuais do persoal acollido ó presente convenio serán no 2001 os que figuran no anexo, en función da categoría profesional e o nivel de estudios esixido, téndose en conta, en todo caso, o disposto pola lexislación con respecto ás retribucións básicas e complementarias.</p>
<p>A remuneración mensual do citado anexo será pagadoira en doce mensualidades.</p>
<p>Artigo 22º.-Antigüidade.</p>
<p>Os/As traballadores/as laborais fixos e os contratados con máis de tres anos de servicios continuados desfrutarán dun complemento persoal de antigüidade por cada 3 anos de servicios prestados ó concello, na mesma contía que para os funcionarios.</p>
<p>No caso de persoal a tempo parcial, efectuarase de xeito proporcional.</p>
<p>Artigo 23º.-Pagas extras.</p>
<p>As pagas extraordinarias do persoal laboral serán dúas ó ano por un importe, cada unha delas, dunha mensualidade do solo base e trienios (antigüidade). Estas pagas devengaranse, unha coas retribucións correspondentes ó mes de xuño e outra antes do día 22 de decembro.</p>
<p>No caso do persoal contratado, estas pagas aboaranse a pro rata do tempo traballado.</p>
<p>Artigo 24º.-Horas extraordinarias.</p>
<p>Ante a grave situación de desemprego existente, e co obxecto de fomentar unha política solidaria que favoreza a creación de emprego, acórdase o seguinte:</p>
<p>1. As horas extraordinarias de realización obrigada serán as que veñan esixidas pola necesidade de reparar sinistros ou outros danos extraordinarios e/ou urxentes.</p>
<p>2. As horas extraordinarias de realización voluntaria serán aquelas esixidas por períodos punta, ausencias imprevistas, cambios de quendas ou outra circunstancia derivada da natureza da actividade do concello.</p>
<p>As horas extras realizadas en cada servicio repartiranse de forma proporcional entre tódolos traballadores/as dese servicio, no caso de que estas sexan de carácter voluntario.</p>
<p>As horas extraordinarias feitas fóra da xornada normal do traballo agás necesidade urxente do servicio ou acordo da Corporación con informe previo do comité de empresa, non poderá exceder de sete ó mes ou setenta ó ano. Cando nalgún servicio se exceda de 900 horas extraordinarias, crearase un novo posto de traballo e conseguintemente unha nova prazo no cadro de persoal. Non se computarán para estes efectos aquelas horas realizadas por causas de forza maior.</p>
<p>Para o debido control do número de horas extraordinarias feitas, a unidade de persoal deberá levar un rexistro por servicios co número de horas extraordinarias feitas ó longo do ano.</p>
<p>Trimestralmente enviarase ós delegados de persoal unha relación de horas extraordinarias feitas por cada servicio.</p>
<p>3. Tanto as horas de realización obrigada como voluntaria aboaranse, conforme o estipulado ó persoal funcionario.</p>
<p>4. No caso de que as horas extraordinarias se realizasen en domingo, festivo, ou en horario nocturno, o importe incrementarase no 50% por hora ou fracción.</p>
<p>Enténdese como xornada festiva os días libres, aínda que non figuren no calendario como tales e como horas nocturnas as que se fagan entre as 22 e as 8 horas.</p>
<p>Artigo 25º.-Substitución e traballo de categoría superior.</p>
<p>En caso de vacante, cando sexa necesario substituír un traballador de categoría superior cubrirase</p>
<p>a teor do previsto para tales casos polo R.D. 1732/1994, percibindo as retribucións complementarias do posto, logo de nomeamento e asunción das funcións e responsabilidades do posto de traballo. En substitución análoga noutros postos de traballo aplicarase o mesmo criterio.</p>
<p>Nos casos de substitución temporal de traballadores de nivel superior, o substituto percibirá unha gratificación complementaria por maior dedicación e responsabilidade, fixada polo órgano municipal correspondente.</p>
<p>Artigo 26º.-Postos de traballo de segunda actividade.</p>
<p>A Corporación, por proposta da comisión paritaria mixta, poderá crear postos de traballo de segunda actividade nos servicios, que serán cubertos polo persoal adscrito ó propio servicio ou a outros, logo de informe dos servicios médicos de cabeceira ou doutros servicios médicos especializados se se considerase necesario, tendo en conta a idade e o estado físico do traballador. En todo caso, estes destinos serán voluntarios. Así mesmo, terase en conta o regulado no artigo 19 do R.X.P.D.T. e P.P. contido no R.D. 28/1990.</p>
<p>Artigo 27º.-Indemnizacións.</p>
<p>Os traballadores contratados terán dereito ó remate do seu contrato ou prestación de servicios ó concello a unha indemnización nos termos que determina a lei en cada caso.</p>
<p>Esta indemnización aboarase a pro rata do tempo traballado.</p>
<p>Capítulo VII</p>
<p>Obras sociais e previsión</p>
<p>Artigo 28º.-Formación e capacitación profesional.</p>
<p>A formación dos empregados públicos, tanto a continua como a inicial, constitúe un valor fundamental para calquera proxecto que queira afronta-la súa modernización.</p>
<p>Neste contexto a formación debe ser considerada como unha necesidade e unha obriga, constituíndo un factor básico para incrementa-la motivación e a integración dos empregados públicos e un mecanismo eficaz e indispensable para artella-la mobilidade e a promoción.</p>
<p>É manifesta, pois, a importancia da formación nos momentos actuais para desenvolver unhas administracións locais máis eficaces, polo que ás súas principais funcións serán as seguintes:</p>
<p>Unha función de adaptación permanente á evolución das profesións e do contido dos postos de traballo e, polo tanto, de mellora das competencias e cualificacións indispensables para incrementa-la eficacia e a calidade dos servicios que prestan as administracións públicas e o persoal ó seu cargo.</p>
<p>Unha función de promoción que permita a un gran número de empregados públicos evita-lo estancamento na súa cualificación profesional.</p>
<p>É unha función de axeitamento e integración das previsións dos plans de emprego, entendidos como mecanismos de planificación estratéxica dos recursos humanos.</p>
<p>O Concello da Illa de Arousa e os comités de empresa asinantes deste acordo, a través da comisión paritaria, realizarán a detección de necesidades de formación no campo do concello, co obxectivo de que os plans de formación se elaboren en congruencia cos obxectivos e as prioridades da organización e se integren na planificación estratéxica da Administración a que pertencen.</p>
<p>En prol de que o servicio ó cidadán por parte do concello sexa cada días máis áxil, eficaz e productivo establécese tamén que todo o persoal que estea realizando estudios e que o horario destes coincida en todo ou en parte co da súa xornada laboral, terá dereito a que o concello, na medida do posible, adecúe o seu horario de traballo para facer estes compatibles.</p>
<p>O concello poderá promove-la capacitación profesional do persoal ó seu servicio, promovendo cursos de capacitación profesional. Estes cursos, conforme a lexislación vixente, consideraranse dentro da xornada de traballo.</p>
<p>Nun período de tres anos, todo o persoal que o desexe poderá realizar, alomenos un curso e capacitación profesional.</p>
<p>De tódalas comunicacións de cursos na CA e doutros de interese recibidos no concello, haberá de darse conta ó comité de empresa.</p>
<p>Os/As traballadores/as que desexen asistir a algún destes cursos deberán solicitalo á Alcaldía, a través do rexistro xeral do concello.</p>
<p>A asistencia ós cursos deberá ser logo de autorización do concello, que aboará a matrícula e os desprazamentos de se-lo caso, así como, nos casos en que fose neceasrio xantar fóra da casa ou estivese estipulado legalmente, aboará as axudas de custo correspondente.</p>
<p>Artigo 29º.-Normalización lingüística.</p>
<p>Os/As traballadores/as do Concello da Illa de Arousa, teñen o dereito e o deber de desenvolve-la súa actividade laboral e profesional no idioma galego, como lingua da Comunidade Autónoma, e en particular do concello, e polo tanto acceder a vías de formación lingüística en relación co seu posto de traballo.</p>
<p>Artigo 30º.-Vestiario.</p>
<p>Dotarase o persoal de servicios da roupa de traballo que precise. Igualmente proverase de botas de auga, calzado de seguridade, luvas ou traxes especiais a aquel persoal que o precise, e de todos aqueles elementos que o Comité de Seguridade e Saúde Laboral estableza.</p>
<p>A Corporación comprométese a habilitar no seu orzamento anual a cantidade suficiente para vestiario, que se adquirirá a medida que sexa necesario.</p>
<p>Correspóndelle ó Comité de Seguridade e Saúde Laboral avalia-las necesidades de vestiario e face-la proposta correspondente.</p>
<p>Estas roupas non se usarán fóra da xornada laboral e deberán entregarse cando se cambien.</p>
<p>Artigo 31º.-Anticipos.</p>
<p>Por petición do interesado, e logo do informe do comité de empresa, o concello poderá conceder ós/ás traballadores/as laborais fixos a aqueles outros que leven prestando servicios máis de dous anos, e que se prevexa que a duración da súa contratación sexa o suficientemente ampla en canto á súa duración, anticipos de ata tres mensualidades completas o íntegras, cun tope máximo de 500.000 pesetas, que devolverán mediante descontos mensuais en nómina, e sen que xeren ningún tipo de xuros, no prazo que elixa o interesado, ata un máximo de 24 meses.</p>
<p>O período máximo de amortización non poderá exercer en ningún caso da data na que se produza a baixa do solicitante ó servicio do concello.</p>
<p>Non se concederán novos anticipos se o interesado non amortizou o 100% do que xa tiña concedido, agás que concorra unha causa de especial transcedencia, valorada como tal pola comisión mixta.</p>
<p>Establécese para anticipos, como partida única no orzamento do concello, no ano 2001 un tope por parte da Administración de 5 millóns de pesetas.</p>
<p>As solicitudes de anticipo faranse preferentemente de xaneiro a abril de cada ano, debendo xustificarse a necesidade da solicitude. Os anticipos concederanse en función da necesidade e dentro dos topes sinalados, se ben as partidas correspondentes serán ampliables para o resto do ano nos casos de necesidade sobrevida.</p>
<p>Artigo 32º.-Xornada reducida.</p>
<p>O/A traballador/a que teña ó seu coidado directo algún menor de seis anos ou algún diminuído físico ou psíquico, e sempre que non teña outra actividade retribuída, terá dereito a unha reducción de xornada dun tercio de duración. Este dereito só poderá ser exercido por un dos cónxuxes, con reducción proporcional de retribucións.</p>
<p>Artigo 33º.-Caixas de urxencias.</p>
<p>En tódalas dependencias de traballo, e independentemente dos servicios que poidan presta-las institucións sanitarias, existirán caixas de urxencia con todo o preciso para o urxente tratamento de accidentes.</p>
<p>Capítulo VIII</p>
<p>Seguridade e saúde laboral</p>
<p>Artigo 34º.-Protección dos/as traballadores/as contra riscos laborais.</p>
<p>O/A traballador/a ten dereito a unha protección eficaz da súa vida, saúde e integridade física e a</p>
<p>unha axeitada política de seguridade e hixiene no traballo; e como contrapartida, o correlativo deber de observar e poñer en práctica as medidas de prevención dispostas no seu traballo.</p>
<p>Os representantes dos traballadores serán os encargados do control das medidas adoptadas nesta materia a través dos seus órganos internos específicos.</p>
<p>A Corporación Municipal está obrigada a promover, fomentar e aplicar unha axeitada política de seguridade e hixiene nos centros de traballo dela dependentes así como a facilita-la formación práctica e axeitada nesta materia ó seu persoal, especialmente cando cambie de posto de traballo ou teña que aplicar novas técnicas, equipos ou materiais que poidan ocasionar riscos para o traballador/a, os seus compañeiros ou terceiros.</p>
<p>Como contrapartida o traballador/a ten a obriga de segui-las mencionadas aprendizaxes e de realiza-las prácticas que se establezan dentro da xornada de traballo ou fóra dela. Neste último caso o tempo investido nelas descontarase da súa xornada laboral.</p>
<p>Artigo 35º.-Comité de Seguridade e Saúde Laboral.</p>
<p>O Comité de Seguridade e Saúde Laboral é o órgano de participación especializado nesta materia.</p>
<p>O concello deberá consultar con este, coa debida antelación, a adopción das decisións relativas a:</p>
<p>a) Planificación e organización do traballo no concello e a introducción de novas tecnoloxías, en todo o relacionado coas consecuencias que estas puideran ter para a seguridade e a saúde dos traballadores/as, derivadas da elección dos equipos, a determinación e a adecuación das condicións de traballo e o impacto dos factores ambientais no traballo.</p>
<p>b) A organización e desenvolvemento das actividades de protección da saúde e prevención de riscos profesionais no concello, incluída a designación dos traballadores encargados das ditas actividades ou o recurso a un servicio de prevención externo.</p>
<p>c) A designación dos/as traballadores/as encargados/as das medidas de emerxencia.</p>
<p>d) Os procedementos de información e documentación a que se refiren os artigos 18, punto 1º, e 23, punto 1º da Lei 31/1995.</p>
<p>e) O proxecto e a organización da formación en materia preventiva.</p>
<p>f) Calquera outra acción que poida ter efectos substanciais sobre a seguridade e a saúde dos/as traballadores/as.</p>
<p>A elección da mutua de accidentes laborais farana os representantes dos traballadores. Esta mutua realizará unha revisión médica anual a tódolos traballadores.</p>
<p>Artigo 36º.-Composición, competencias e facultades.</p>
<p>A súa composición será paritaria, integrada por 3 representantes das centrais sindicais asinantes do presente acordo que teñen representación no concello e 3 pola Corporación, entre os cales figurará o alcalde ou concelleiro en quen delegue, que será o presidente.</p>
<p>Deberase garantir un representante como mínimo por sindicato presente no concello e un concelleiro por grupo municipal da Corporación, distribuíndose os restantes con criterios de proporcionalidade.</p>
<p>Asistirán ás sesións os técnicos con voz e sen voto especializado nas materias que figuren na orde do día da reunión.</p>
<p>Os membros do Comité de Seguridade e Saúde Laboral terán as mesmas horas e garantías que os delegados de persoal.</p>
<p>O comité reunirase cando menos unha vez ó trimestre e ás reunións asistirá un funcionario da Oficina de Persoal, que redactará acta das sesións.</p>
<p>Extraordinariamente cando o decida o presidente ou 3 dos seus membros.</p>
<p>O Comité de Seguridade e Saúde Laboral terá as seguintes competencias:</p>
<p>a) Participar na elaboración, posta en práctica e avaliación dos plans programas de prevención de risco no concello. Para tal efecto, e no seu seo debateranse, antes da súa posta en práctica e no referente a súa incidencia na prevención de risco, os proxectos en materia de planificación, organización de traballo, e introducción de novas tecnoloxías, organización e desenvolvemento das actividades de protección e prevención e proxecto e organización da formación en materia preventiva.</p>
<p>b) Promover iniciativas sobre dos métodos e procedementos para a efectiva prevención dos riscos, propoñendo o concello mellora-las condicións ou a corrección das deficiencias existentes.</p>
<p>No exercicio das súas competencias, o Comité de Seguridade e Saúde Laboral estará facultado para:</p>
<p>a) Coñecer directamente a situación relativa á prevención de riscos nos centros de traballo, realizando para tal efecto as visitas que estime oportunas.</p>
<p>b) Coñecer cantos documentos e informes relativos ás condicións de traballo sexan necesarios para o cumprimento das súas funcións, así como os procedentes da actividade do seu servicio de prevención, de se-lo caso.</p>
<p>c) Coñecer e analiza-los danos producidos na saúde ou na integridade física dos traballadores, co obxecto de valora-las causas e as medidas preventivas oportunas.</p>
<p>d) Coñecer e informa-la memoria e programación anual dos servicios de prevención.</p>
<p>e) Control de vestiarios e servicios hixiénicos de utilización polo persoal, velando porque cumpran as condicións de hixiene establecidas na normativa.</p>
<p>f) Coidar que ó persoal se lle entregue a roupa de traballo necesaria, nas datas establecidas.</p>
<p>g) Seguimento da subministración de material de traballo e ferramenta precisa e do seu mantemento e correcto estado de conservación, repoñendo a que non reúna as condicións necesarias o máis axiña posible.</p>
<p>h) Propoñe-las medidas precisas para elimina-las condicións de penosidade ou toxicidade dos traballadores.</p>
<p>i) Control do cumprimento da normativa sobre recoñecementos médicos que terán periodicidade anual, agás no caso do persoal que realice traballos penosos, tóxicos ou perigosos, ó que se lle realizará semestralmente. Tanto o concello como os delegados de persoal poderán solicitar en calquera momento o recoñecemento dos traballadores que consideren oportunos.</p>
<p>j) Paralizar calquera traballo cando existan sospeitas fundadas de grave risco para a vida, integridade física ou saúde dos traballadores. Esta medida requirirá de reunión urxente do Comité de Seguridade e Saúde, convocada cun prazo de antelación de 24 horas como máximo e o acordo de cando menos 1/3 dos seus membros.</p>
<p>k) Calquera outra que lle atribúa a lexislación vixente.</p>
<p>Artigo 37º.-Apertura de centros de traballo municipais.</p>
<p>A apertura deberase comunicar á autoridade laboral para que, previamente a que se faga efectiva, emitan o regulamentario informe os servicios competentes de seguridade e saúde.</p>
<p>Capítulo IX</p>
<p>Dereitos sindicais</p>
<p>Artigo 38º.-Crédito horario.</p>
<p>Os delegados elixidos terán dereito a un crédito horario de 15 horas mensuais. Este crédito horario poderá ser acumulado entre dous ou máis delegados. En todo caso, o cómputo de horas farase anualmente.</p>
<p>Artigo 39º.-Horas sindicais.</p>
<p>Non se computarán como horas sindicais as que se utilicen para a negociación do convenio e para reunións cos órganos da Corporación sempre que sexa por requirimento dos citados órganos, así como as asistencias ós tribunais como membros.</p>
<p>Tódolos delegados sindicais terán acceso libre a tódalas dependencias, oficinas e servicios municipais, tendo dereito, logo de solicitude por escrito, a seren informados dos asuntos que deban coñecer pola representación que desempeñen, todo iso sen perturba-lo normal funcionamento dos servicios.</p>
<p>Artigo 40º.-Representación sindical.</p>
<p>De conformidade co disposto na lexislación vixente, os delegados de persoal son o órgano de representación dos funcionarios, que actúan con capacidade xurídica na defensa dos intereses que lle son propios. Así mesmo, ademais das sinaladas na Lei 9/1987 e 7/1990, terán as seguintes competencias.</p>
<p>Recibir información que lle será facilitada, a petición propia, sobre política de persoal ó servicio do Concello da Illa de Arousa, estatísticas sobre índice de absentismo e as súas causas.</p>
<p>Ter coñecemento previo dos expedientes que se refiran a materia de persoal e que vaian ser sometidos a acordos da Comisión de Goberno ou do Pleno, así como das disposicións referentes a premios e sancións, réxime de prestacións de servicios e, en xeral, a cantas disposicións con trascendencia para a organización xeral e réxime de prestacións dos servicios municipais, vaian adoptarse para o que os ditos asuntos deberán estar á disposición dos delegados de persoal con antelación suficiente. Todo iso referido exclusivamente a materias que afecten ó persoal.</p>
<p>Designa-lo representante que haxa de asistir ós tribunais de oposicións ou concursos para a selección e promoción do persoal funcionario.</p>
<p>Os delegados de persoal terán acceso ós expedientes que regulen materias de persoal, logo de solicitude por escrito presentada no rexistro.</p>
<p>Os delegados de persoal teñen dereito a ser oídos nos expedientes disciplinarios os que puideran ser sometidos os seus membros, durante o tempo do seu mandato e os dous anos inmediatamente posteriores, sen prexuízo da audiencia do interesado regulada no procedemento sancionador.</p>
<p>Artigo 41º.-Seccións e delegados sindicais.</p>
<p>Tódalas organizacións sindicais que conten con afiliación dentro do concello, poderán constituír ó abeiro da LOLS, seccións sindicais de empresa. O seu responsable, que se nomeará entre os/as traballadores/as afiliados/as, terá os mesmos dereitos que os delegados de persoal agás o voto.</p>
<p>Artigo 42º.-Asembleas.</p>
<p>Poderanse realizar, por parte dos delegados de persoal e sección sindicais de empresa, asembleas de traballadores durante a xornada de traballo. O número destas non excederá de 36 horas ó ano, distribuíndose a súa convocatoria ó 50% entre os delegados elixidos e o outro 50% entre as seccións sindicais de empresa, logo de notificación.</p>
<p>Capítulo X</p>
<p>Réxime disciplinario</p>
<p>Artigo 43º.-Réxime disciplinario.</p>
<p>En defecto de norma aplicable, o persoal laboral do Concello da Illa de Arousa poderá ser sancionado</p>
<p>pola comisión das faltas tipificadas, e a través do procedemento establecido no Real decreto lexislativo 781/1986, do 18 de abril, Real decreto 33/1986, do 10 de xaneiro e Decreto 94/1991, do 20 de marzo, polo que se aproba o Regulamento de réxime disciplinario dos funcionarios da Administración da Comunidade Autónoma de Galicia.</p>
<p>O réxime disciplinario establecido enténdese sen prexuízo da responsabilidade civil ou penal en que poidan incorre-los/as traballadores/as, que se fará efectiva na forma que determine a lei.</p>
<p>As faltas cometidas polos traballadores no exercicio dos seus cargos poderán ser:</p>
<p>-Moi graves, graves e leves, tal e como se establece na lexislación á que se fai referencia. As persoas responsables, sancións disciplinarias, extinción de responsabilidade disciplinaria, tramitación (disposicións xerais, ordenación, iniciación, desenvolvemento e terminación) xunto coas disposicións adicionais, transitorias e derrogatorias; configurarán no seu conxunto o procedemento disciplinario.</p>
<p>Capítulo XI</p>
<p>Outras disposicións</p>
<p>Artigo 44º.-Seguro de accidente e póliza de responsabilidade civil.</p>
<p>O Concello da Illa de Arousa subscribirá cunha compañía aseguradora un seguro de accidentes de traballo para todo o seu persoal laboral fixo ou cunha antigüidade superior a 2 anos, nunha cantidade individual non inferior a 1.000.000 de pesetas en caso de morte, e de 2.000.000 de pesetas en caso de invalidez.</p>
<p>O concello farase cargo dunha póliza de responsabilidade civil para todo o persoal suxeito a este convenio para actos dentro do seu servicio, e con respecto a terceiros.</p>
<p>Artigo 45º.-Prestacións por incapacidade temporal.</p>
<p>a) Prestación económica.</p>
<p>O concello complementará a prestación económica por incapacidade temporal (IT) ata o 100% do salario do traballador nos seguintes casos e durante o tempo que se indica en cada un deles.</p>
<p>a) IT derivada do accidente laboral, incluído in itinere ou en enfermidade profesional:</p>
<p>Con hospitalización. Desde o primeiro día.</p>
<p>b) IT derivada de enfermidade común ou accidente non laboral:</p>
<p>-Con hospitalización. Desde o primeiro día.</p>
<p>-En período de recuperación ou pos-operatorio, sempre que siga de baixa.</p>
<p>Para obter este beneficio será condición indispensable o cumprimnto da seguinte condición:</p>
<p>-No cómputo dos 12 meses anteriores, non ter superado o 5% de absentismo; sempre e cando este fose por baixas de médico de cabeceira.</p>
<p>b) Absentismo laboral.</p>
<p>Co fin de corrixir e revisar, de se-lo caso, o absentismo laboral, o concello poderá enviar a revisión médica, e facer unha inspección médica naqueles casos que sexa preciso.</p>
<p>Artigo 46º.-Asistencia letrada.</p>
<p>O persoal que por razón do seu servicio se vexa involucrado en acción xudiciais, contará con asesoramento técnico e xurídico por conta do propio concello, desde o comezo ata que haxa sentencia firme.</p>
<p>Artigo 47º.-Persoal interino laboral.</p>
<p>Todo o persoal interino percibirá o 100% do salario da praza que ocupe.</p>
<p>Artigo 48º.-Festivos.</p>
<p>Considéranse festivos para tódolos efectos, e como de traballo efectivo, os días 24 e 31 de decembro, se ben funcionará o rexistro público.</p>
<p>Artigo 49º.-Garantía salarial.</p>
<p>Nas desviacións do IPC que se produzan anualmente, aplicarase o que se determine na Lei de orzamentos xerais do Estado.</p>
<p>En garantía de palia-las revisións a que se fai referencia, a Corporación comprométese a aplicar tódalas disposicións que sexan beneficiosas para os traballadores e que acorde a Administración central.</p>
<p>Disposicións adicionais</p>
<p>Primeira.-Na execución das cláusulas reguladas no presente convenio, observaranse en tódolos casos as disposicións legais de aplicación, en cada caso, de carácter obrigatorio.</p>
<p>Segunda.-A Corporación Municipal, sobre temas de persoal laboral, solicitará informe previo do delegado de persoal, garantindo tanto a información previa a este órgano de representación que posibilite a emisión de informes, como o coñecemento deste polo concelleiro delegado de persoal.</p>
<p>Terceira.-A este convenio incorporaranse as táboas salariais para o persoal laboral do Concello da Illa de Arousa, así como os incrementos salariais producto do acordo de aproximación retributiva entre persoal laboral e funcionario; acordo que se aplicará durante o presente ano de 2001.</p>
<p>Disposición transitoria</p>
<p>Durante o ano 2001, os salarios do persoal correspondente a convenios con outras administracións (convenio, Xunta, Inem,...) serán os que correspondan ás solicitudes feitas polo propio concello.</p>
<p>Na Illa de Arousa no mes de decembro de dous mil.</p>
<p>ANEXO</p>
<table><tbody><tr><td></td></tr>
<tr><td></td></tr>
<tr><td>Denominación posto de traballo</td><td>Nº posto</td></tr>
<tr><td></td></tr>
</tbody></table>
<table><tbody><tr><td>Aux. administrativo</td><td>2</td></tr>
<tr><td></td></tr>
<tr><td>Encargado serv.</td><td>1</td></tr>
<tr><td></td></tr>
<tr><td>Electricista</td><td>1</td></tr>
<tr><td></td></tr>
<tr><td>Albanel</td><td>1</td></tr>
<tr><td></td></tr>
<tr><td>Opera. obras serv.</td><td>7</td></tr>
<tr><td></td></tr>
<tr><td>Cons. grupo esco.</td><td>1</td></tr>
<tr><td></td></tr>
<tr><td>Cons. pavillón</td><td>1</td></tr>
<tr><td></td></tr>
<tr><td>Arquit. tec.</td><td>1</td></tr>
<tr><td></td></tr>
<tr><td>Trab. social</td><td>1</td></tr>
<tr><td></td></tr>
<tr><td>ADL</td><td>1</td></tr>
<tr><td></td></tr></tbody></table>
<p>Resto de persoal laboral, rexerá de conformidade co convenio do sector.</p>
<p>Táboa retributiva ano 2001</p>
<table><tbody><tr><td></td></tr>
<tr><td></td></tr>
<tr><td>Laborais</td><td>Nº</td><td>Niv.</td><td>C. dest.</td><td>C. esp.</td><td>Total ano</td></tr>
<tr><td></td></tr>
</tbody></table>
<table><tbody><tr><td>Aux. admón.</td><td>2</td><td>15</td><td>48.792</td><td>54.332</td><td>2.474.976</td></tr>
<tr><td></td></tr>
<tr><td>Encar. serv.</td><td>1</td><td>13</td><td>42.100</td><td>86.777</td><td>1.546.524</td></tr>
<tr><td></td></tr>
<tr><td>Electric.</td><td>1</td><td>13</td><td>42.100</td><td>62.779</td><td>1.258.548</td></tr>
<tr><td></td></tr>
<tr><td>Albanel</td><td>1</td><td>13</td><td>42.100</td><td>62.779</td><td>1.258.548</td></tr>
<tr><td></td></tr>
<tr><td>Op. ob. serv.</td><td>7</td><td>12</td><td>38.751</td><td>51.056</td><td>7.543.788</td></tr>
<tr><td></td></tr>
<tr><td>Cons. gru. escol.</td><td>1</td><td>12</td><td>38.751</td><td>51.056</td><td>1.077.684</td></tr>
<tr><td></td></tr>
<tr><td>Cons. pav.</td><td>1</td><td>12</td><td>38.751</td><td>51.056</td><td>1.077.684</td></tr>
<tr><td></td></tr>
<tr><td>Limpadora</td><td>1</td><td>12</td><td>38.751</td><td>51.056</td><td>1.077.684</td></tr>
<tr><td></td></tr>
<tr><td>Arquit.</td><td>1</td><td></td><td>139.816</td><td></td><td>1.677.792</td></tr>
<tr><td></td></tr>
<tr><td>Trab. social</td><td>1</td><td></td><td>130.436</td><td></td><td>1.565.232</td></tr>
<tr><td></td></tr>
<tr><td>ADL</td><td>1</td><td></td><td>121.055</td><td></td><td>1.452.660</td></tr>
<tr><td></td></tr>
<tr><td>TOTAL LABORAIS</td><td></td><td></td><td></td><td></td><td>22.011.120</td></tr>
<tr><td></td></tr></tbody></table>

