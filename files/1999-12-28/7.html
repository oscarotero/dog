---
date: '1999-12-28'
id: 13D6A
page: 15
number: 249
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 16 de novembro de 1999, da Delegación Provincial de Pontevedra,
  pola que se dispón o rexistro, depósito e publicación, no Diario Oficial de
  Galicia, do convenio colectivo do sector do transporte público de viaxeiros
  por estrada.
range: Resolución
url: 'https://www.xunta.gal/dog/Publicados/1999/19991228/Anuncio13D6A_gl.html'
---
<p>Visto o expediente do convenio colectivo para o sector do transporte público de viaxeiros por estrada, con nº de código 3602145, que tivo entrada nesta delegación provincial o día 11-11-1999, subscrito en representación da parte económica polas asociacións de empresarios de transporte dos servicios regulares e discrecionales de viaxeiros, e da parte social polas centrais sindicais CC.OO. e CIG, o 3-11-1999, de conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 16 de novembro de 1999.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo de traballo para o transporte público de viaxeiros por estrada da provincia de Pontevedra</p>
<p>Artigo 1º.-Ámbito de aplicación.</p>
<p>O presente convenio afecta a tódalas empresas de transporte público por estrada nas actividades de transporte regular e discrecional de viaxeiros, que radiquen na provincia de Pontevedra e que, aínda residindo fóra desta, teñan establecemento dentro dela no que respecta ó seu persoal.</p>
<p>Artigo 2º.-Duración e vixencia.</p>
<p>O presente convenio terá unha duración de 2 anos, contados desde o 1 de abril de 1999, rematando os seus efectos o 31 de marzo de 2001. Entrará</p>
<p>en vigor ós dez días da súa sinatura, aínda que os efectos económicos dos salarios pactados para o primeiro ano de vixencia do convenio se retrotraerán ó 1 de abril de 1999.</p>
<p>Entenderase prorrogado de ano en ano, agás denuncia de calquera das partes, con tres meses de anticipación, cando menos, á data do seu remate. Esta denuncia deberá facerse por escrito, dirixida á outra parte afectada polo convenio.</p>
<p>Artigo 3º.-Ámbito persoal.</p>
<p>As presentes normas obrigan a totalidade do persoal contratado pola empresa, tanto se realizan función técnica como manual, agás unicamente aquelas persoas que cita o artigo 2 do Estatuto dos traballadores.</p>
<p>Artigo 4º.-Compensación de mellores.</p>
<p>As condicións pactadas son compensables na súa totalidade coas que xa viñeran rexendo por mellora voluntaria concedida pola empresa.</p>
<p>Artigo 5º.-Absorción.</p>
<p>As melloras que por disposición legal ou regulamentariamente poidan establecerse no futuro serán absorbibles polos aumentos acordados no presente convenio, sempre e cando superen os beneficios que se concedan no seu conxunto.</p>
<p>Artigo 6º.-Situacións persoais.</p>
<p>Respectaranse as condicións persoais que con carácter de cómputo anual excedan destas normas estrictamente ad personam.</p>
<p>Como as melloras económicas que se implantan ó abeiro deste convenio teñen o carácter de mínimas no seu conxunto, subsistirán os pactos, cláusulas e situacións de feito establecidas por costume xeral ou de lugar, implantadas pola empresa que signifiquen condicións máis beneficiosas para os traballadores.</p>
<p>Artigo 7º.-Soldos e salarios.</p>
<p>O persoal afectado por este convenio, segundo as categorías, haberá de se rexer para o primeiro ano de vixencia, 1 de abril de 1999 ó 31 de marzo de 2000, pola táboa salarial anexa.</p>
<p>Para o segundo ano de vixenica, 1 de abril do 2000 ó 31 de marzo de 2001, a devandita táboa incrementarase no IPC previsto polo Goberno para o ano 2000 máis o 0,50%, agás para o persoal administrativo, de taller e conductores, que se rexerán polo disposto a seguir.</p>
<p>Para o segundo ano de vixencia, o persoal administrativo e de taller terá dereito a un aumento dos salarios base sinalados na táboa salarial anexa, nunha porcentaxe igual ó IPC previsto polo Goberno máis o 1%.</p>
<p>Por outra banda e tamén para o segundo ano de vixencia, os conductores terán dereito a un aumento de 3.000 pesetas brutas mensuais sobre o salario base fixado na táboa salarial anexa.</p>
<p>Artigo 8º.-Gratificacións extraordinarias.</p>
<p>As gratificacións extraordinarias do ano aboaranse na contía de trinta días e serán calculadas sobre a táboa salarial que corresponda, maila antigüidade, de se-lo caso. Denominaranse 25 de xullo, Nadal e marzo, e faranse efectivas antes do 22 de xullo, 22 de decembro e 15 de marzo respectivamente.</p>
<p>A gratificación extraordinaria de marzo, con independencia do seu aboamento, devengarase entre o 1 de xaneiro e o 31 de decembro de cada ano.</p>
<p>Artigo 9º.-Vacacións.</p>
<p>O período anual de vacacións será de 30 días naturais, que se desfrutarán e 1 ou 2 períodos. No caso de fraccionamento, será de 31 días naturais. En calquera caso, garántese que os devanditos períodos comprenderán 25 días hábiles, ou 26 días hábiles no caso de fraccionamento.</p>
<p>No caso de fraccionamento, un dos períodos non será inferior a 8 días naturais. Un deles desfrutarase preferentemente nos meses de verán. As datas de desfrute acordaranse entre empresario e traballadores.</p>
<p>O traballador terá dereito a que a retribución do período vacacional que lle corresponde se lle aboe antes do seu inicio.</p>
<p>Artigo 10º.-Traballos nocturnos.</p>
<p>As horas traballadas durante o período comprendido entre as 10 da noite e as 6 da mañá terán unha retribución específica acrecentada nun 25% sobre o salario base.</p>
<p>Exclúense do cobro do expresado complemento os traballadores que, coa categoría de serenos, gardas e vixilantes, así como coa de lavacoches e mecánico de taller (no límite nos 2 últimos casos de 1 cada 10 vehículos por empresa), fosen contratados, especificamente para traballar no período nocturno.</p>
<p>Tamén se exclúen do cobro deste complemento os demais traballadores que realicen traballos nocturnos cos que se pactaran condicións salariais máis favorables e/ou reducción de xornada laboral, na proporción antes dita.</p>
<p>Artigo 11º.-Conductores-perceptores.</p>
<p>O conductor-perceptor, cando desempeña ó tempo as funcións de conductor e cobrador, percibirá, ademais da remuneración correspondente á súa categoría, un complemento salarial polo posto de traballo igual ó 20% do seu salario base, por cada día no que se realicen ámbalas dúas funcións.</p>
<p>Artigo 12º.-Axudas de custo.</p>
<p>O persoal que saia da súa residencia por causas do servicio, terá dereito ó cobro dunha indemnización polos gastos que se lle orixinen, que recibirá o nome de axuda de custo.</p>
<p>No caso de non se trasladar en vehículo da empresa, terá dereito a que se lle aboe o importe do billete en segunda clase, con dereito a liteira, se a viaxe fose nocturna.</p>
<p>O importe das axudas de custo para o primeiro ano da vixencia do convenio será o que a continuación se reflicte:</p>
<p>1. Galicia: 4.548 pesetas axuda de custo completa, repartidas en 1.240 pesetas o xantar, 1.240 pesetas a cea e 2.068 pesetas a pernoita.</p>
<p>2. Territorio nacional e Portugal: 5.460 pesetas axuda de custo completa, repartidas en 1.489 pesetas o xantar, 1.489 pesetas a cea e 2.482 pesetas a pernoita.</p>
<p>3. Restantes países europeos: 10.008 pesetas axudas de custo completa, repartidas en 2.729 pesetas o xantar, 2.729 pesetas a cea e 4.550 pesetas a pernoita.</p>
<p>A empresa terá a facultade de asumi-lo pagamento do aloxamento e comida do traballador en substitución das axudas de custo.</p>
<p>Nos casos de destacamento, as axudas de custo establecidas no presente artigo sufrirán unha reducción do 33%, sen prexuízo da facultade que o precedente parágrafo lle recoñece á empresa.</p>
<p>Devengarán axudas de custo enteiras os que saian da súa residencia antes das 12 horas e regresen despois das 0 horas.</p>
<p>Percibirase a parte da axuda de custo correspondente á comida do mediodía, sempre que o traballador saia da súa residencia antes das 12 horas e regrese despois das 14 horas.</p>
<p>Cobraranse axudas de custo para a cea, cando a saída se faga antes das 20 horas e a chegada despois das 22 horas.</p>
<p>A pernoita correspóndelles ós que cheguen á residencia despois das 0 horas.</p>
<p>En viaxes superiores a 3 días de duración, o traballador terá dereito a unha axuda de custo adicional de 370 pesetas, que devengará a partir do 4º día.</p>
<p>Para o segundo ano de vixencia, as cantidades anteriores acrecentaranse no IPC previsto polo Goberno para o ano 2000 máis o 0,50%.</p>
<p>Artigo 13º.-Complemento de distancia.</p>
<p>Co fin de compensa-los gastos que se lles producen ós traballadores para se incorporaren ós seus postos de traballo habituais, dadas as características desta actividade, as empresas aboarán a cantidade de 95 ptas. por día efectivo de traballo.</p>
<p>Este complemento terá natureza extrasalarial e non cotizable á Seguridade Social, de acordo co establecido na lexislación vixente.</p>
<p>A cantidade anteriormente dita acrecentarase, para o segundo ano do convenio, no IPC previsto polo Goberno para o ano 2000 máis o 0,50%.</p>
<p>Artigo 14º.-Xornada de traballo.</p>
<p>A xornada semanal ordinaria de traballo será de 40 horas efectivas para todo o persoal, de acordo co Estatuto dos traballadores. A xornada anual ordi</p>
<p>naria será de 1.826 horas e 27 minutos de traballo efectivo. Cando a súa distribución a nivel de empresa supoña a superación das 40 horas semanais, o control e cómputo da xornada verificarase trimestralmente en termos de media. Cando por razóns obxectivas sexa necesario, as partes negociarán outros sistemas de cómputo e control, respectándose en todo caso o tempo máximo de xornada ordinaria anual anteriormente dita.</p>
<p>Para efectos de xornada, será de aplicación o disposto no Real decreto 1561/1996 e demais disposicións específicas para o sector de transportes.</p>
<p>Sen prexuízo da aplicación das normas nesta materia para o transporte por estrada, os conductores de vehículos de transporte regular de uso xeral e especial terán dereito, como norma xeral, a un descanso entre xornadas de 12 horas.</p>
<p>Excepcionalmente, o dito descanso poderá ser de 10 horas durante un máximo de 3 días á semana, compensándose as diferencias de menor número de horas de descanso na semana seguinte, engadíndoas ó descanso semanal correspondente.</p>
<p>Por outra banda, o traballador terá dereito como mínimo a unha hora para realiza-la comida do mediodía, no período comprendido entre as 12.30 e as 16.30 horas.</p>
<p>No caso de que por necesidade do servicio non fora posible realiza-lo xantar nese período, o traballador terá dereito a unha axuda de custo adicional de 340 pesetas.</p>
<p>A contía antes dita incrementarase para o segundo ano de vixencia do convenio, no IPC previsto polo Goberno para o ano 2000 máis o 0,50%.</p>
<p>Artigo 15º.-Traballos en domingos e festivos.</p>
<p>Os domingos e festivos, se por excepcional necesidade da empresa, o traballador non puidese desfrutar do seu descanso neses días, farao dentro da semana seguinte, sinalándose o día con anterioridade ou cobrarao co aumento do 75%.</p>
<p>Artigo 16º.-Horas extraordinarias estructurais.</p>
<p>Para os efectos do previsto no Real decreto 92/1983, e a Orde do 1 de marzo de 1983 do Ministerio de Traballo e Seguridade Social, sobre cotización adicional de horas extraordinarias estructurais, consideraranse como tales as que se realicen con ocasión de accidentes ou para solucionar necesidades urxentes e apremantes que veñan esixidas de inmediato polo servicio, as que obedecen a períodos punta de producción, ausencias imprevistas, trocos de quenda e outras circunstancias de carácter estructural derivadas da propia natureza da actividade de transportes.</p>
<p>Artigo 17º.-Caderno de control.</p>
<p>Todo o persoal, traballe ou non horas extraordinarias, será provisto dun caderno individual ou de ficha de control, no cal se irán anotando aquelas, así como as sucesivas liquidacións que se fagan.</p>
<p>Artigo 18º.-Licencias e permisos.</p>
<p>O traballador, logo de aviso e xustificación, poderá ausentarse do traballo, con dereito a remuneración, por algún dos motivos e polo tempo seguinte:</p>
<p>a) 15 días naturais no caso de matrimonio.</p>
<p>b) 3 días nos casos de nacemento de fillo, enfermidade grave ou morte de fillos ou cónxuxe. O traballador terá dereito a 1 día máis de licencia se con tal motivo tivera a necesidade de desprazarse a unha distancia mínima de 80 quilómetros, ida e volta, contados desde o núcleo do concello onde o traballador teña o seu domicilio.</p>
<p>No caso de falecemento de cónxuxe e fillos, o traballador terá dereito a un día máis.</p>
<p>c) 2 días nos casos de enfermidade grave ou morte dos demais parentes ata o segundo grao de consanguinidade ou afinidade.</p>
<p>d) 1 día por traslado do domicilio habitual.</p>
<p>e) Polo tempo indispensable, para o cumprimento dun deber inescusable de carácter público e persoal. Cando conste nunha norma legal ou convencional un período determinado, aplicarase o que esta dispón en canto á duración da ausencia e á súa compensación económica.</p>
<p>Cando o cumprimento do deber antes dito supoña a imposibilidade da prestación do traballo debido en máis do 20% das horas laborables nun período de tres meses, poderá a empresa pasa-lo traballador afectado á situación de excedencia regulada no número 1º do artigo 46 do Estatuto dos traballadores.</p>
<p>No suposto de que o traballador por cumprimento do deber ou desempeño do cargo perciba unha indemnización, descontarase o importe desta do salario a que tivera dereito na empresa.</p>
<p>f) Para realizar funcións sindicais ou de representación do persoal nos termos establecidos legal ou convencionalmente.</p>
<p>Artigo 19º.-Cesamentos.</p>
<p>Todo empregado terá dereito a rescindi-lo seu contrato de traballo, sen estar obrigado a alega-las causas da súa determinación.</p>
<p>Para iso, o persoal comunicará á dirección da empresa a data do seu cesamento, cunha anticipación mínima de 15 días, agás para o persoal non cualificado, para o cal o aviso será de 8 días.</p>
<p>Cando un traballador pretenda a rescisión do seu contrato, deberá seguir prestando os seus servicios mentres non transcorran os prazos sinalados no presente artigo.</p>
<p>O abandono do posto de traballo sen que transcorresen os prazos sinalados, será penalizado cunha sanción económica equivalente ó salario base dos días que falten desde o abandono do servicio ata a data na que, cumprido o trámite do aviso, lle correspondería o cesamento.</p>
<p>Artigo 20º.-Excedencias.</p>
<p>A excedencia poderá ser voluntaria ou forzosa. A forzosa, que dará dereito á conservación do posto de traballo e ó cómputo da antigüidade da súa vixencia, concederase pola designación ou elección para o cargo público que imposibilite a asistencia ó traballo. O reingreso deberá solicitarse dentro do mes seguinte ó cesamento no cargo público.</p>
<p>Así mesmo, poderán solicita-lo seu paso á situación de excedencia na empresa, os traballadores que exerzan funcións sindicais de ámbito provincial ou superior, mentres dure o exercicio do seu cargo representativo.</p>
<p>O traballador excedente conserva só o seu dereito preferente ó reingreso nas vacantes de igual ou semellante categoría á súa que houbera ou se produciran na empresa.</p>
<p>Artigo 21º.-Uniformes.</p>
<p>A empresa e o traballador cumprirán canto se refire á uniformidade, conforme o que se determine na vixente ordenanza laboral para as empresas de transportes por estrada.</p>
<p>Artigo 22º.-Roupa de traballo.</p>
<p>As empresas que dispoñan de taller facilitaranlle ó seu persoal calzado adecuado, tendo en conta para iso o traballo específico que o dito persoal desenvolva no taller.</p>
<p>Artigo 23º.-Seguro de accidente laboral.</p>
<p>A empresa contratará, totalmente pola súa conta, un seguro colectivo en favor dos seus traballadores, de 2.600.000 pesetas por cada un, de xeito que en caso de falecemento por accidente laboral ó servicio da empresa, a devandita cantidade sexa cobrada polo cónxuxe supérstite ou, no seu defecto, polos seus herdeiros legais.</p>
<p>Este seguro non constitúe unha substitución das obrigas da empresa en materia de Seguridade Social, senón un complemento desta.</p>
<p>A partir do 1 de agosto do ano 2000, o capital asegurado será de 2.800.000 ptas.</p>
<p>Artigo 24º.-Accidente de traballo e enfermidade.</p>
<p>Durante as situacións de incapacidade transitoria derivadas de accidente de traballo, as empresas completarán ata o importe íntegro do salario do convenio e por un máximo de 3 meses, contados desde a data da baixa, a prestación económica aboada pola Seguridade Social.</p>
<p>Se ocorrido o accidente de traballo se hospitalizase o traballador, as empresas deberán completar, durante a hospitalización e por un máximo de 6 meses, incluído o período de 3 meses dito no parágrafo anterior, a prestación económica da Seguridade Social ata o importe íntegro do salario do convenio.</p>
<p>Por outra banda, nas situacións de incapacidade transitoria derivadas de enfermidade común que motive hospitalización, as empresas completarán</p>
<p>durante a hospitalización e ata un máximo de 6 meses, a prestación económica da Seguridade Social ata o importe íntegro do salario do convenio.</p>
<p>Artigo 25º.-Retirada do carné de conducir.</p>
<p>No caso de que por resolución administrativa se produza a retirada do carné de conducir a un conductor por un período non superior a 6 meses, durante a vixencia do convenio e conducindo un vehículo da empresa para a que preste os seus servicios, esta comprométese a facilitarlle ó productor afectado o posto de traballo máis axeitado, de acordo coa súa categoría profesional.</p>
<p>Se a retirada do carné de conducir é por resolución xudicial firme, o período non será superior a 90 días.</p>
<p>Artigo 26º.-Pagamento de multas.</p>
<p>As multas por infraccións de tráfico imputables á culpa ou imprudencia do traballador serán aboadas por este. No caso de que a infracción non se deba á culpa ou imprudencia do traballador, as multas serán aboadas pola empresa.</p>
<p>Artigo 27º.-Obtención do carné escolar.</p>
<p>Cando un conductor, non contratado para realizar transporte escolar, sexa requirido pola empresa para obter, por primeira vez, a autorización administrativa correspondente para conducir vehículos dedicados a este tipo de transporte, a empresa estará obrigada a aboa-las taxas e demais gastos necesarios para a súa obtención perante os organismos competentes da Administración.</p>
<p>Artigo 28º.-Quebrantamento de moeda.</p>
<p>En concepto de quebrantamento de moeda, os conductores que realicen ó mesmo tempo labores de cobrador, polo menos 2 horas no día, percibirán a cantidade de 116 pesetas por cada día no que leven a cabo os ditos labores. Para o segundo ano de vixencia, a contía anterior incrementarase no IPC previsto polo Goberno para o ano 2000 máis o 0,50%.</p>
<p>Para calcula-lo mínimo de 2 horas antes dito, realizando servicios como cobrador, estas computaranse tendo en conta os horarios e tempos correspondentes ás expedicións autorizadas pola Xefatura Provincial de Transportes.</p>
<p>Artigo 29º.-Período de probas.</p>
<p>Poderá concertarse por escrito un período de probas que non poderá exceder de 4 meses para os mandos e encargados, e de 2 meses para os demais traballadores, cos efectos establecidos no Estatuto dos traballadores.</p>
<p>Artigo 30º.-Licencias sen soldo.</p>
<p>Os traballadores terán dereito a unha licencia de 1 día sen soldo, por necesidade debidamente xustificada de acompañar fillos menores de idade á consulta médica, ó non existir cónxuxe do traballador ou, no caso de separación ou divorcio, se o traballador tivera a custodia do fillo menor, ou cadre cos días de visita.</p>
<p>Artigo 31º.-Desprazamentos temporais.</p>
<p>Cando por razóns de servicio a empresa desprazase temporalmente os seus traballadores, por tempo superior a 3 meses, que esixa residencia en poboación distinta do seu domicilio habitual, os traballadores terán dereito a acumula-los medios días do descanso semanal non disfrutados, ata un total de seis días y medio, sendo por conta do empresario os gastos do desprazamento do traballador ata o seu domicilio para desfrutar do dito descanso.</p>
<p>No caso de o traballador retomar o seu domicilio antes de chegar a acumula-los seis días e medio de descanso, segundo o disposto no parágrafo anterior, terá dereito a desfruta-lo tempo acumulado de descansos a partir do 1º día do retorno.</p>
<p>Artigo 32º.-Xubilación forzosa.</p>
<p>Establécese a xubilación forzosa ós 65 anos de idade dos traballadores que cumpran cos requisitos esixidos para isto pola Seguridade Social.</p>
<p>Artigo 33º.-Xubilación anticipada.</p>
<p>As empresas e traballadores poderán pactar, logo da existencia de común acordo por ámbalas dúas partes, xubilacións anticipadas ós 64 anos, de conformidade co disposto no R.D. 1194/1985, do 17 de xullo, debendo as empresas substituílos simultaneamente ó seu cesamento por xubilación por outros traballadores nas condicións previstas no devandito real decreto.</p>
<p>Artigo 34º.-Xubilados e pensionistas.</p>
<p>Os xubilados, pensionistas de longa enfermidade, viúvas e orfos de menos de 18 anos dos traballadores falecidos en activo, das empresas de liñas regulares, terán dereito a viaxar nas liñas das súas respectivas empresas, como se o traballador estivese en activo.</p>
<p>Artigo 35º.-Comisión paritaria.</p>
<p>Para a interpretación e cumprimento das cláusulas deste convenio, e en xeral, para entender en cantas cuestións se deriven da súa aplicación, establécese unha comisión paritaria, integrada por un número igual de representantes económicos e das centrais sindicais asinantes do convenio, a razón dun membro por cada central sindical. A devandita comisión elixirá o presidente desta, que non poderá ser membro do devandito órgano.</p>
<p>Artigo 36º.-Indivisibilidade.</p>
<p>As condicións pactadas neste convenio forman un todo orgánico e indivisible e, para efectos da súa aplicación práctica, serán consideradas na súa totalidade.</p>
<p>Artigo 37º.-Categoría de azafata.</p>
<p>Nas táboas salariais anexas aparece como nova categoría profesional a de azafata.</p>
<p>Entenderase por tal aquela traballadora encargada de prestarlles asistencia ós viaxeiros naqueles servicios que así o requiran, por imposición legal ou por decisión da empresa, tanto por razóns de seguridade como de atención ó cliente.</p>
<p>Artigo 38º.-Complemento de circulación.</p>
<p>Co nome de complemento de circulación, créase un complemento de posto de traballo para as azafatas que desempeñen os labores ós que se refire o artigo anterior, por un importe de 211 ptas. por cada día no que efectivamente realicen tal cometido.</p>
<p>A devandita cantidade incrementarase no segundo ano de vixencia do convenio no IPC previsto polo Goberno para o ano 2000 máis o 0,50%.</p>
<p>Artigo 39º.-Lexislación subsidiaria.</p>
<p>En todo o non expresamente previsto neste convenio, observarase o disposto na lexislación vixente, así como na ordenanza laboral de transportes por estrada, aínda que esta sexa derrogada polo Goberno e ata a súa substitución por convenio colectivo.</p>
<p>Disposicións adicionais</p>
<p>Primeira.-As diferencias salariais debidas polas empresas como consecuencia da entrada en vigor deste convenio con posterioridade ós seus efectos económicos do 1 de abril, serán aboadas no prazo máximo de 60 días contado desde a súa entrada en vigor.</p>
<p>Segunda.-As partes asinantes do presente convenio son as seguintes:</p>
<p>En representación dos traballadores, as centrais sindicais CC.OO. e CIG.</p>
<p>En representación dos empresarios, as asociacións de empresarios de transportes regulares e discrecionais de viaxeiros.</p>
<p>Terceira.-As partes comprométense a constituí-la mesa negociadora do próximo convenio durante a primeira quincena do mes de febreiro do ano 2001.</p>
<p>Vigo, 22 de outubro de 1999.</p>
<p>ANEXO</p>
<p>Convenio colectivo de transporte público de</p>
<p>viaxeiros por estrada da provincia de Pontevedra</p>
<p>Táboa de salarios</p>
<p>(Vixencia 1-4-1999 ó 31-3-2000)</p>
<table><tbody><tr><td></td></tr>
<tr><td></td></tr>
<tr><td>Pesetas</td></tr>
<tr><td></td></tr>
</tbody></table>
<table><tbody><tr><td>Grupo I. Persoal superior e técnicos</td></tr>
<tr><td>Subgrupo A)</td></tr>
<tr><td>I. Xefe de servicio</td><td>148.575 mes</td></tr>
<tr><td>II. Inspector principal</td><td>130.002 mes</td></tr>
<tr><td>Subgrupo B)</td></tr>
<tr><td>I. Enxeñeiros e licenciados</td><td>136.386 mes</td></tr>
<tr><td>II. Enxeñeiros técnicos e Aux. titulados</td><td>104.467 mes</td></tr>
<tr><td>III. Axudantes técnicos sanitarios</td><td>95.186 mes</td></tr>
<tr><td>Grupo II. Persoal administrativo</td></tr>
<tr><td>I. Xefe de sección</td><td>113.088 mes</td></tr>
<tr><td>II. Xefe de negociado</td><td>105.011 mes</td></tr>
<tr><td>III. Oficial de primeira</td><td>97.834 mes</td></tr>
<tr><td>IV. Oficial de segunda</td><td>89.675 mes</td></tr>
<tr><td>V. Auxiliar administrativo</td><td>85.059 mes</td></tr>
</tbody></table>
<table><tbody><tr><td></td></tr>
<tr><td></td></tr>
<tr><td>Pesetas</td></tr>
<tr><td></td></tr>
</tbody></table>
<table><tbody><tr><td>Grupo III. Persoal de movemento</td></tr>
<tr><td>Subgrupo A) Estacións ou administracións:
Sección 1ª. Persoal de estacións:</td></tr>
<tr><td>Clase 1ª</td></tr>
<tr><td>I. Xefe de estación de primeira</td><td>112.209 mes</td></tr>
<tr><td>II. Xefe de estación de segunda</td><td>107.045 mes</td></tr>
<tr><td>Clase 2ª</td></tr>
<tr><td>I. Xefe de administración de primeira</td><td>112.209 mes</td></tr>
<tr><td>II. Xefe de administración de segunda</td><td>107.045 mes</td></tr>
<tr><td>Clase 3ª</td></tr>
<tr><td>I. Xefe de administración en ruta</td><td>101.888 mes</td></tr>
<tr><td>II. Vendedores/as de billetes</td><td>87.272 mes</td></tr>
<tr><td>III. Factor</td><td>87.272 mes</td></tr>
<tr><td>IV. Encargado de consigna</td><td>87.272 mes</td></tr>
<tr><td>V. Repartidor de mercadorías</td><td>2.897 día</td></tr>
<tr><td>VI. Mozo</td><td>2.897 día</td></tr>
<tr><td>Subgrupo C) Transporte de viaxeiros en autobuses, microbuses e trolebuses interurbáns.
Subgrupo D) Transporte de viaxeiros en autobuses urbáns:</td></tr>
<tr><td>I. Xefe de tráfico de primeira</td><td>112.209 mes</td></tr>
<tr><td>II. Xefe de tráfico de segunda</td><td>107.045 mes</td></tr>
<tr><td>III. Xefe de tráfico de terceira</td><td>101.888 mes</td></tr>
<tr><td>IV. Inspector</td><td>3.225 día</td></tr>
<tr><td>V. Conductor</td><td>3.190 día</td></tr>
<tr><td>VI. Conductor-perceptor</td><td>3.190 día</td></tr>
<tr><td>VII. Cobrador</td><td>2.733 día</td></tr>
<tr><td>VIII. Azafata</td><td>87.959 mes</td></tr>
<tr><td>Grupo IV. Persoal de taller</td></tr>
<tr><td>I. Xefe de taller</td><td>122.376 mes</td></tr>
<tr><td>II. Encargado ou contramestre</td><td>104.805 mes</td></tr>
<tr><td>III. Encargado xeral</td><td>102.384 mes</td></tr>
<tr><td>IV. Encargado de almacén</td><td>98.437 mes</td></tr>
<tr><td>V. Xefe de equipo</td><td>3.501 día</td></tr>
<tr><td>VI. Oficial de primeira</td><td>3.364 día</td></tr>
<tr><td>VII. Oficial de segunda</td><td>3.218 día</td></tr>
<tr><td>VIII. Oficial de terceira</td><td>3.093 día</td></tr>
<tr><td>IX. Mozo de taller</td><td>2.762 día</td></tr>
<tr><td>X. Traballadores en formación</td><td>Salario mínimo
segundo idade</td></tr>
<tr><td>Grupo V. Persoal subalterno</td></tr>
<tr><td>I. Cobrador de facturas</td><td>81.484 mes</td></tr>
<tr><td>II. Telefonista</td><td>81.484 mes</td></tr>
<tr><td>III. Porteiro</td><td>81.484 mes</td></tr>
<tr><td>IV. Vixilante</td><td>81.484 mes</td></tr>
<tr><td>V. Limpadora (por horas)</td><td>323 hora</td></tr>
<tr><td>VI. Botóns de 16 e 17 anos</td><td>Salario mínimo
segundo idade</td></tr>
</tbody></table>

