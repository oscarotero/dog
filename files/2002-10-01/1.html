---
date: '2002-10-01'
id: 1317A
page: 14
number: 189
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 279/2002, do 18 de xullo, polo que se regulan os órganos de dirección,
  asesoramento, calidade e participación, do Complexo Hospitalario Universitario
  Juan Canalejo-Marítimo Oza da Coruña.
range: Decreto
url: 'https://www.xunta.gal/dog/Publicados/2002/20021001/Anuncio1317A_gl.html'
---
<p>O Decreto 97/2001, do 22 marzo, polo que se establece a regulación básica dos órganos de dirección, asesoramento, calidade e participación das institucións hospitalarias do Servicio Galego de Saúde, dispón no artigo 1.2º que a estructura dos complexos hospitalarios e dos hospitais da rede pública do Servicio Galego de Saúde establecerase, en función do grao de desenvolvemento e nivel de complexidade de cada un deles, por decreto. Así mesmo, na súa disposición transitoria outorga un período dun ano para a adaptación da composición e denominación das comisións hospitalarias ó previsto no citado decreto.</p>
<p>O Complexo Hospitalario Universitario Juan Canalejo da Coruña, coa finalidade de adecuarse ó Decreto 97/2001, do 22 de marzo, tanto no relativo ó contido da citada disposición transitoria, como polo seu importante desenvolvemento en infraestructura física, de persoal e organizativo, precisa dunha norma específica que regule o seu funcionamento á vista dos seguintes feitos:</p>
<p>-A actividade asistencial do Complexo Hospitalario Universitario Juan Canalejo desenvólvese en catro centros hospitalarios e tres centros de especialidades, ademais doutros centros de apoio.</p>
<p>-Tanto a dispersión xeográfica dos centros asistenciais que compoñen o Complexo Hospitalario Universitario, como as especiais características asistenciais dalgún deles, fan necesario un deseño organizativo de acordo con esta realidade.</p>
<p>-As especiais características do Hospital Abente y Lago, que recentemente entrou en funcionamento, integrado no Complexo Hospitalario Universitario para tódolos efectos, e que desde o punto de vista asistencial realiza unha importante actividade ambulatoria e de curta estadía, fan preciso establecer fórmulas organizativas que favorezan o desenvolvemento destas funcións.</p>
<p>-A implantación e organización de áreas de xestión clínica supuxo a creación de unidades organizativas en si mesmas, que teñen como finalidade orienta-la prestación dos servicios cara ó cidadán, a través dunha organización por proceso e dunha implicación dos profesionais na xestión. No deseño organizativo actual están previstas varias áreas de xestión clínica neste complexo hospitalario universitario que se irán implantando progresivamente, e estarán reguladas por unha normativa de funcionamento propia.</p>
<p>-Se se pretende dar resposta ás necesidades dos cidadáns, implica-los profesionais na xestión, e mellora-la eficiencia do sistema sanitario, cómpre facer un esforzo para impulsa-los sistemas de información e comunicación. Neste sentido, o Complexo Hospitalario Universitario Juan Canalejo ten ante si un reto moi importante no que se refire ó impulso dun sistema de información potente, áxil e eficaz, que permita descentraliza-la xestión, pero monitorizando a calidade do proceso asistencial e os seus custos.</p>
<p>-A importancia da calidade dentro da organización dos centros hospitalarios. Dadas as características técnicas do Complexo Hospitalario Universitario, é preciso impulsa-la área de calidade, facilitando tódolos instrumentos necesarios para levar a cabo a acreditación das áreas de xestión, así como un desenvolvemento estratéxico dos programas de calidade.</p>
<p>-Así mesmo, hai que buscar canles de participación cidadá para que estes, a través dos seus representantes, poidan coñecer e informar sobre aqueles aspectos máis relevantes do funcionamento dos centros.</p>
<p>Baseándose no anteriormente exposto, faise necesario regular unha norma específica para o Complexo Hospitalario Universitario Juan Canalejo, segundo se establece no Decreto 97/2001, do 22 de marzo, con especial énfase no desenvolvemento das áreas de xestión clínica, órganos de calidade e establecemento de órganos de participación dos traballadores e dos usuarios.</p>
<p>Na súa virtude, e de conformidade co establecido no artigo 34.6º e 38 da Lei 1/1983, do 22 de febreiro, reguladora da Xunta e do seu presidente, por proposta do conselleiro de Sanidade e logo de deliberación do Consello da Xunta de Galicia, na súa reunión do día dezaoito de xullo de dos mil dous,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Ámbito de aplicación.</p>
<p>O presente decreto será de aplicación en tódolos centros asistenciais que compoñen o Complexo Hospitalario Universitario Juan Canalejo da Coruña, e a tódolos que se poidan crear dependentes del.</p>
<p>Artigo 2º.-Funcións do Complexo Hospitalario Universitario.</p>
<p>O Complexo Hospitalario Universitario Juan Canalejo desenvolve funcións de promoción da saúde, prevención da enfermidade, diagnóstico, tratamento, rehabilitación, docencia e investigación, en coordinación coa atención primaria.</p>
<p>Artigo 3º.-Coordinación coa atención primaria.</p>
<p>O Complexo Hospitalario Universitario debe coordina-las súas actuacións coa atención primaria, establecendo para iso as canles de comunicación opor</p>
<p>tunas coa finalidade de protocolizar, nos casos que competa a derivación de pacientes, o seu proceso de atención, así como o nivel de coidados que se van proporcionar en cada caso por cada un dos niveis asistenciais.</p>
<p>Artigo 4º.-Formas de acceso ó hospital.</p>
<p>O acceso ó Complexo Hospitalario Universitario poderá realizarse a través das consultas externas, prestación de probas diagnósticas, tratamentos ambulatorios ou urxencias. O acceso a consultas externas e a probas diagnósticas, farase mediante derivación realizada polos facultativos de atención primaria, de acordo cos protocolos establecidos por ámbolos dous niveis. No caso de urxencias, o acceso será a través dos facultativos de atención primaria e especializada, e directo no caso de urxencia vital ou emerxencia e cando non exista un servicio de atención continuada en atención primaria responsable da primeira asistencia e derivación.</p>
<p>Artigo 5º.-Estructura organizativa.</p>
<p>1. Órganos unipersoais de dirección. Para a dirección e coordinación das funcións propias do Complexo Hospitalario Universitario, establécense os seguintes órganos unipersoais de dirección:</p>
<p>a) Xerencia.</p>
<p>b) Dirección de Organización e Xestión Clínica.</p>
<p>c) Dirección Médica.</p>
<p>d) Dirección de Enfermería.</p>
<p>e) Dirección Asistencial do Hospital Abente y Lago.</p>
<p>f) Dirección de Recursos Humanos e Relacións Laborais.</p>
<p>g) Dirección de Xestión Económica e Servicios Xerais.</p>
<p>h) Subdirección de Sistemas de Información.</p>
<p>Con dependencia das direccións, poderán existir subdireccións operativas.</p>
<p>Como responsable máximo do Complexo Hospitalario Universitario Juan Canalejo da Coruña, existirá un director xerente. Dependendo xerarquicamente do director xerente ordenarase o resto do equipo directivo.</p>
<p>Integran o equipo directivo do Complexo Hospitalario Universitario o director xerente, os restantes directores e os subdirectores.</p>
<p>2. Órgano colexiado da dirección. Como órgano colexiado da dirección establécese a Comisión de Dirección, constituída polos directores existentes e presidida polo director xerente do Complexo Hospitalario Universitario, configurándose como órgano de xestión. Desta Comisión de Dirección dependerá directamente a Subcomisión de Compras e Subministracións.</p>
<p>3. Órganos consultivos e de asesoramento. Como órganos consultivos e de asesoramento establécense a Comisión Asistencial, a Comisión de Calidade e os Comités Técnico-Sanitarios.</p>
<p>4. Órganos colexiados de participación. Como órganos colexiados de participación establécense o Comité de Seguridade e Saúde Laboral e a Comisión de Participación Cidadá dos Usuarios.</p>
<p>Artigo 6º.-Provisión de postos do equipo directivo.</p>
<p>Os postos de carácter directivo do Complexo Hospitalario Universitario Juan Canalejo proveranse polo sistema de libre designación, mediante convocatoria pública no Diario Oficial de Galicia, na que poderán participa-las persoas que se encontren vinculadas a calquera Administración pública por unha relación funcionarial ou estatutaria, sempre que reúnan os requisitos esixibles en cada caso, ou conforme o réxime laboral especial de alta dirección, regulado no Real decreto 1382/1985, do 1 de agosto, e de conformidade co previsto na disposición adicional décima da Lei 30/1999, do 5 de outubro, de selección e provisión de prazas de persoal estatutario dos servicios de saúde.</p>
<p>Capítulo II</p>
<p>Órganos unipersoais de dirección</p>
<p>Artigo 7º.-A Xerencia.</p>
<p>1. Á fronte da Xerencia, como máximo responsable da asistencia especializada da área do Complexo Hospitalario Universitario, estará o director xerente, que será nomeado polo conselleiro de Sanidade.</p>
<p>2. En caso de ausencia, vacante ou enfermidade, o director xerente será substituído polo director de Organización e Xestión Clínica.</p>
<p>3. Correspóndelle ó director xerente o exercicio das seguintes funcións:</p>
<p>a) Te-la representación do Complexo Hospitalario Universitario Juan Canalejo e a superior autoridade e responsabilidade dentro del.</p>
<p>b) Executa-las directrices sinaladas pola Consellería de Sanidade e polo Servicio Galego de Saúde.</p>
<p>c) Ordena-los recursos humanos, físicos e financeiros do Complexo Hospitalario Universitario, mediante a programación, dirección, control e avaliación do seu funcionamento no conxunto das áreas de xestión clínica, servicios e centros que o compoñen, e con respecto ós servicios que presta.</p>
<p>d) Elabora-la proposta de obxectivos e plans de actividades estratéxicas do Complexo Hospitalario Universitario, de acordo coas liñas establecidas polo Servicio Galego de Saúde.</p>
<p>e) Programar, dirixir e controla-la execución da actividade do Complexo Hospitalario Universitario, a través dos seus medios materiais e persoais e coordina-las súas unidades.</p>
<p>f) Elabora-la proposta de anteproxecto de orzamento do Complexo Hospitalario Universitario.</p>
<p>g) Elabora-la proposta de plans anuais de actividade asistencial, económica, investigadora e docente do Complexo Hospitalario Universitario.</p>
<p>h) Presentar periodicamente un informe de xestión, así como elabora-la memoria anual de actividades.</p>
<p>i) Adopta-las medidas necesarias para facer efectiva a continuidade do funcionamento do Complexo Hospitalario Universitario, especialmente no caso de emerxencias internas ou externas.</p>
<p>j) Presidi-la comisión de dirección, formulando para a súa discusión e aprobación os asuntos previstos na proposta do desenvolvemento do proceso de xestión e calquera outro tema que se considere de interese.</p>
<p>k) Elabora-la proposta dos incentivos do persoal directivo do Complexo Hospitalario Universitario, segundo os criterios establecidos polo Servicio Galego de Saúde.</p>
<p>l) Efectua-la proposta de nomeamento e cesamento dos postos directivos do Complexo Hospitalario Universitario.</p>
<p>m) Promover, impulsar e desenvolve-las áreas de xestión clínica no Complexo Hospitalario Universitario.</p>
<p>n) Impulsar-lo Plan de Comunicación do Complexo Hospitalario Universitario.</p>
<p>o) Exercer calquera outra función que lle sexa delegada polos órganos competentes.</p>
<p>O director xerente poderá asumir directamente calquera das funcións asignadas neste decreto ás restantes direccións.</p>
<p>Artigo 8º.-A Dirección de Organización e Xestión Clínica.</p>
<p>1. Á fronte da Dirección de Organización e Xestión Clínica estará o director de Organización e Xestión Clínica, que será nomeado polo conselleiro de Sanidade, por proposta do director xerente.</p>
<p>2. No suposto de ausencia, vacante ou enfermidade, o director de Organización e Xestión Clínica será substituído polo subdirector dependente de máis antigüidade no cargo, ou de se-lo caso, polo designado expresamente polo director xerente.</p>
<p>3. O director de Organización e Xestión Clínica exercerá as seguintes funcións:</p>
<p>a) Promove-lo desenvolvemento e implantación das áreas de xestión clínica no Complexo Hospitalario Universitario.</p>
<p>b) Propoñer á Xerencia a carteira de servicios de cada área de xestión.</p>
<p>c) Dirixir, supervisar, coordinar e avalia-lo funcionamento das áreas de xestión clínica do Complexo Hospitalario Universitario, propoñendo ó director xerente, de se-lo caso, as medidas necesarias para o mellor funcionamento das devanditas áreas.</p>
<p>d) Colaborar no desenvolvemento de Programas de Calidade, tanto nas áreas de xestión clínica como para o conxunto do Complexo Hospitalario Universitario.</p>
<p>e) Dirixi-lo desenvolvemento dun deseño estratéxico das áreas de xestión de acordo co Plan Estratéxico do Complexo Hospitalario Universitario.</p>
<p>f) Impulsa-la coordinación das distintas áreas de xestión clínica conformadas, así como co resto do Complexo Hospitalario Universitario.</p>
<p>g) Impulsa-la coordinación con Atención Primaria da área.</p>
<p>h) Todas aquelas que lle sexan encomendadas polo director xerente.</p>
<p>4. Dependendo directamente da Dirección de Organización e Xestión Clínica estará a Subdirección de Calidade Asistencial e Atención ó Paciente. Á súa fronte está o subdirector de Calidade Asistencial e Atención ó Paciente, nomeado polo conselleiro de Sanidade por proposta do director xerente.</p>
<p>Artigo 9º.-A Dirección Médica.</p>
<p>1. Á fronte da Dirección Médica estará o director médico, nomeado polo conselleiro de Sanidade por proposta do director xerente.</p>
<p>2. No suposto de ausencia, vacante ou enfermidade, o director médico será substituído polo subdirector dependente de máis antigüidade no cargo, ou de se-lo caso, polo designado expresamente polo director xerente.</p>
<p>3. O director médico exercerá as seguintes funcións:</p>
<p>a) Dirixir, coordinar e avalia-las actividades asistenciais dos diferentes servicios asistenciais do hospital.</p>
<p>b) Executa-lo programa de control de calidade, en coordinación coa Subdirección de Calidade Asistencial e Atención ó Paciente.</p>
<p>c) Promover un sistema de información para os servicios médicos do Hospital que facilite o seguimento dos obxectivos pactados.</p>
<p>d) Colaborar coa Dirección de Organización e Xestión Clínica, na posta en marcha das áreas de xestión clínica.</p>
<p>e) Impulsa-lo programa e avaliación de investigación do Complexo Hospitalario Universitario, potenciando as liñas prioritarias.</p>
<p>f) Impulsa-lo desenvolvemento da docencia pre e posgrao de medicina, así como a definición e avaliación dos plans docentes.</p>
<p>g) Aquel outras que lle delegue o director xerente.</p>
<p>4. Dependendo da Dirección Médica existirán subdireccións médicas. Á fronte estarán os subdirectores médicos, nomeados polo conselleiro de Sanidade por proposta do director xerente.</p>
<p>Artigo 10º.-A Dirección de Enfermería.</p>
<p>1. Á fronte da Dirección de Enfermería estará o director de Enfermería, nomeado polo conselleiro de Sanidade por proposta do director xerente.</p>
<p>2. No suposto de ausencia, vacante ou enfermidade, o director de Enfermería será substituído polo subdirector dependente de máis antigüidade no cargo, ou de se-lo caso, polo designado expresamente polo director xerente.</p>
<p>3. O director de Enfermería exercerá as seguintes funcións:</p>
<p>a) Dirixir, coordinar e avalia-lo funcionamento das unidades e servicios adscritos á súa dirección, propoñendo, cando así o considere conveniente, as medidas oportunas tendentes a lograr unha mellor prestación da asistencia por parte deles.</p>
<p>b) Colaborar no desenvolvemento das áreas de xestión clínica dándolles todo o apoio necesario e facilitando a coordinación coas unidades de enfermería do Complexo Hospitalario Universitario.</p>
<p>c) Impulsar e executa-lo programa de calidade en coordinación co subdirector de Calidade Asistencial e Atención ó Paciente.</p>
<p>d) Promover e impulsa-las actividades asistenciais, docentes e investigadoras, desenvolvidas polo persoal de enfermería, realizando o seguimento e avaliación permanente delas.</p>
<p>e) Establecer-los sistemas de información para as unidades de enfermería.</p>
<p>f) Exercer tódalas funcións e competencias que lle sexan expresamente delegadas polo director xerente.</p>
<p>4. Dependendo da Dirección de Enfermería existirán subdireccións de Enfermería. Á súa fronte estarán os subdirectores de Enfermería, nomeados polo conselleiro de Sanidade, por proposta do director xerente.</p>
<p>Artigo 11º.-A Dirección Asistencial do Hospital Abente y Lago.</p>
<p>1. Á fronte da Dirección Asistencial do Hospital Abente y Lago, pertencente ó Complexo Hospitalario Universitario Juan Canalejo, estará o director asistencial do Hospital Abente y Lago, nomeado polo conselleiro de Sanidade por proposta do director xerente.</p>
<p>2. En caso de ausencia, vacante ou enfermidade, o director asistencial será substituído pola persoa que designe o director xerente.</p>
<p>3. Correspóndelle ó director asistencial do Hospital Abente y Lago o exercicio das seguintes funcións:</p>
<p>a) Programar, dirixir e controla-la execución da actividade asistencial do centro, a través dos medios materiais e persoais del e coordina-las súas unidades.</p>
<p>b) Elabora-la proposta de plans anuais de actividade asistencial, investigadora e docente, coa correspondente avaliación económica.</p>
<p>c) Executa-los programas de calidade asistencial do Hospital Abente y Lago, e o seu control, en colaboración co subdirector de Calidade Asistencial e Atención ó Paciente.</p>
<p>d) A participación no desenvolvemento, execución e control do sistema de información para a xestión do Hospital Abente y Lago.</p>
<p>e) Asinar anualmente un contrato interno de xestión do Hospital Abente y Lago coa Xerencia, no que se refire á súa programación asistencial, de calidade, docente e investigadora, así como ós recursos económicos precisos para desenvolver esta actividade.</p>
<p>f) Exercer calquera outra función que lle sexa delegada polo director xerente.</p>
<p>Artigo 12º.-A Subdirección de Sistemas de Información.</p>
<p>1. Á fronte da Subdirección de Sistemas de Información estará o subdirector de Sistemas de Información, nomeado polo conselleiro de Sanidade, por proposta do director xerente e con dependencia directa deste.</p>
<p>2. En caso de ausencia, vacante ou enfermidade, o subdirector será substituído pola persoa que designe o director xerente.</p>
<p>3. O subdirector de Sistemas de Información exercerá as seguintes funcións:</p>
<p>a) Integrar, durante o proceso de Planificación Estratéxica do Complexo Hospitalario, a información procedente das direccións do centro.</p>
<p>b) Integra-lo plan informático de cada área, unidade ou dirección e confecciona-lo Plan Informático Global do Complexo Hospitalario Universitario.</p>
<p>c) Dirixi-los proxectos parciais e globais do complexo, relativos á implantación de sistemas de información, de acordo coas liñas estratéxicas establecidas polo Sergas e a Consellería de Sanidade.</p>
<p>d) Todas aquelas funcións que dentro do seu ámbito de actuación lle asigne o director xerente.</p>
<p>Artigo 13º.-A Dirección de Recursos Humanos e Relacións Laborais.</p>
<p>1. Á fronte da Dirección de Recursos Humanos e Relacións Laborais estará o director de Recursos Humanos e Relacións Laborais, nomeado polo conselleiro de Sanidade por proposta do director xerente.</p>
<p>2. En caso de ausencia, vacante ou enfermidade, o director será substituído pola persoa que designe o director xerente.</p>
<p>3. O director de Recursos Humanos e Relacións Laborais exercerá as seguintes funcións:</p>
<p>a) Dirixi-lo desenvolvemento da política de persoal e das relacións laborais.</p>
<p>b) Promove-lo deseño, dirección, avaliación e control dos plans de desempeño, promoción e incentivación do persoal.</p>
<p>c) Elabora-lo deseño, implantación, dirección e control dos procesos de administración e xestión de persoal.</p>
<p>d) Avaliar, segundo os criterios establecidos polas direccións respectivas, os rendementos e capacitación do persoal.</p>
<p>e) Realiza-la coordinación e aseguramento da formación continuada do persoal, de acordo coa estratexia global do Complexo Hospitalario Universitario.</p>
<p>f) Todas aquelas funcións que dentro do seu ámbito de actuación lle asigne o director xerente.</p>
<p>Artigo 14º.-A Dirección de Xestión Económica e Servicios Xerais.</p>
<p>1. Á fronte da Dirección de Xestión Económica e Servicios Xerais estará o director de Xestión Económica e Servicios Xerais, nomeado polo conselleiro de Sanidade por proposta do director xerente.</p>
<p>2. No suposto de ausencia, vacante ou enfermidade, o director de Xestión Económica e Servicios Xerais será substituído polo subdirector dependente de máis antigüidade no cargo ou, de se-lo caso, polo designado expresamente polo director xerente.</p>
<p>3. O director de Xestión Económica e Servicios Xerais exercerá as seguintes funcións:</p>
<p>a) Elabora-la proposta, dirección, avaliación e control dos plans económicos do Complexo Hospitalario Universitario.</p>
<p>b) Elabora-la proposta e dirección da contratación das obras, servicios e subministracións.</p>
<p>c) A dirección económica do Complexo Hospitalario Universitario.</p>
<p>d) Participar na definición dos centros de custo, impulsando a adecuación dos sistemas de información para a xestión, de acordo co deseño organizativo do Complexo Hospitalario Universitario.</p>
<p>e) Dirixi-lo deseño, implantación, dirección e control dos sistemas de subministración, alimentación, lavandería e limpeza.</p>
<p>f) Elabora-lo orzamento interno das distintas direccións, así como das áreas de xestión clínica.</p>
<p>g) Colaborar na elaboración do anteproxecto de orzamento.</p>
<p>h) Presta-la asistencia técnico-administrativa ás demais direccións e áreas de xestión clínica do complexo.</p>
<p>i) Dirixir e controla-los sistemas de mantemento das instalacións e equipamento do Complexo Hospitalario Universitario.</p>
<p>j) Deseña-la proposta de inventario para a súa aprobación pola xerencia e dirixi-la súa implementación e actualización continua.</p>
<p>k) Dirixi-la xestión de facturación e ingresos do centro.</p>
<p>l) Desenvolve-la función de control do proceso dentro da área económico-financeira, e implantar un sistema de información económica útil para a xestión, que ademais permita o control.</p>
<p>m) Todas aquelas que lle encomende o director xerente.</p>
<p>4. Dependendo directamente do director de Xestión e Servicios Xerais estará o subdirector de Servicios Xerais e Loxística, nomeado polo conselleiro de Sanidade por proposta do director xerente.</p>
<p>Capítulo III</p>
<p>Órgano colexiado de dirección</p>
<p>Artigo 15º.-A Comisión de Dirección.</p>
<p>1. Como órgano colexiado de dirección do Complexo Hospitalario Universitario existirá unha Comisión de Dirección, presidida polo director xerente e constituída polos directores existentes.</p>
<p>2. Os subdirectores poderán asistir á Comisión de Dirección cando así o considere o director xerente.</p>
<p>3. A Comisión de Dirección reunirase cunha periodicidade semanal e cando as circunstancias de especial interese ou urxencia o aconsellen por criterio da presidencia.</p>
<p>4. Son funcións da Comisión de Dirección:</p>
<p>a) Estudia-los obxectivos sanitarios e plans económicos do Complexo Hospitalario Universitario, instrumentando programas de dirección por obxectivos, e avaliando os seus resultados.</p>
<p>b) Realiza-lo seguimento das actividades dos servicios, unidades e áreas do Complexo Hospitalario Universitario.</p>
<p>c) Estudia-las medidas pertinentes para mellora-lo funcionamento dos servicios, unidades e áreas, na orde sanitaria e económica, e a súa ordenación e coordinación interna, en relación coas necesidades de saúde da área sanitaria e das directrices do Servicio Galego de Saúde.</p>
<p>d) Análise e propostas sobre o orzamento anual do Complexo Hospitalario Universitario e a súa política de persoal.</p>
<p>e) Estudiar e impulsa-las propostas que se eleven por parte dos órganos técnicos e de asesoramento.</p>
<p>Capítulo IV</p>
<p>Órganos técnicos de asesoramento</p>
<p>Artigo 16º.-A Comisión de Calidade.</p>
<p>1. É o órgano técnico de asesoramento da Comisión de Dirección, no referente ós plans e programas de calidade do Complexo Hospitalario Universitario.</p>
<p>2. A Comisión de Calidade estará composta por:</p>
<p>a) Ata un máximo de seis representantes do equipo directivo do Complexo Hospitalario Universitario, nomeados polo director xerente, dos que un será nomeado presidente e outro secretario.</p>
<p>b) Os presidentes dos seguintes comités técnico-sanitarios do Complexo Hospitalario Universitario:</p>
<p>1. Comité de infección, profilaxe e política antimicrobiana.</p>
<p>2. Comité de mortalidade.</p>
<p>3. Comisión de farmacia e terapéutica.</p>
<p>4. Comité de tumores e tecidos.</p>
<p>5. Comité de historias clínicas.</p>
<p>6. Comité de planificación de coidados de enfermería.</p>
<p>7. Comité de ética asistencial.</p>
<p>8. Comité de transfusións e hemoderivados.</p>
<p>9. Comisión de docencia.</p>
<p>10. Comité de investigación.</p>
<p>c) Poderán, así mesmo, formar parte desta comisión presidentes doutros comités técnico-sanitarios, cando así o considere conveniente o director xerente do Complexo Hospitalario Universitario.</p>
<p>3. A Comisión de Calidade reunirase, como mínimo, catro veces ó ano.</p>
<p>4. Son funcións da Comisión de Calidade:</p>
<p>a) Propoñe-la elaboración do plan de calidade no Complexo Hospitalario Universitario con base nas directrices do Servicio Galego de Saúde.</p>
<p>b) Promove-lo desenvolvemento do plan de calidade con base nos decretos do Servicio Galego de Saúde.</p>
<p>c) Colaborar na implantación e potenciación do funcionamento dos comités clínicos.</p>
<p>d) Incorpora-las Unidades de Atención ó Paciente á dinámica de calidade co fin de garanti-la equidade, accesibilidade e información do usuario.</p>
<p>e) Implicar no plan de calidade a tódolos comités clínicos.</p>
<p>Artigo 17º.-A Comisión Asistencial.</p>
<p>1. Configúrase como órgano colexiado de asesoramento da Comisión de Dirección, no relativo á actividade asistencial, así como de participación dos profesionais na toma de decisións que afecten as súas actividades.</p>
<p>2. A Comisión Asistencial estará composta por:</p>
<p>a) Ata un máximo de seis representantes do equipo directivo do hospital nomeados polo director xerente, dos que un será designado presidente e outro secretario.</p>
<p>b) Catro xefes de servicio, un por cada unha das áreas médica, cirúrxica, materno-infantil e de servicios centrais, elixidos por votación dos xefes de servicio do Complexo Hospitalario Universitario.</p>
<p>c) Catro facultativos, un por cada unha das áreas médica, cirúrxica, materno-infantil e de servicios centrais, elixidos por votación do persoal facultativo do Complexo Hospitalario Universitario.</p>
<p>d) Dous supervisores de enfermería, elixidos por votación dos supervisores de enfermería do Complexo Hospitalario Universitario.</p>
<p>e) Un representante de enfermería, elixido por votación do persoal de enfermería do Complexo Hospitalario Universitario.</p>
<p>f) Un representante de persoal sanitario non facultativo, excluída enfermería, elixido por votación do persoal sanitario non facultativo do Complexo Hospitalario Universitario.</p>
<p>g) Un facultativo residente de segundo, terceiro ou cuarto ano, elixido por votación dos médicos residentes do Complexo Hospitalario Universitario.</p>
<p>h) Un representante do persoal non sanitario, elixido por votación do persoal non sanitario do Complexo Hospitalario Universitario.</p>
<p>i) Un representante do Servicio de Atención ó Paciente, elixido por votación entre os membros do servicio.</p>
<p>j) O responsable do Servicio de Admisión.</p>
<p>k) O presidente da Comisión de Calidade.</p>
<p>3. Os membros electos por votación serán elixidos por un período de dous anos, sen prexuízo da súa posible reelección.</p>
<p>4. A Comisión Asistencial reunirase, como mínimo, catro veces ó ano.</p>
<p>5. Son funcións da Comisión Asistencial:</p>
<p>a) Asesora-la Comisión de Dirección naquelas materias que incidan directamente na actividade asistencial do Complexo Hospitalario Universitario.</p>
<p>b) Coñecer e emitir informes dos obxectivos asistenciais, de calidade, docentes e investigación do Complexo Hospitalario Universitario.</p>
<p>c) Propoñe-las medidas de mellora da organización, funcionamento e calidade do Complexo Hospitalario Universitario.</p>
<p>d) Coñece-las propostas e os acordos dos Comités Técnico-Sanitarios do Complexo Hospitalario Universitario.</p>
<p>Artigo 18º.-Os comités técnico-sanitarios.</p>
<p>1. Os comités técnico-sanitarios son os órganos técnicos de elaboración de propostas da actuación e asesoramento permanente da Comisión de Dirección, da Comisión de Calidade e da Comisión Asistencial.</p>
<p>2. Correspóndelle ó director xerente, por proposta da Comisión de Dirección, aproba-la constitución de comités técnico-sanitarios, e asignárlle-las funcións específicas en cada caso.</p>
<p>3. Cada comité técnico-sanitario que se constitúa non deberá supera-lo número de oito membros e, entre os seus membros, elixirán presidente e secretario.</p>
<p>Os comités técnico-sanitarios poden constituír grupos de traballo ou subcomités cando así se estime oportuno, actuando como coordinador de cada un deles un membro do comité técnico-sanitario correspondente, nomeado polo seu presidente.</p>
<p>4. Os comités técnico-sanitarios reuniranse, como mínimo, catro veces ó ano.</p>
<p>5. O Complexo Hospitalario Universitario Juan Canalejo contará cos seguintes comités técnico-sanitarios:</p>
<p>a) Comité de mortalidade.</p>
<p>b) Comité de tumores e tecidos.</p>
<p>c) Comité de infección e política antimicrobiana.</p>
<p>d) Comité de historias clínicas.</p>
<p>e) Comisión de farmacia e terapéutica.</p>
<p>f) Comité de ética asistencial.</p>
<p>g) Comité de planificación de coidados de enfermería.</p>
<p>h) Comité de transfusión e hemoderivados.</p>
<p>i) Comité de garantía e control de calidade en radiodiagnóstico.</p>
<p>j) Comisión de docencia.</p>
<p>k) Comité de investigación.</p>
<p>l) Comité da dor.</p>
<p>m) Comité de avaliación tecnolóxica e utilización de recursos.</p>
<p>Poderán, así mesmo, constituírse outros comités técnico-sanitarios cando así se considere en función das necesidades asistenciais, sempre seguindo o establecido no artigo 1, 2 e 3 do Decreto 97/2001, do 22 de marzo, de regulación básica dos órganos de dirección, asesoramento, calidade e participación das institucións sanitarias do Sergas.</p>
<p>Capítulo V</p>
<p>Órganos colexiados de participación</p>
<p>Artigo 19º.-O Comité de Seguridade e Saúde Laboral.</p>
<p>1. Como órgano colexiado de participación dos traballadores na prevención dos riscos laborais, existirá un Comité de Seguridade e Saúde Laboral, na área sanitaria da Coruña.</p>
<p>2. O Comité de Seguridade e Saúde Laboral será paritario entre representantes do Servicio Galego de Saúde e os representantes de organizacións sindicais.</p>
<p>No comité estarán representadas as organizacións sindicais mediante os delegados de prevención. As organizacións sindicais da mesa sectorial de persoal sanitario poderán contar con representación adicional.</p>
<p>3. O Comité de Seguridade e Saúde Laboral reunirase con carácter trimestral, por petición do seu presidente ou por petición da maioría dos seus membros.</p>
<p>4. Son funcións do Comité de Seguridade e Saúde Laboral:</p>
<p>a) Participar na elaboración, posta en práctica e avaliación dos planes de coidados e programas de prevención de riscos.</p>
<p>b) Promover iniciativas sobre métodos e procedementos para a efectiva prevención de riscos laborais.</p>
<p>c) Coñece-la situación da prevención de riscos no centro sanitario.</p>
<p>d) Coñece-la documentación relativa á avaliación e ó control de riscos laborais dos centros e traballadores.</p>
<p>e) Coñece-los resultados da avaliación de riscos e as medidas preventivas propostas polos centros e traballadores.</p>
<p>f) Coñece-la memoria anual de actividades en materia de prevención de riscos nos centros.</p>
<p>Artigo 20º.-A Comisión de Participación Cidadá dos Usuarios.</p>
<p>1. Configúrase como órgano colexiado de participación dos usuarios.</p>
<p>2. A Comisión de Participación Cidadá dos Usuarios contará cun máximo de trece membros:</p>
<p>a) Director xerente do Complexo Hospitalario Universitario, que actuará como presidente.</p>
<p>b) Director xerente de Atención Primaria da área sanitaria da Coruña.</p>
<p>c) Tres representantes de corporacións municipais da área sanitaria da Coruña, propostos polas propias corporacións.</p>
<p>d) Un representante de cada unha das asociacións de veciños máis representativas da área sanitaria da Coruña, ata un máximo de tres, propostos polas propias asociacións.</p>
<p>e) Un representante de cada unha das asociacións de empresarios máis representativas da área sanitaria da Coruña, ata un máximo de tres, propostos polas propias asociacións.</p>
<p>f) Un directivo da área económico-administrativa do Complexo Hospitalario Universitario, que actuará como secretario.</p>
<p>3. A Comisión de Participación Cidadá dos Usuarios reunirase unha vez ó trimestre ou ben por petición do presidente ou cando así o decidan a maioría dos seus membros.</p>
<p>4. Son funcións da Comisión de Participación Cidadá dos Usuarios:</p>
<p>a) Coñecer e informar sobre os plans de actuación asistencial.</p>
<p>b) Coñecer e informar sobre os programas económicos de cada exercicio.</p>
<p>c) Coñecer e informar sobre a memoria anual do Complexo Hospitalario Universitario.</p>
<p>d) Propoñer á Comisión de Dirección a adopción de medidas de mellora da calidade percibida.</p>
<p>Disposición transitoria</p>
<p>As comisións que na actualidade estean constituídas neste complexo hospitalario universitario seguirán o seu funcionamento ordinario, dispoñendo dun período de catro meses para adapta-la súa composición e denominación ó regulado neste decreto.</p>
<p>Disposicións derradeiras</p>
<p>Primeira.-O conselleiro de Sanidade dictará cantas disposicións sexan necesarias para o desenvolvemento do establecido neste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dezaoito de xullo de dous mil dous.</p>
<p>Manuel Fraga Iribarne</p>
<p>Presidente</p>
<p>José Mª Hernández Cochón</p>
<p>Conselleiro de Sanidade</p>
<p>CONSELLERÍA DE XUSTIZA, INTERIOR E RELACIÓNS</p>
<p>LABORAIS</p>

