---
date: '2020-10-27'
id: C3K1-191020-0003
page: 42652
number: 216
agency: Consellería de Sanidade
section: I. Disposicións xerais.
title: >-
  ORDE do 15 de outubro de 2020 pola que se modifican a composición e o
  funcionamento da Comisión galega para a avaliación do manexo da tuberculose
  resistente a fármacos.
range: Orde
url: >-
  https://www.xunta.gal/dog/Publicados/2020/20201027/AnuncioC3K1-191020-0003_gl.html
---
<p>Mediante a Orde do 25 de xaneiro de 2001, da Consellería de Sanidade e Servizos Sociais, creouse a Comisión galega para avaliación do manexo da tuberculose resistente a fármacos como instrumento para asegurar que os casos de tuberculose resistentes a fármacos sexan controlados de maneira altamente eficaz, coa finalidade de evitar que sexan transmitidos a outras persoas e garantir o adecuado tratamento das persoas enfermas.</p>
    <p>Mediante a Orde do 17 de decembro de 2013, da Consellería de Sanidade, reguláronse a composición e o funcionamento da dita comisión, orde que foi pola súa vez modificada pola Orde do 29 de maio de 2015.</p>
    <p>Durante estes anos realizáronse en Galicia múltiples actividades, tanto no campo da vixilancia epidemiolóxica e da prevención coma no manexo dos casos de tuberculose con resistencias. Froito deste traballo colectivo son os importantes avances conseguidos en Galicia para afrontar esta infección e as súas consecuencias, entre os cales destaca o baixo nivel de resistencias fronte a este bacilo na nosa comunidade.</p>
    <p>O esforzo realizado necesita continuidade e a adaptación da composición e o funcionamento da Comisión galega para avaliación do manexo da tuberculose resistente a fármacos á situación actual desta realidade na Comunidade Autónoma de Galicia.</p>
    <p>Esta orde tramitouse de conformidade co disposto na Lei 39/2015, do 1 de outubro, do procedemento administrativo común das administracións públicas, e na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e foi obxecto de publicación no Portal de transparencia e goberno aberto da Xunta de Galicia. Así mesmo, foi sometida a informe económico-financeiro da consellería competente en materia de facenda, informe da Dirección Xeral da Función Pública da Consellería de Facenda, informe sobre impacto de xénero e informe da Asesoría Xurídica da Consellería de Sanidade. </p>
    <p>Finalmente, a prol da mellora da calidade normativa, esta administración actuou de conformidade cos principios de boa regulación, fundamentalmente os de necesidade, proporcionalidade, seguridade xurídica, transparencia, accesibilidade, simplicidade, eficacia e eficiencia recollidos no artigo 37.1 da Lei 14/2013, do 26 de decembro, de racionalización do sector público autonómico, así como no artigo 129 da Lei 39/2015, do 1 de outubro, do procedemento administrativo común das administracións públicas. </p>
    <p>En consecuencia, de conformidade coas facultades que me confiren os artigos 34.6 e 38 da Lei 1/1983, do 22 de febreiro, de normas reguladoras da Xunta e da súa Presidencia, </p>
    <h2>DISPOÑO:</h2>
    <p>Artigo 1. Obxecto</p>
    <p>O obxecto desta orde é regular a composición e o funcionamento da Comisión galega para avaliación do manexo da tuberculose resistente a fármacos como órgano encargado de asegurar que os casos de tuberculose resistente a fármacos sexan controlados de maneira altamente eficaz, coa finalidade de evitar que sexan transmitidos a outras persoas e garantir o adecuado tratamento das persoas enfermas, co fin de adaptala á situación actual da tuberculose en Galicia.</p>
    <p>Artigo 2. Composición</p>
    <p>1. A Comisión galega para avaliación do manexo da tuberculose resistente a fármacos terá a seguinte composición:</p>
    <p>a) Presidencia: a persoa titular da Dirección Xeral de Saúde Pública ou persoa en quen delegue. </p>
    <p>b) Secretaría: unha persoa técnica que sexa persoal funcionario do Servizo de Control de Enfermidades Transmisibles, proposta pola persoa titular da Dirección Xeral de Saúde Pública.</p>
    <p>c) Vogalías:</p>
    <p>1º. Unha persoa proposta pola Sociedade Galega de Patoloxía Respiratoria.</p>
    <p>2º. A persoa responsable do Laboratorio de Referencia de Micobacterias de Galicia.</p>
    <p>3º. Ata un máximo de cinco (5) persoas representantes do colectivo médico das unidades funcionais de Prevención e Control da Tuberculose (UTB) de Galicia, propostas pola persoa titular da Dirección Xeral de Saúde Pública, logo de consulta coas persoas responsables das ditas unidades.</p>
    <p>4º. Unha/dúas persoa/s proposta/s pola Dirección Xeral de Asistencia Sanitaria do Servizo Galego de Saúde.</p>
    <p>2. Nos casos de ausencia, enfermidade ou outra causa legal das persoas titulares da Presidencia e/ou da Secretaría, serán substituídas por outra persoa nomeada pola persoa titular da Dirección Xeral de Saúde Pública.</p>
    <p>3. Na composición da Comisión galega para avaliación do manexo da tuberculose resistente a fármacos procurarase acadar unha presenza equilibrada de homes e mulleres.</p>
    <p>4. As persoas integrantes da Comisión galega para avaliación do manexo da tuberculose resistente a fármacos non percibirán retribucións.</p>
    <p>Artigo 3. Información á subdirección con competencias na materia</p>
    <p>Será responsabilidade da Presidencia da comisión, a través da súa Secretaría, informar puntualmente das actividades e acordos da comisión a subdirección que, dentro da estrutura da Dirección Xeral de Saúde Pública, teña atribuídas as competencias nesta materia.</p>
    <p>Artigo 4. Nomeamento e cesamento das persoas integrantes da comisión</p>
    <p>1. As persoas que forman parte da comisión por razón do seu cargo adquirirán a dita condición co seu nomeamento e deixarán de pertencer a ela no momento do seu cesamento.</p>
    <p>2. As persoas que sexan elixidas para formar parte da comisión serán nomeadas e apartadas pola persoa titular da Dirección Xeral de Saúde Pública por un período de tres anos, transcorrido o cal se deberán confirmar ou renovar os ditos nomeamentos, sen prexuízo doutras causas de cesamento ou substitución establecidas no seguinte punto. </p>
    <p>3. Serán causas de cesamento e substitución das persoas integrantes da comisión as seguintes:</p>
    <p>a) Transcurso do tempo para o cal foron nomeadas.</p>
    <p>b) Renuncia expresa presentada por escrito ante a Presidencia da comisión.</p>
    <p>c) Incapacidade declarada xudicialmente.</p>
    <p>d) Falecemento.</p>
    <p>e) Acordo motivado adoptado pola Presidencia da comisión, baseado no incumprimento reiterado das súas obrigas.</p>
    <p>f) Calquera outra causa prevista na lexislación vixente.</p>
    <p>Artigo 5. Funcionamento da comisión</p>
    <p>A comisión avaliará os casos con resistencias aos fármacos antituberculosos tomando como referencia os meses naturais, coa posibilidade preferente, sempre que os temas que se van discutir o permitan, de utilizar medios tecnolóxicos (audio e videoconferencias) que aseguren a participación das persoas integrantes da comisión e contribúan ao uso eficiente dos recursos.</p>
    <p>Reunirase en sesión presencial ordinaria polo menos unha vez ao ano e con carácter extraordinario por solicitude da maioría das persoas integrantes da comisión e/ou cando sexa convocada pola persoa titular da Presidencia, quen avaliará a conveniencia de que sexa presencial ou non.</p>
    <p>A Consellería de Sanidade promoverá o desenvolvemento das ferramentas de xestión da información que se consideren necesarias para facilitar a comunicación e posta en común dos contidos que sexan discutidos polos membros da comisión, de conformidade co previsto no artigo 21 da Lei 16/2010, do 17 de decembro, de organización e funcionamento da Administración e do sector público autonómico de Galicia.</p>
    <p>Artigo 6. Creación de grupos de traballo</p>
    <p>1. Por proposta desta comisión asesora pódense crear grupos de traballo dependentes dela, coa finalidade de achegar respostas a obxectivos concretos, e poderán coincidir un ou máis grupos no tempo. Estes grupos disolveranse unha vez que acaden os obxectivos para os cales foron creados.</p>
    <p>2. Cada un dos grupos de traballo que se constitúan estará formado polos/as profesionais das especialidades correspondentes aos temas específicos que se van valorar. A súa composición será a seguinte:</p>
    <p>a) Persoa coordinadora: un membro da comisión.</p>
    <p>b) Vogalías: un máximo de cinco profesionais relacionados/as co tema específico que se aborde.</p>
    <p>Todas as persoas integrantes dos grupos de traballo serán designadas pola Presidencia da comisión por proposta dela.</p>
    <p>3. As funcións destes grupos de traballo serán as seguintes:</p>
    <p>a) Participar na confección, desenvolvemento e revisión dos informes que a comisión asesora considere oportuno.</p>
    <p>b) Elaborar recomendacións e/ou documentos de consenso, obtidos a partir da evidencia científica dispoñible, do estado actual da técnica ou da realidade das unidades asistenciais.</p>
    <p>c) Aqueloutras funcións da comisión que se consideren oportunas.</p>
    <p>Artigo 7. Colaboración temporal de persoal técnico</p>
    <p>Para o desenvolvemento das funcións da comisión, a persoa titular da Presidencia poderá solicitar a presenza das persoas responsables do diagnóstico, seguimento ou tratamento dalgún caso que se vaia analizar, así como a colaboración temporal de persoal técnico, que participará como persoal asesor mentres sexa preciso. Estes/as asesores/as poderán asistir ás reunións da comisión e participarán nelas con voz e sen voto.</p>
    <p>Artigo 8. Réxime supletorio</p>
    <p>En todo o non previsto nesta orde aplicarase o disposto nos artigos 14 ao 22 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Disposición adicional única. Crédito orzamentario</p>
    <p>O funcionamento da Comisión galega para avaliación do manexo da tuberculose resistente a fármacos, de conformidade co regulado nesta orde, non xerará aumento dos créditos orzamentarios asignados á Consellería de Sanidade nin ao Servizo Galego de Saúde.</p>
    <p>Disposición derrogatoria única. Derrogación normativa</p>
    <p>Quedan derrogadas a Orde do 17 de decembro de 2013 pola que se regula a composición e o funcionamento da Comisión galega para avaliación do manexo da tuberculose resistente a fármacos e todas as disposicións de igual ou inferior rango que se opoñan ao disposto nesta orde.</p>
    <p>Disposición derradeira única. Entrada en vigor</p>
    <p>Esta orde entrará en vigor aos vinte días da súa publicación no Diario Oficial de Galicia.</p>
    <p>Santiago de Compostela, 15 de outubro de 2020</p>
    <footer><p>Julio García Comesaña<br>Conselleiro de Sanidade</p></footer>

