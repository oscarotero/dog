---
date: '2020-10-27'
id: G0595-191020-0002
page: 42658
number: 216
agency: 'Vicepresidencia primeira e Consellería de Presidencia, Xustiza e Turismo'
section: III. Outras disposicións.
title: >-
  ORDE do 16 de outubro de 2020 pola que se publica a modificación dos estatutos
  da Mancomunidade Terras de Pontevedra.
range: Orde
url: >-
  https://www.xunta.gal/dog/Publicados/2020/20201027/AnuncioG0595-191020-0002_gl.html
---
<p>O artigo 135 da Lei 5/1997, do 22 de xullo, de Administración local de Galicia, recoñece aos concellos de Galicia o dereito a asociarse en mancomunidades para a execución ou prestación, en común, de obras, servizos e actividades da súa competencia.</p>
    <p>O procedemento de modificación dos estatutos das mancomunidades está regulado no artigo 143 da Lei 5/1997, do 22 de xullo, de Administración local de Galicia. En cumprimento do disposto no citado precepto, o presidente da Mancomunidade remitiu á Vicepresidencia e Consellería de Presidencia, Administracións Públicas e Xustiza a documentación relativa á súa modificación.</p>
    <p>Unha vez examinada a documentación, considérase que a tramitación da modificación estatutaria seguiu o procedemento legalmente previsto para tal fin.</p>
    <p>En síntese, para a adopción do acordo de modificación desta mancomunidade observouse a seguinte tramitación:</p>
    <p>– O Pleno da Mancomunidade Terras de Pontevedra aproba a iniciativa de modificación dos estatutos na súa sesión do 26 de novembro de 2019.</p>
    <p>– O referido acordo someteuse á información pública durante o prazo dun mes no Boletín Oficial da Provincia núm. 242, do 18 de decembro de 2019, período no cal non se presentou ningunha alegación.</p>
    <p>– Con data do 17 de xaneiro de 2020 emitiu informe a Deputación Provincial de Pontevedra. Con data do 20 de xaneiro de 2020 emitiu informe a Dirección Xeral de Administración Local.</p>
    <p>– Os plenos de todas as entidades locais integrantes da mancomunidade (Pontevedra, Marín, Poio, Ponte Caldelas, Vilaboa, Cerdedo-Cotobade, Barro, A Lama e Campo Lameiro) aprobaron a modificación dos estatutos e remitiron á Dirección Xeral de Administración Local unha copia certificada dos acordos de aprobación de tal modificación.</p>
    <p>– O contido da modificación afecta os artigos 1, 2, 6, 8, 9, 16 e o anexo I dos estatutos. </p>
    <p>Segundo o antedito e de conformidade co disposto no artigo 143.1.d) da Lei 5/1997, do 22 de xullo, de Administración local de Galicia, e demais normativa de aplicación.</p>
    <h2>DISPOÑO:</h2>
    <p>Artigo único</p>
    <p>Publicar a nova redacción dos artigos 1, 2, 6, 8, 9, 16 e o anexo I dos estatutos da Mancomunidade Terras de Pontevedra.</p>
    <p>Santiago de Compostela, 16 de outubro de 2020</p>
    <footer><p>Alfonso Rueda Valenzuela<br>Vicepresidente primeiro e conselleiro de Presidencia, Xustiza e Turismo</p></footer>
    <h2>ANEXO</h2>
    <h3>Modificación dos estatutos da Mancomunidade Terras de Pontevedra</h3>
    <p>Artigo 1. Constitución e ámbito territorial</p>
    <p>1. De conformidade co previsto no artigo 44 da vixente Lei 7/1985, do 2 de abril, reguladora das bases de réxime local, e no artigo 135 da Lei 5/1997, do 22 de xullo, da Administración local de Galicia, constitúese unha mancomunidade voluntaria.</p>
    <p>2. Constitúen o ámbito territorial da mancomunidade os termos municipais de Pontevedra, Marín, Poio, Ponte Caldelas, Vilaboa, Cerdedo-Cotobade, Barro, A Lama e Campo Lameiro, todos eles da provincia de Pontevedra.</p>
    <p>3. A Mancomunidade terá plena personalidade e capacidade xurídica e rexerase polos presentes estatutos, polas mencionadas leis e polos seus regulamentos e normas complementarias, tanto da lexislación estatal como da autonómica.</p>
    <p>Artigo 2. Denominación e sede</p>
    <p>A mancomunidade denominarase Mancomunidade Terras de Pontevedra e a súa sede radicará no concello da corporación da cal sexa membro o seu presidente.</p>
    <p>Artigo 6. Do Pleno da Mancomunidade</p>
    <p>1. O Pleno da Mancomunidade, órgano supremo de goberno e administración desta, estará integrado por trece membros, que representan: tres, o concello de Pontevedra; dous, a cada un dos concellos de Marín e Poio, e un, a cada un dos concellos de Vilaboa, Ponte Caldelas, Cerdedo-Cotobade, Campo Lameiro, Barro e A Lama.</p>
    <p>2. Os representantes dos concellos e, de ser o caso, os respectivos suplentes serán elixidos polo Pleno da corporación respectiva en cada mandato. Cada concello elixirá titulares e suplentes. Estes últimos actuarán para os casos de vacante, ausencia ou enfermidade dos titulares.</p>
    <p>3. Son atribucións do Pleno da mancomunidade as previstas no artigo 123 da Lei 7/1985, do 2 de abril, reguladora de bases de réxime local.</p>
    <p>4. O Pleno, a Presidencia e a Vicepresidencia da mancomunidade renovaranse coa mesma periodicidade ca as corporacións locais, proceso que se levará a cabo dentro do mes seguinte ao da correspondente constitución das novas corporacións.</p>
    <p>Artigo 8. Do presidente e do vicepresidente</p>
    <p>1. O presidente e o vicepresidente serán elixidos polo Pleno da mancomunidade de entre os seus membros, en sesión extraordinaria, sen que poidan pertencer ao mesmo municipio. Para ser elixido será necesario posuír a condición de alcalde e obter un número de votos non inferior á metade máis un do número legal de votos do Pleno da mancomunidade.</p>
    <p>2. A moción de censura ao presidente rexerase polo disposto na lexislación electoral xeral.</p>
    <p>3. Ao presidente, dentro do ámbito competencial da mancomunidade, correspóndenlle as atribucións asignadas ao alcalde no artigo 124 da Lei 7/1985, do 2 de abril, reguladora das bases de réxime local, e as que o artigo 127 da Lei 7/1985, do 2 de abril, reguladora das bases de réxime local, atribúe á Xunta de Goberno nos municipios de gran poboación. En especial, correspóndenlle as seguintes atribucións:</p>
    <p>a) A representación legal da mancomunidade.</p>
    <p>b) Todas as relacionadas co réxime de sesións.</p>
    <p>c) A publicación de acordos, execución e suspensión de acordos.</p>
    <p>d) A xestión orzamentaria.</p>
    <p>e) A ordenación de pagamentos.</p>
    <p>f) A rendición e publicación de contas.</p>
    <p>g) Todas as relativas á contratación.</p>
    <p>h) Todas aquelas de natureza análoga que non sexan asumidas directamente polo Pleno.</p>
    <p>4. O vicepresidente substitúe o presidente, coas mesmas facultades, nos casos de vacante, ausencia ou enfermidade.</p>
    <p>Artigo 9. Do secretario, interventor e tesoureiro</p>
    <p>1. O cargo de secretario, interventor e tesoureiro serán exercidos por calquera dos funcionarios da Administración local con habilitación de carácter nacional que exerzan o cargo no municipios mancomunados. Serán designados por unanimidade dos asistentes ao Pleno da mancomunidade. No caso de non conseguir unanimidade, serán desempeñados polo secretario, interventor e tesoureiro do concello da Presidencia da mancomunidade.</p>
    <p>2. En canto non se produza a designación, seguirán actuando como tales os da Comisión Xestora.</p>
    <p>3. Son funcións do secretario, interventor e tesoureiro: </p>
    <p>a) A da secretaría, comprensiva da fe pública e do asesoramento legal, nos termos dos artigos 2 e 3 do Real decreto 128/2018, do 16 de marzo, polo que se regula o réxime xurídico dos funcionarios de administración local con habilitación de carácter nacional.</p>
    <p>b) A dirección dos servizos de control e fiscalización económico-financeira e orzamentaria e de contabilidade.</p>
    <p>c) A tesouraría e recadación correspóndenlle ao tesoureiro.</p>
    <p>Artigo 16. Do cadro de persoal e dos postos de traballo</p>
    <p>1. Para o desenvolvemento das funcións, o Pleno da mancomunidade aprobará anualmente, a través do orzamento, o cadro de persoal, que ten que comprender todos os postos de traballo reservados a funcionarios, persoal laboral e eventual, de acordo coas normas reguladoras do persoal e servizos dos entes locais.</p>
    <p>2. O Pleno da mancomunidade determinará, de ser o caso, o modo de provisión e alcance da dedicación dos postos de traballo que se compartan con algún concello mancomunado.</p>
    <p>3. Mentres a mancomunidade non teña persoal propio funcionará co persoal dos concellos mancomunados que voluntariamente acepten prestar servizos extraordinarios nela. A Presidencia resolverá sobre as retribucións e gratificacións que percibirá este persoal.</p>
    <p>4. A Mancomunidade poderá, se o considera oportuno, nomear un xerente, cuxo réxime se axustará ao seguinte:</p>
    <p>a) O xerente será nomeado e, se for o caso, cesado libremente polo presidente da mancomunidade en calquera momento.</p>
    <p>b) O xerente terá a consideración de órgano directivo.</p>
    <p>c) O nomeamento deberá efectuarse entre funcionarios de carreira ou persoal laboral ao servizo dos entes públicos ou profesionais do sector privado. Os profesionais do sector privado deberán acreditar unha experiencia de 5 anos no ámbito do turismo ou no ámbito de postos de dirección de empresas. En todo caso, a titulación mínima requirida será a de licenciatura, diplomatura ou grao.</p>
    <p>d) A determinación e modificación das condicións retributivas do xerente será establecida polo Pleno da mancomunidade.</p>
    <p>e) A selección da xerente realizarase atendendo a principios de mérito e capacidade e a criterios de idoneidade.</p>
    <p>f) Se o xerente ten a consideración de funcionario público de carreira, formalizará un documento de toma de posesión do cargo. Se o xerente non ten a consideración de funcionario de carreira, formalizará un contrato laboral de alta dirección, coas peculiaridades recollidas nestes estatutos e na lexislación administrativa sobre órganos directivos.</p>
    <p>g) As funcións do xerente serán as que determine o presidente e, en todo caso, as seguintes:</p>
    <p>1. Dirixir e supervisar as actividades da mancomunidade.</p>
    <p>2. Desenvolver a xestión económica conforme o orzamento vixente.</p>
    <p>3. Impulsar a súa actividade dentro das directrices emanadas dos restantes órganos dela.</p>
    <p>4. Subscribir a documentación da mancomunidade necesaria para a execución de acordos e resolucións e conformar as certificacións, liquidacións e recepcións de obras, servizos, subministracións e contratos en xeral, así como os gastos derivados do seu funcionamento, sen prexuízo das aprobacións que correspondan aos órganos da mancomunidade.</p>
    <p>5. Elaborar propostas de disposicións, acordos e convenios.</p>
    <p>6. Avaliación dos servizos da súa competencia.</p>
    <p>7. Asumir e exercer aquelas competencias que lle delegue o presidente da mancomunidade mediante resolución deste, que será publicada no BOP, sen prexuízo de que produza efectos desde a data dela, salvo que se dispoña outra cousa na resolución de delegación. A estes efectos son delegables no xerente aquelas competencias que o son nos municipios de gran poboación nos concelleiros e/ou directores xerais.</p>
    <h2>ANEXO I</h2>
    <h3>Distribución de achegas obrigatorias</h3>
    <table>
     <tbody>
      <tr>
       <td>Concello</td>
       <td>Poboación INE 2018</td>
       <td>Achega %</td>
      </tr>
      <tr>
       <td>Pontevedra</td>
       <td>82.802</td>
       <td>55,43 %</td>
      </tr>
      <tr>
       <td>Marín</td>
       <td>24.362</td>
       <td>16,31 %</td>
      </tr>
      <tr>
       <td>Poio</td>
       <td>17.018</td>
       <td>11,39 %</td>
      </tr>
      <tr>
       <td>Ponte Caldelas</td>
       <td>5.491</td>
       <td>3,68 %</td>
      </tr>
      <tr>
       <td>Vilaboa</td>
       <td>5.954</td>
       <td>3,99 %</td>
      </tr>
      <tr>
       <td>Cerdedo-Cotobade</td>
       <td>5.815</td>
       <td>3,89 %</td>
      </tr>
      <tr>
       <td>Barro</td>
       <td>3.716</td>
       <td>2,49 %</td>
      </tr>
      <tr>
       <td>A Lama</td>
       <td>2.430</td>
       <td>1,63 %</td>
      </tr>
      <tr>
       <td>Campo Lameiro</td>
       <td>1.806</td>
       <td>1,21 %</td>
      </tr>
      <tr>
       <td>Sumas</td>
       <td>149.394</td>
       <td>100 %</td>
      </tr>
     </tbody>
    </table>

