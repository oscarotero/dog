---
date: '1997-12-30'
id: E7EA
page: 12
number: 251
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 477/1997, do 12 de decembro, polo que se declara a urxente ocupación,
  para efectos de expropiación forzosa, pola Deputación Provincial de Lugo, dos
  bens e dereitos necesarios para a realización das obras do proxecto de unión
  das praias Rapadoira-Llas, prolongación ata Froxán.
range: Decreto
url: 'https://www.xunta.gal/dog/Publicados/1997/19971230/AnuncioE7EA_gl.html'
---
<p>A Deputación Provincial de Lugo, en sesión celebrada o día 28 de xuño de 1993, acordou aproba-lo proxecto de unión das praias Rapadoira-Llas, prolongación ata Froxán e na sesión celebrada o día 22 de febreiro de 1993, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. A deputación remitiu documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 2 de xaneiro de 1997 baixo o número 18.</p>
<p>Os bens nos que se concreta a declaración de urxente ocupación están determinados no expediente que se someteu á información pública.</p>
<p>A Dirección Xeral de Calidade Medioambiental e Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 12 de novembro 1996, nº 8644.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque o municipio de Foz basea gran parte dos seus recursos no turismo debido ás magníficas praias coas que conta o seu litoral; esta obra como indica o seu nome, enlaza as dúas praias máis próximas á capitalidade municipal sendo unha importantísima vía que resalta o valor paisaxístico da zona e dota dunha adecuada comunicación a ámbolos dous lugares.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude e por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día doce de decembro de mil novecentos noventa e sete,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a</p>
<p>urxente ocupación, pola Deputación Provincial de Lugo, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de unión das praias Rapadoira-Llas, prolongación ata Froxán.</p>
<p>Santiago de Compostela, doce de decembro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>10436</p>

