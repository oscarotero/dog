---
date: '2018-10-03'
id: O150-260918-0001
page: 44675
number: 189
agency: Escola Galega de Administración Pública
section: III. Outras disposicións.
title: >-
  RESOLUCIÓN do 25 de setembro de 2018 pola que se convocan cursos para persoal
  da Administración local de Galicia.
range: Resolución
url: >-
  https://www.xunta.gal/dog/Publicados/2018/20181003/AnuncioO150-260918-0001_gl.html
---
<p>De acordo co convenio de colaboración subscrito, con data do 21 de mayo de 2018, entre a Escola Galega de Administración Pública (en diante, EGAP) e a Deputación Provincial de Ourense para o desenvolvemento de actividades de formación, divulgación e investigación, </p>
    <h2>RESOLVO:</h2>
    <p>Convocar os cursos para persoal da Administración local de Galicia que figuran no anexo II, que deberá desenvolverse segundo as bases detalladas no anexo I. </p>
    <p>Santiago de Compostela, 25 de setembro de 2018</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I</h2>
    <p>Primeira. Requisitos dos participantes</p>
    <p>Poderá participar nas accións formativas convocadas mediante esta resolución o persoal ao servizo da Administración local de Galicia e, en caso de vacante, persoal da Administración autonómica e estatal, que se atope en situación de servizo activo, permiso por maternidade, adopción ou excedencia polo coidado dun/ha fillo/a ou dun familiar e que reúnan os requisitos establecidos nesta convocatoria.</p>
    <p>Toda persoa solicitante que ao inicio do curso estea en situación de baixa laboral por incapacidade temporal quedará automaticamente excluída da listaxe do persoal seleccionado. Este incidente debe comunicarse á EGAP con carácter inmediato.</p>
    <p>Segunda. Desenvolvemento das actividades de formación</p>
    <p>As actividades formativas realizaranse cos requirimentos, a duración e as condicións que para cada un deles se indiquen na convocatoria. A información relativa ao desenvolvemento das actividades, así como as súas posibles modificacións, será actualizada e ampliada na páxina web &lt;https://egap.xunta.gal&gt;.</p>
    <p>Terceira. Solicitudes e prazos</p>
    <p>1. O prazo de presentación de solicitudes será desde o día 4 de outubro ata o día 10 de outubro.</p>
    <p>2. As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo &lt;https://egap.xunta.gal/matricula&gt; desde as 8.00 horas da data de inicio do prazo de presentación de solicitudes e ata as 23.55 horas da data de finalización. As solicitudes entenderanse presentadas unha vez que se complete correctamente o proceso de matriculación.</p>
    <p>3. Serán excluídas automaticamente aquelas solicitudes que non se axusten ao formulario de solicitude, non teñan cubertos correctamente os datos precisos para a realización do proceso de selección ou sexan presentadas fóra de prazo.</p>
    <p>4. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito. </p>
    <p>5. As persoas interesadas en recibir mensaxes sobre o proceso de selección deberán facilitar un enderezo de correo electrónico e/ou un número de teléfono móbil e, ao tratarse de actividades impartidas na modalidade de teleformación, deberán dispor dun equipamento informático que cumpra os seguintes requisitos técnicos: </p>
    <p>– Un computador con conexión á internet. </p>
    <p>– Un navegador web co <em>plugin</em> de <em>flash</em>.</p>
    <p>6. As persoas que necesiten acreditar circunstancias específicas (discapacidade, permiso de maternidade, etc.) de acordo cos criterios de selección deberán remitirlle á EGAP a correspondente documentación complementaria, xunto cunha copia do formulario da matrícula, ao enderezo de correo electrónico &lt;xestion.egap@xunta.gal&gt;, sen prexuízo do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro). A devandita documentación deberá enviarse por unha única das vías indicadas; no caso contrario, só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>7. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través dos números de teléfono 981 54 62 57, 981 54 62 54 e 981 54 63 35 e do enderezo de correo electrónico &lt;xestion.egap@xunta.gal&gt;.</p>
    <p>Así mesmo, os/as peticionarios/as poderán obter información sobre a súa admisión chamando ao teléfono 988 31 75 80 ou consultando a páxina web &lt;www.depourense.es/formacion&gt;.</p>
    <p>Cuarta. Criterios de selección</p>
    <p>1. Con carácter xeral, darase prioridade no proceso de selección dos/as participantes aos/ás solicitantes que presten servizos na Administración local da provincia de Ourense.</p>
    <p>2. Os criterios selectivos que serán empregados son os sinalados con carácter xeral na Resolución da Escola Galega de Administración Pública do 4 de xaneiro de 2008 (DOG do 10 de xaneiro).</p>
    <p>Para os efectos do previsto no punto segundo da citada resolución, o baremo que se empregará para a selección establécese sobre unha base de 100 puntos, dos cales o 60 % estará vinculado ao número de horas de formación recibidas nos dous últimos anos e o 40 % restante á antigüidade na Administración.</p>
    <p>Os empates desfaranse de acordo co resultado do sorteo a que se refire o artigo 9 do Regulamento de selección de persoal da Administración da Comunidade Autónoma de Galicia, aprobado polo Decreto 95/1991, do 20 de marzo (DOG do 25 de marzo). Para o ano 2018, segundo a Resolución da Consellería de Facenda do 16 de xaneiro (DOG núm. 19, do 26 de xaneiro), comezarase pola letra G.</p>
    <p>3. No caso de que non haxa un suficiente número de solicitantes que cumpran os requisitos do curso poderá completarse o número de alumnos/as asignado mediante a apertura dun novo prazo público na páxina web da EGAP.</p>
    <p>Quinta. Publicación das relacións do alumnado seleccionado</p>
    <p>A EGAP publicará no enderezo &lt;https://egap.xunta.gal&gt; unha relación das persoas seleccionadas para participar en cada curso, así como un número adecuado de reservas, de acordo co disposto no artigo 45.1.b) da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro).</p>
    <p>O prazo de presentación de alegacións será de cinco días naturais desde a súa publicación.</p>
    <p>Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de espera.</p>
    <p>Desde a deputación provincial poderá comunicárselles telefonicamente aos seleccionados a súa admisión, co fin de obter a confirmación sobre a súa participación na acción formativa.</p>
    <p>Sexta. Cambios ou substitucións na selección, renuncia e seguimento da actividade</p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte das persoas responsables dos centros directivos.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á EGAP cunha antelación mínima dun día natural anterior ao inicio da actividade formativa. Na páxina web da escola está dispoñible un modelo de renuncia.</p>
    <p>Para isto poderase utilizar, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE núm. 236, do 2 de outubro), o enderezo de correo electrónico &lt;xestion.egap@xunta.gal&gt;.</p>
    <p>c) As persoas que incumpran o previsto nas alíneas a) e b) pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>e) Seguimento das actividades impartidas na modalidade mixta:</p>
    <p>As faltas de asistencia nas horas presenciais da actividade non poderán superar o 10 % da duración desta. As persoas que incumpran o antedito perderán o dereito ao certificado de participación na actividade formativa.</p>
    <p>4. A asistencia e a puntualidade:</p>
    <p>a) É obrigatoria a asistencia con puntualidade ás probas de avaliación. Para estes efectos, realizarase un único chamamento por orde alfabética. En ningún caso se admitirán cambios na asignación de quendas das probas.</p>
    <p>b) As persoas participantes deberán vir provistas de DNI ou dun documento fidedigno acreditativo da súa identidade.</p>
    <p>c) Para poder facer a proba de avaliación, cada participante debe lembrar o contrasinal que lle permite entrar na aula virtual, que coincide co que lle dá acceso á zona de matrícula.</p>
    <p>d) Non se permitirá o uso de dispositivos electrónicos durante o desenvolvemento das probas.</p>
    <p>e) As faltas de asistencia:</p>
    <p>Deberá xustificarse documentalmente ante os responsables das probas das actividades formativas nun prazo máximo de 10 días contados a partir do día da finalización das probas.</p>
    <p>Sétima. Realización de probas</p>
    <p>Para poder superar as actividades é necesario cumprir unha serie de requisitos obrigatorios na súa totalidade:</p>
    <p>– A asistencia á sesión presencial, se a houber.</p>
    <p>– A adecuada realización de todas as actividades que o/a titor/a propoña. Estas deben constar debidamente presentadas nos prazos estipulados na programación didáctica do curso. A non superación das actividades obrigatorias suporá a perda automática do dereito a participar no exame final presencial.</p>
    <p>– A superación das probas de avaliación que para o efecto se establezan. Para superar as probas de avaliación, o alumnado deberá responder de forma correcta un 50 % das preguntas da proba. As respostas incorrectas non descontarán acertos.</p>
    <p>As datas e o lugar de realización indícanse no anexo II.</p>
    <p>Oitava. Certificados</p>
    <p>Para a obtención do certificado de aproveitamento o alumnado deberá obter a avaliación positiva do seu profesorado, o cal emitirá un informe en que declare apto/a ou non apto/a cada alumno/a en función do resultado da proba de avaliación. </p>
    <p>Novena. Facultades da EGAP</p>
    <p>1. A EGAP e a Deputación Provincial de Ourense poderán modificar o desenvolvemento, as datas e os lugares da actividade formativa, así como resolver todas as continxencias que poidan xurdir. </p>
    <p>2. No suposto de que o número de admitidos sexa inferior ao 50 % das prazas convocadas, a EGAP e a Deputación Provincial de Ourense reservan para si o dereito a suspender, cancelar ou agrupar varias edicións das actividades, caso en que empregarán os medios de notificación ás persoas interesadas previstos na normativa vixente.</p>
    <p>3. A EGAP e a Deputación Provincial de Ourense garantirán na totalidade das actividades derivadas desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II</h2>
    <p>• Código: CV18041.</p>
    <p>Curso de aplicacións informáticas de follas de cálculo con Libreoffice Calc 2010.</p>
    <p>1. Obxectivos. </p>
    <p>Proporcionar coñecemento práctico avanzado na folla de cálculo.</p>
    <p>2. Destinatarios/as. </p>
    <p>Persoal da Administración local da provincia de Ourense e, en caso de vacantes, persoal da Administración local, autonómica e do Estado.</p>
    <p>3. Desenvolvemento. </p>
    <p>Modalidade: mixta (8 horas presenciais e 42 horas de teleformación).</p>
    <p>Duración: 50 h.</p>
    <p>Datas: do 19 de novembro ao 17 de decembro de 2018.</p>
    <p>Datas das sesións presenciais: 19 e 26 de novembro e 10 e 17 de decembro de 2018, das 17.00 ás 19.00 horas.</p>
    <p>Lugar: aulas de informática de Postal Escuela de Negocios (rúa Reza, nº 3, Ourense).</p>
    <p>Prazas: 25.</p>
    <p>4. Contido. </p>
    <p>1. Introdución á aplicación.</p>
    <p>2. Primeiros pasos con calc.</p>
    <p>3. Técnicas de desprazamento e selección.</p>
    <p>4. Xestión de arquivos. Traballar con varias follas.</p>
    <p>5. Traballar con fórmulas.</p>
    <p>6. Formato de celas, filas e columnas.</p>
    <p>7. Funcións en calc.</p>
    <p>8. Categorías de funcións.</p>
    <p>9. Ferramentas de edición avanzada.</p>
    <p>10. Imprimir follas de cálculo.</p>
    <p>11. Traballar con listas de datos.</p>
    <p>12. Gráficos.</p>
    <p>• Código: CV18042.</p>
    <p>Curso de aplicacións informáticas de tratamento de textos con Libreoffice Writer.</p>
    <p>1. Obxectivos. </p>
    <p>Proporcionar coñecementos do programa de tratamento de textos Writer.</p>
    <p>2. Destinatarios/as. </p>
    <p>Persoal da Administración local da provincia de Ourense e, en caso de vacantes, persoal da Administración local, autonómica e do Estado.</p>
    <p>3. Desenvolvemento. </p>
    <p>Modalidade: mixta (7,5 horas presenciais e 22,5 horas de teleformación).</p>
    <p>Duración: 30 h. </p>
    <p>Datas: do 15 de outubro ao 5 de novembro de 2018.</p>
    <p>Datas das sesións presenciais: 15 e 29 de outubro e 13 de novembro de 2018, das 17.00 ás 19.00 horas.</p>
    <p>Lugar: aulas de informática de Postal Escuela de Negocios (rúa Reza, nº 3, Ourense).</p>
    <p>Prazas: 25.</p>
    <p>4. Contido. </p>
    <p>1. Conceptos xerais e características fundamentais do programa de tratamento de textos.</p>
    <p>2. Introdución, desprazamentos, selección e operadores de texto.</p>
    <p>3. Arquivos da aplicación. Localización. Tipo e operacións con eles.</p>
    <p>4. Utilización das diferentes posibilidades que ofrece o procesador de textos para mellorar o aspecto do texto.</p>
    <p>5. Configuración de páxina en función do tipo de documento a desenvolver utilizando as opcións da aplicación.</p>
    <p>6. Visualización do resultado antes da impresión.</p>
    <p>7. Creación de táboas como medio para mostrar o contido da información, en todo o documento ou en parte del.</p>
    <p>8. Corrección de textos coas ferramentas de ortografía e gramática.</p>
    <p>9. Impresión de documentos creados en distintos formatos de papel e soportes como sobres e etiquetas.</p>
    <p>10. Creación de sobres e etiquetas individuais. etiquetas e documentos modelo para a creación de envíos masivos.</p>
    <p>11. Inserción de imaxes e autoformas no texto para mellorar o seu aspecto.</p>
    <p>12. Creación de estilos que automatizan tarefas de formato de parágrafos con estilo repetitivo e para creación de índices.</p>
    <p>13. Utilización de asistentes que incorpora a aplicación e creación de modelos propios de nova creación.</p>
    <p>14. Traballo con documentos longos.</p>
    <p>15. Fusión de documentos procedentes doutras aplicacións do paquete ofimático utilizando a inserción de obxectos do menú inserir.</p>
    <p>16. Utilización das ferramentas de revisión de documentos e traballo con documentos compartidos.</p>
    <p>17. Automatización de tarefas repetidas mediante marcos.</p>

