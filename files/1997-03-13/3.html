---
date: '1997-03-13'
id: 44A6
page: 2
number: 50
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 3 de marzo de 1997 pola que se anuncian axudas económicas destinadas a
  subvenciona-la realización de obras e equipamentos locais por parte dos
  concellos.
range: Orde
url: 'https://www.xunta.gal/dog/Publicados/1997/19970313/Anuncio44A6_gl.html'
---
<p>A Consellería de Xustiza, Interior e Relacións Laborais pretende colaborar cos concellos na mellora da calidade de vida local, regulando, por medio da presente orde, os requisitos e o procedemento que se seguirá para a concesión de axudas económicas destinadas á realización de obras e equipamentos locais, necesarios para a prestación dos servicios públicos a que se refire o artigo 26.1 da Lei 7/1985, do 2 de abril, reguladora das bases de réxime local: os municipios por si ou asociados deberán prestar, en todo caso, os servicios seguintes:</p>
<p>a) En tódolos municipios:</p>
<p>Iluminación pública, cemiterio, recollida de residuos, limpeza viaria, abastecemento domiciliario de auga potable, rede de sumidoiro, acceso ós núcleos de poboación, pavimentación das vías públicas e control de alimentos e bebidas.</p>
<p>b) Nos municipios cunha poboación superior a 5.000 habitantes, ademais:</p>
<p>Parque público, biblioteca pública, mercado e tratamento de residuos.</p>
<p>c) Nos municipios con poboación superior a 20.000 habitantes, ademais:</p>
<p>Protección civil, prestación de servicios sociais, prevención e extinción de incendios, instalacións deportivas de uso público e matadoiro.</p>
<p>d) Nos municipios con poboación superior a 50.000 habitantes, ademais:</p>
<p>Transporte colectivo urbano de viaxeiros e protección do medio ambiente.</p>
<p>Por todo isto,</p>
<p>DISPOÑO:</p>
<p>Artigo 1º.-Obxecto e beneficiarios.</p>
<p>Establécense subvencións ós concellos de Galicia, destinadas á realización das obras e equipamentos locais (bens non consumibles) que sexan necesarios para a prestación dos servicios públicos a que se refire o artigo 26.1º da Lei 7/1985, do 2 de abril, reguladora das bases de réxime local.</p>
<p>Artigo 2º.-Crédito.</p>
<p>Estas subvencións faranse efectivas con cargo á aplicación orzamentaria 13.02.764. O Programa 123.A, dos orzamentos xerais da Comunidade Autónoma de Galicia para 1997, ata un límite de noventa millóns de pesetas (90.000.000).</p>
<p>A axuda económica que se conceda poderá financiar só ata o 70% do orzamento da obra o equipamento que se vaia realizar, correspondéndolle o 30% restante ó concello beneficiario da subvención.</p>
<p>Artigo 3º.-Iniciación.</p>
<p>1. Os que desexen acollerse ós beneficios desta orde elevarán petición, por medio de instancia dirixida ó conselleiro de Xustiza, Interior e Relacións Laborais, segundo modelo que figura como anexo desta orde, e presentarana no rexistro xeral da Consellería de Xustiza, Interior e Relacións Laborais, no das delegacións provinciais, ou por calquera outro dos medios a que se refire o artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de 15 días hábiles, contados a partir do seguinte ó da publicación desta orde no Diario Oficial de Galicia.</p>
<p>2. O concello peticionario xuntaralle á solicitude a seguinte documentación:</p>
<p>a) Certificación do acordo do concello polo que se aproban as obras ou equipamentos que se van realizar e se aceptan as condicións de finanzamento e demais requisitos establecidos na presente orde.</p>
<p>b) Memoria xustificativa da necesidade das obras ou equipamentos para as que se solicita subvención, con expresión da fase, de se-lo caso, a que corresponda.</p>
<p>c) Memoria da obra ou equipamento que se vai realizar.</p>
<p>d) Orzamento detallado.</p>
<p>e) A tramitación e adxudicación das obras ou equipamentos será realizada polos concellos beneficiarios conforme a súa propia normativa, dándolle conta deste acto á Consellería de Xustiza, Interior e Relacións Laborais.</p>
<p>O defecto na solicitude seralles notificado ós interesados pola Dirección Xeral de Xustiza e Administración Local, e daráselles un prazo de dez días para emenda-los erros ou omisións. Transcorrido o dito prazo, se non se producise a dita emenda, as peticións serán arquivadas sen máis trámite.</p>
<p>Artigo 4º.-Instrucción e resolución.</p>
<p>Recibidas as solicitudes de subvención e a súa documentación, serán analizadas polos servicios competentes da Dirección Xeral de Xustiza e Administración Local, e o director xeral elevaralle a correspondente proposta ó conselleiro de Xustiza, Interior e Relacións Laborais, que resolverá.</p>
<p>Artigo 5º.-Notificación.</p>
<p>A resolución notificaráselles a tódolos beneficiarios da subvención, na forma prevista no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común. No caso de que, transcorridos tres meses desde o remate do prazo de presentación de solicitudes, non se comunicase a concesión da subvención, entenderase desestimada.</p>
<p>Artigo 6º.-Aceptación.</p>
<p>1. O alcalde do concello beneficiario disporá dun prazo de quince días, contados a partir da recepción da resolución para comunica-la aceptación das condicións contidas nela.</p>
<p>2. Transcorrido este prazo sen que se comunique a dita aceptación, de non xustificarse suficiente</p>
<p>mente a concorrencia de circunstancias excepcionais que impidan facelo, a Consellería de Xustiza, Interior e Relacións Laborais poderá anula-la resolución.</p>
<p>Artigo 7º.-Criterios de avaliación.</p>
<p>Na valoración das solicitudes presentadas polos concellos teranse en conta os seguintes aspectos:</p>
<p>a) A necesidade das obras ou equipamentos que se van realizar, apreciadas en razón da súa urxencia.</p>
<p>b) A situación económica do concello considerada pola contía do seu orzamento e pola súa situación financeira.</p>
<p>c) A poboación e extensión do termo municipal.</p>
<p>d) O número de núcleos de poboación existentes.</p>
<p>Artigo 8º.-Libramento de fondos.</p>
<p>1. Os beneficiarios das subvencións, unha vez aceptadas estas, quedarán obrigados a destina-los fondos percibidos para o obxecto concreto para o que foron concedidos. A Dirección Xeral de Xustiza e Administración Local da Consellería de Xustiza, Interior e Relacións Laborais poderá comprobar, cando o considere conveniente, a execución dos proxectos subvencionados.</p>
<p>2. Os beneficiarios da subvención presentarán facturas orixinais ou fotocopia compulsada do gasto, aprobada pola corporación, por triplicado na Dirección Xeral de Xustiza e Administración Local antes do 15 de setembro de 1997, inescusablemente. No caso de subvencionar obra nova, deberase presentar certificación de obra en modelo oficial, xunto á relación valorada, asinada polo técnico municipal maila factura. A Dirección Xeral de Xustiza e Administración Local, de atopalas conformes, proporá o libramento de fondos.</p>
<p>Artigo 9º.-Control.</p>
<p>No caso de que o beneficiario da axuda incumprise algunha das condicións ou obrigas estipuladas, a Consellería de Xustiza, Interior e Relacións Laborais anulará os beneficios concedidos e, conforme o disposto no artigo 78.6º da Lei 11/1992, do 7 de outubro, solicitará a devolución das cantidades percibidas, se as houbese, xunto cos xuros de demora debidos por estes, segundo o procedemento que establece o Regulamento xeral de recadación; poderase ademais, se procede, instruí-lo correspondente expediente sancionador, conforme o previsto na vixente Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposicións derradeiras</p>
<p>Primeira.-Facúltase o director xeral de Xustiza e Administración Local para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 3 de marzo de 1997.</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>1411</p>

