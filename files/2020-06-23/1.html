---
date: '2020-06-23'
id: CA01-220620-0001
page: 24985
number: 123
agency: Consellería de Facenda
section: III. Outras disposicións.
title: >-
  ORDE do 22 de xuño de 2020 pola que se acorda a adaptación dos procedementos
  de xestión do servizo de claves concertadas da Administración xeral e do
  sector público autonómico de Galicia, Chave365, á situación da nova
  normalidade derivada da emerxencia sanitaria provocada pola COVID-19.
range: Orde
url: >-
  https://www.xunta.gal/dog/Publicados/2020/20200623/AnuncioCA01-220620-0001_gl.html
---
<p>O Protocolo de identificación e sinatura electrónicas da Administración xeral e do sector público autonómico de Galicia, aprobado pola Orde do 6 de febreiro de 2014, regulou o sistema de claves concertadas Chave365 como mecanismo alternativo aos certificados electrónicos para a identificación e sinatura das persoas interesadas. </p>
    <p>Este protocolo establece no seu punto 1.2.1.4 que a validez do mecanismo de claves concertadas será dun máximo de catro anos. Así mesmo, establece que no suposto de bloqueo dun código de usuario, o cidadán poderá rexenerar a clave ante as oficinas de rexistro ou de forma electrónica na sede electrónica da Xunta de Galicia a través do uso dun certificado electrónico recoñecido.</p>
    <p>Actualmente, máis de 200.000 persoas son usuarias do sistema de identificación e sinatura Chave365, o que lles permite o acceso electrónico a distintos servizos electrónicos do sector público autonómico, como a sede electrónica ou o servizo É-Saúde.</p>
    <p>O Real decreto 463/2020, do 14 de marzo, polo que se declara o estado de alarma para a xestión da situación da crise sanitaria ocasionada por COVID-19, estableceu na súa disposición adicional cuarta que os prazos de suspensión e caducidade de calquera acción e dereito quedan suspendidos durante o prazo de vixencia do estado do alarma e, se é o caso, das prórrogas que se adoptasen.</p>
    <p>O acordo do Centro de Coordinación Operativa (Cecop) mediante o cal se adoptan medidas preventivas en lugares de traballo do sector público autonómico como consecuencia da evolución epidemiolóxica do coronavirus COVID-19, publicado pola Resolución do 15 de marzo de 2020, da Secretaría Xeral Técnica da Consellería de Presidencia, Administracións Públicas e Xustiza, previu no seu punto oitavo a suspensión de prazos de prescrición e caducidade durante a vixencia do estado de alarma na Comunidade Autónoma de Galicia.</p>
    <p>A Resolución da Axencia para a Modernización Tecnolóxica de Galicia do 30 de marzo de 2020, pola que se acorda a aplicación de medidas derivadas da declaración do estado de alarma no servizo de claves concertadas da Administración xeral e do sector público autonómico de Galicia Chave365, recolleu previsións para adaptarse ás medidas derivadas da suspensión de prazos administrativos e ás circunstancias extraordinarias de confinamento e restrición da mobilidade da poboación durante a vixencia do estado de alarma.</p>
    <p>En aplicación desa resolución habilitáronse mecanismos non presenciais de rexeneración das claves de acceso en caso de bloqueos durante a vixencia do estado de alarma que veñen funcionando con normalidade e que demostraron a súa utilidade nesta situación.</p>
    <p>En aplicación do Protocolo polo que se establecen a reincorporación dos empregados públicos ao traballo presencial e as medidas de prevención fronte á COVID-19, aprobado polo Acordo do Consello da Xunta de Galicia do 8 de maio de 2020, reiniciouse paulatinamente a atención presencial nas oficinas de atención á cidadanía e de rexistro adaptando o seu funcionamento ás medidas de protección establecidas nese protocolo. Estas medidas afectan a capacidade de atención presencial da rede.</p>
    <p>O Real decreto 537/2020, do 22 de maio, polo que se prorroga o estado de alarma declarado polo Real decreto 463/2020, do 14 de marzo, polo que se declara o estado de alarma para a xestión da situación da crise sanitaria ocasionada por COVID-19 (BOE número 145, do 23 de maio), estableceu que con efectos do 1 de xuño o cómputo dos prazos administrativos que fosen suspendidos se reiniciará, se así se previse nunha norma con rango de lei aprobada durante a vixencia do estado de alarma e as súas prórrogas.</p>
    <p>O reinicio dos prazos administrativos supón un incremento da demanda da cidadanía dos servizos electrónicos e dos servizos de atención presencial na rede de oficinas de atención á cidadanía e de rexistro do sector público autonómico; especialmente increméntase a demanda de xestións presenciais relacionadas co servizo de claves concertadas da Administración xeral e do sector público autonómico de Galicia, Chave365, como as de renovación ou rexeneración da clave de acceso pola súa caducidade ou bloqueo.</p>
    <p>Nestas circunstancias, cómpre tomar as medidas oportunas para prorrogar as medidas adoptadas durante a vixencia do estado de alarma e dar un prazo suficiente para que os servizos de atención á cidadanía presten o servizo coa oferta adecuada, e habilitar mecanismos non presenciais para a xestión dos procedementos relacionados co sistema Chave365 e así garantir o acceso aos servizos electrónicos do sector público autonómico.</p>
    <p>Coas finalidades indicadas, adóptanse a través desta orde medidas de carácter excepcional e vixencia temporalmente limitada, en relación co período de validez do mecanismo de claves concertadas e coa habilitación de mecanismos non presenciais de rexeneración da clave de acceso. </p>
    <p>Estas medidas consisten na ampliación do período de validez do mecanismo de claves concertadas para aquelas persoas ás que ese período de validez lles remate nos tres meses posteriores á finalización do estado de alarma e na habilitación de mecanismos non presenciais de rexeneración das claves de acceso en caso de bloqueos ou caducidade que garantan a identificación do cidadán por medios non presenciais.</p>
    <p>En canto á estrutura da orde, esta consta dun artigo único, no cal se recollen as medidas excepcionais necesarias, e unha disposición derradeira relativa á inmediata entrada en vigor da disposición, tendo en conta as razóns de urxencia concorrentes, ante a necesidade de adoptar sen demora medidas actualizadas e adaptadas ás actuais circunstancias.</p>
    <p>A tramitación da presente orde axustouse ás previsións da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, aínda que, tendo en conta a evidente urxencia e a concorrencia das graves razóns de interese público que demandan a adopción desta disposición, ante a necesidade de adoptar sen demora medidas actualizadas e adaptadas á actual situación económica e de emerxencia sanitaria creada polo coronavirus, prescindiuse dos trámites de consulta pública previa, audiencia e información pública, de conformidade co disposto nos artigos 41.2 e 42.5 da devandita lei.</p>
    <p>En atención ao exposto, a presente orde axústase aos principios de boa regulación do artigo 129 da Lei 39/2015, do 1 de outubro, do procedemento administrativo común das administracións públicas. Así, en cumprimento dos principios de necesidade, eficacia, proporcionalidade, transparencia e eficiencia, identifícanse os obxectivos perseguidos e as razóns de interese xeral a que atende a regulación e establécense as medidas adecuadas para atender tales obxectivos e razóns sen impor novas obrigacións ou medidas restritivas á cidadanía pois, pola contra, a finalidade da regulación é a de lle posibilitar á cidadanía o acceso aos servizos electrónicos do sector público autonómico. Ademais, en cumprimento do principio de seguridade xurídica, configúrase unha regulación excepcional e de vixencia temporal necesaria para facer fronte á situación derivada da pandemia do coronavirus.</p>
    <p>En consecuencia, de acordo coa competencia establecida no artigo 34.6 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo único. Medidas excepcionais e temporais en relación cos procedementos de xestión do servizo de claves concertadas da Administración xeral e do sector público autonómico de Galicia</p>
    <p>Primeiro. Ampliación do periodo de validez do mecanismo de claves concertadas</p>
    <p>Amplíase o período de validez do mecanismo de claves concertadas para aquelas persoas ás que ese período de validez lles remate nos tres meses posteriores a finalización do estado de alarma e durante tres meses. </p>
    <p>Segundo. Habilitación de mecanismos non presenciais de rexeneración da clave de acceso</p>
    <p>Habilítanse mecanismos non presenciais de rexeneración das claves de acceso en caso de bloqueos o caducidade mentres se manteñan as medidas de prevención fronte á COVID-19 acordadas polas autoridades competentes. Estes mecanismos garantirán a identificación do cidadán por medios non presenciais, como a achega de información coñecida por ambas as partes, o uso de videochamadas ou outros similares que ofrezan as medidas de seguridade oportunas. </p>
    <p>Disposición derradeira única. Entrada en vigor</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 22 de xuño de 2020</p>
    <footer><p>Valeriano Martínez García<br>Conselleiro de Facenda</p></footer>

