---
date: '1997-10-21'
id: B9A2
page: 10
number: 203
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 29 de setembro de 1997 pola que se convoca un curso sobre
  medición de ruídos.
range: Resolución
url: 'https://www.xunta.gal/dog/Publicados/1997/19971021/AnuncioB9A2_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 1997 de forma descentralizada, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a celebración dun curso sobre medición de ruídos, que deberá desenvolverse conforme as seguintes bases:</p>
<p>Obxectivos.</p>
<p>O curso ten por obxectivo dota-los policías dunha formación teórico-práctica que lles permita realiza-las súas funcións nos temas de control e medición de ruído nos locais públicos, así como o coñecemento e manexo dos aparellos utilizados nestas funcións.</p>
<p>Destinatarios.</p>
<p>O curso vai dirixido ós membros dos corpos das policías locais de Galicia e ós membros da unidade do C.N.P. adscrita á Comunidade Autónoma de Galicia.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Prazas.</p>
<p>O número de prazas que se ofertarán neste curso será de 40.</p>
<p>Solicitudes.</p>
<p>1. O persoal que desexe participar neste curso deberá presentar cuberta á máquina ou con letra moi clara a instancia que figura no anexo.</p>
<p>2. O prazo para a presentación de instancias rematará o día 5 de novembro, ás 14 horas.</p>
<p>3. As instancias deberán vir asinadas polo xefe do cadro de persoal ou polo concelleiro de tráfico e seladas; será isto requisito indispensable para ser admitido no curso; o incumprimento deste requisito suporá a non admisión no devandito curso.</p>
<p>4. As instancias deberán enviarse á sede da Academia Galega de Seguridade, rúa de Madrid, 2-4, polígono das Fontiñas, 15703 Santiago de Compostela, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Contido e duración.</p>
<p>O curso celebrarase en sesións de tarde, de luns a venres, e nel trataranse, entre outros, os seguintes temas: a) O son. Conceptos xerais e magnitudes fundamentais. b) Audición. O oído humano e as características da audición. c) Medida de niveis sonoros. O decibelio, suma e resta de dB. Diferentes tipos de medicións. d) O ruído e as súas características. Tipos de ruído. Fontes do ruído. e) Índices de valoración do ruído. Curvas de ponderación. Parámetros de medición. Análise en frecuencia. Ordenanzas municipais. f) Illamento acústico. Lei de masas. Paredes compostas. Illamento mixto. Cálculo do illamento. g) Vibracións. Conceptos xerais. Medida e illamento de vibracións. h) Medicións prácticas de diferentes tipos de ruídos.</p>
<p>Datas.</p>
<p>O curso celebrarase en datas do 17 ó 21 de novembro, en horario de 16.30 a 20.30 horas.</p>
<p>Relación de admitidos.</p>
<p>A relación de admitidos publicarase o día 11 de novembro, no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono (981) 56 34 00.</p>
<p>Lugar.</p>
<p>O curso desenvolverase na Casa da Cultura, sita na Avda. Benito Vigo, 92, no concello da Estrada.</p>
<p>Certificado de asistencia.</p>
<p>Ó remate do curso entregaráselles un certificado de asistencia a aquelas persoas que acrediten a súa participación continuada a el, non podendo supera-las faltas de asistencia un 15% do total da duración de horas lectivas do curso; unha inasistencia superior ó 15%, aínda que sexa xustificada, suporá a non expedición do certificado.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>Santiago de Compostela, 29 de setembro de 1997.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>
<p>7814</p>

