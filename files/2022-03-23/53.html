---
date: '2022-03-23'
id: G0181-140322-0002
page: 19363
number: 57
agency: Axencia Galega de Infraestruturas
section: VI. Anuncios. a) Administración autonómica.
title: >-
  RESOLUCIÓN do 14 de marzo de 2022, da Área de Deseño de Infraestruturas, pola
  que se fai pública a aprobación do expediente de información pública e
  definitivamente o proxecto de construción de fomento da mobilidade
  sustentable, senda na OU-536, treitos As Vendas (puntos quilométricos
  11+890-12+810) e Santa Baia (puntos quilométricos 9+100-11+120), de clave
  OU/16/274.06.
range: Resolución
url: >-
  https://www.xunta.gal/dog/Publicados/2022/20220323/AnuncioG0181-140322-0002_gl.html
---
<p>O director da Axencia Galega de Infraestruturas, por delegación da conselleira de Infraestruturas e Mobilidade (Orde do 7 de setembro de 2017, Diario Oficial de Galicia do 20 de setembro), vistos os informes das administracións afectadas no trámite de información pública, ditou o 11 de marzo de 2022 a seguinte resolución:</p>
    <p>«Resolución pola que se aproba o expediente de información pública e definitivamente o proxecto de construción de fomento da mobilidade sustentable, senda na OU-536, treitos As Vendas (pp.qq. 11+890-12+810) e Santa Baia (pp.qq. 9+100-11+120), de clave OU/16/274.06.</p>
    <p>Antecedentes de feito.</p>
    <p>Primeiro. O artigo 6.2 da Lei 8/2013, do 28 de xuño, de estradas de Galicia, e o artigo 12.2 do Decreto 66/2016, do 26 de maio, polo que se aproba o Regulamento xeral de estradas de Galicia, determinan que os espazos destinados a sendas para peóns ou para a circulación de ciclistas teñan a consideración de elementos funcionais da estrada. Tendo en conta este precepto, a Xunta de Galicia elaborou a estratexia en materia de mobilidade alternativa de Galicia, entre cuxos obxectivos está o fomento dos sistemas de transporte alternativos aos motorizados que permitan minimizar as repercusións sobre o ambiente e os seus impactos sociais e económicos.</p>
    <p>Segundo. Con data do 2 de novembro de 2017, a Axencia Galega de Infraestruturas aprobou, con base na “Estratexia en materia de mobilidade alternativa de Galicia”, o documento “Estratexia en materia de mobilidade alternativa na comarca de Ourense e concellos limítrofes”, onde se propón, entre outros, a creación de dous itinerarios peonís e ciclistas na OU- 536, que agora se desenvolven mediante o proxecto construtivo de fomento da mobilidade sustentable, senda na OU-536, treitos As Vendas (pp.qq. 11+890-12+810) e Santa Baia (pp.qq. 9+100-11+120), de clave OU/16/274.06.</p>
    <p>Terceiro. As actuacións que se recollen no proxecto consisten na creación de dous itinerarios mixtos peonís e ciclistas pola marxe esquerda da OU-536, de ancho mínimo 1,8 m e formigón coloreado; un deles desde o p.q. 9+100 (glorieta do Camiño da Venda, no municipio da Baña) ata o p.q. 11+120 e o outro desde o p.q. 11+890 (no municipio das Vendas, no límite entre os concellos do Pereiro de Aguiar e Esgos) ata o p.q. 12+810.</p>
    <p>Cuarto. No Diario Oficial de Galicia núm. 31, do 14 de febreiro de 2020, publicouse o Anuncio do 30 de xaneiro de 2020 polo que se somete ao trámite de información pública o proxecto de construción de fomento da mobilidade sustentable, senda na OU-536, treitos As Vendas (pp.qq. 11+890-12+810) e Santa Baia (pp.qq. 9+100-11+120), de clave OU/16/274.06, así como a relación individual de bens, dereitos e propietarios afectados polo proxecto referenciado.</p>
    <p>Quinto. As administracións afectadas emitiron os correspondentes informes e as persoas interesadas formularon alegacións no trámite de información pública. A todas elas déuselles resposta motivada, segundo figura no informe que consta no expediente, que foi notificado ás administracións ás cales se lles deu trámite de informe e aos particulares que presentaron alegacións.</p>
    <p>Fundamentos de dereito.</p>
    <p>Primeiro. A conselleira de Infraestruturas e Mobilidade é competente para resolver os expedientes de información pública en materia de estradas e informes das administracións afectadas, de acordo co Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade. Esta competencia atópase delegada na persoa titular da dirección da Axencia Galega de Infraestruturas, segundo o artigo 8.1.b) da Orde do 7 de setembro de 2017 sobre delegación de competencias no secretario xeral técnico e noutros órganos e entidades públicas adscritos a esta consellería (DOG núm. 179, do 20 de setembro).</p>
    <p>Segundo. O artigo 21.4 da Lei 8/2013, do 28 de xuño, de estradas de Galicia, establece que, transcorridos os prazos dos trámites de información pública e informe das administracións afectadas e recibidas as alegacións e informes presentados, darase resposta motivada ás alegacións formuladas. O informe resultante poñerase á disposición das persoas interesadas e notificaráselles ás administracións ás cales se lles dese trámite de informe e aos particulares que presentasen alegacións. Finalmente, resolverase tamén sobre a aprobación do expediente de información pública.</p>
    <p>Logo de revisados os informes emitidos e as alegacións formuladas, procede introducir as seguintes modificacións relativas ao trazado sometido á información pública:</p>
    <p>• Rectificarase a solución construtiva inicialmente proposta en canto ao ancho da sección da senda, evitando a afección aos muros de peche pero mantendo a sección dentro dos límites establecidos pola normativa de accesibilidade.</p>
    <p>• En solo de núcleo rural tradicional manterase o pavimento de pedra e nos restantes treitos a solución proposta de formigón coloreado.</p>
    <p>• Actualización dos datos catastrais das parcelas numeradas segundo os datos proporcionados polos concellos do Pereiro de Aguiar e Esgos a través do seu planeamento vixente.</p>
    <p>Desestímanse as demais alegacións e modificacións propostas, de acordo coas xustificacións e fundamentos que constan no expediente de información pública.</p>
    <p>O artigo 22.2 da citada Lei 8/2013, do 28 de xuño, establece que no caso de estudos ou proxectos sometidos aos trámites de información pública e informe das administracións afectadas, unha vez emitido o informe sobre as alegacións presentadas, o órgano competente da Administración promotora da actuación debe adoptar a correspondente resolución, que pode ser de aprobación definitiva de todo o ámbito do estudo ou proxecto ou ben só dunha parte deste.</p>
    <p>No seu punto 5, o mesmo artigo indica que a aprobación definitiva dos anteproxectos, proxectos de trazado ou proxectos de construción implicará a declaración de utilidade pública, a necesidade de ocupación dos bens e de adquisición dos dereitos necesarios para a execución das obras, dos depósitos dos materiais sobrantes, dos préstamos necesarios para executalas e para a reposición de servizos afectados, así como para a traza de planta do proxecto e as modificacións desta que, de ser o caso, se puideren aprobar posteriormente, e a urxencia da ocupación, todo iso para os efectos de expropiación, ocupación temporal ou imposición ou modificación de servidumes.</p>
    <p>No punto 6 do mesmo artigo 22 indícase que “logo de aprobados definitivamente os anteproxectos, proxectos de trazado ou proxectos de construción, as limitacións á propiedade e á titularidade doutros dereitos establecidos nesta lei serán efectivas respecto dos terreos que afecte a actuación correspondente”.</p>
    <p>De acordo co que establece o artigo 23 da citada Lei 8/2013, do 28 de xuño, os estudos e proxectos sometidos aos trámites de información pública en materia de estradas e informe das administracións afectadas, unha vez aprobados definitivamente, teñen a consideración de proxectos sectoriais de incidencia supramunicipal, segundo o disposto na lexislación autonómica de ordenación do territorio, e as determinacións que neles se conteñen terán forza vinculante para as administracións públicas e para os particulares e prevalecerán sobre as determinacións do planeamento urbanístico vixente, sen prexuízo de que as entidades locais en que se asenten as infraestruturas obxecto do proxecto deberán adaptar o seu planeamento urbanístico ao contido no proxecto.</p>
    <p>Polo exposto, os concellos do Pereiro de Aguiar e Esgos deberán adaptar o seu planeamento urbanístico na súa primeira modificación ou revisión ao contido no proxecto.</p>
    <p>Terceiro. Que simultaneamente ao trámite sinalado no punto anterior e para os efectos previstos no artigo 56.1 do Regulamento de expropiación forzosa, someteuse a información pública a relación individual de bens, dereitos e propietarios afectados pola realización da obra correspondente.</p>
    <p>De acordo con todo o exposto e tras os informes, alegacións e certificados presentados,</p>
    <h2>RESOLVO:</h2>
    <p>Primeiro. Aprobar o expediente de información pública de fomento da mobilidade sustentable, senda na OU-536, treitos As Vendas (pp.qq. 11+890-12+810) e Santa Baia (pp.qq. 9+100-11+120), de clave OU/16/274.06.</p>
    <p>Segundo. Aprobar o proxecto de construción de fomento da mobilidade sustentable, senda na OU-536, treitos As Vendas (pp.qq 11+890-12+810) e Santa Baia (pp.qq. 9+100-11+120), de clave OU/16/274.06, coas modificacións relativas ao trazado sometido á información pública que se indican no fundamento de dereito segundo.</p>
    <p>Terceiro. Consonte establece o artigo 23 da Lei 8/2013, do 28 de xuño, de estradas de Galicia, os concellos do Pereiro de Aguiar e Esgos deberán adaptar o seu planeamento urbanístico ao contido no proxecto, na súa primeira modificación ou revisión.</p>
    <p>Contra esta resolución, que pon fin á vía administrativa, poderase interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses, contado desde o día seguinte ao da publicación desta resolución no Diario Oficial de Galicia, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa».</p>
    <p>O que se fai público para xeral coñecemento.</p>
    <p>Santiago de Compostela, 14 de marzo de 2022</p>
    <footer><p>Carlos Lefler Gullón<br>Xefe da Área de Deseño de Infraestruturas</p></footer>

