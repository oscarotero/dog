---
date: '2022-03-23'
id: G0427-160322-0001
page: 19167
number: 57
agency: Consellería do Mar
section: III. Outras disposicións.
title: >-
  ORDE do 15 de marzo de 2022 pola que se modifica a Orde do 21 de febreiro de
  2022 sobre delegación de competencias en diversos órganos de dirección desta
  consellería e na Presidencia da entidade pública empresarial Portos de
  Galicia.
range: Orde
url: >-
  https://www.xunta.gal/dog/Publicados/2022/20220323/AnuncioG0427-160322-0001_gl.html
---
<p>O 1 de marzo de 2022 publicouse no <em>Diario Oficial de Galicia</em> a Orde do 21 de febreiro de 2022 sobre delegación de competencias en diversos órganos de dirección da Consellería do Mar e na Presidencia da entidade pública empresarial Portos de Galicia.</p>
    <p>O artigo 5.1, en relación coas axudas e subvencións, establece que o réxime de delegación en materia de axudas e subvencións públicas no ámbito da Consellería será o que se estableza nas correspondentes ordes de convocatoria.</p>
    <p>A entrada en vigor desta nova orde de delegación deixa fóra deste réxime de delegación unha gran parte das convocatorias de axudas e subvencións da Consellería do Mar que se tramitaron como anticipado de gasto de acordo co disposto na Orde do 11 de febreiro de 1998, da Consellería de Economía e Facenda, pola que se regula a tramitación anticipada dos expedientes de gasto. Ademais, algunhas ordes de axudas tramitadas en anos anteriores conteñen plurianualidades asociadas. A resolución destas axudas corresponde á persoa titular da Consellería e non está prevista nelas a delegación na persoa titular da dirección xeral competente segundo a materia.</p>
    <p>Para acadar unha maior axilidade e evitar a acumulación de tarefas na persoa titular da Consellería, parece aconsellable modificar a orde de delegación de competencias neste artigo concreto, de maneira que a competencia para resolver os procedementos de axudas e subvencións que se tramiten no ámbito das súas competencias quede delegado nas persoas titulares dos centros directivos.</p>
    <p>Por outra banda, o artigo 10.3.a) da Orde do 21 de febreiro de 2022 delega na Presidencia da entidade pública empresarial Portos de Galicia o exercicio da facultade de aprobar os plans de utilización dos espazos portuarios. A expresión correcta que debe figurar, de acordo co disposto no artigo 29.g) da Lei 6/2017, do 12 de decembro, de portos de Galicia, é delimitacións dos espazos e usos portuarios.</p>
    <p>Por isto, facendo uso das facultades que me confiren os artigos 38, 43.3 e 44 da Lei 1/1983, do 22 de febreiro, de normas reguladoras da Xunta e da súa Presidencia, do disposto na Lei 40/2015, do 1 de outubro, de réxime xurídico do sector público, e na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e demais disposicións de xeral aplicación,</p>
    <h2>DISPOÑO:</h2>
    <p>Artigo primeiro. <em>Modificación do artigo 5</em></p>
    <p>O número 1 do artigo 5 queda redactado como segue:</p>
    <p>«1. Delégase nas persoas titulares da Secretaría Xeral Técnica e das direccións xerais a competencia para resolver os procedementos de axudas e subvencións que se tramiten no ámbito das súas competencias».</p>
    <p>Artigo segundo. <em>Modificación do artigo 10</em></p>
    <p>A alínea a) do número 3 do artigo 10 queda redactada como segue:</p>
    <p>«3. Deléganse na Presidencia da entidade pública empresarial Portos de Galicia:</p>
    <p>a) A aprobación das delimitacións dos espazos e usos portuarios».</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 15 de marzo de 2022</p>
    <footer><p>Rosa Mª Quintana Carballo<br>Conselleira do Mar</p></footer>

