---
date: '2014-12-12'
id: O90-041214-0001
page: 50986
number: 238
agency: Axencia Galega de Desenvolvemento Rural
section: III. Outras disposicións.
title: >-
  RESOLUCIÓN do 29 de novembro de 2014 pola que se fai público o acordo de
  cesión en propiedade, mediante adxudicación directa e a título gratuíto, dun
  inmoble situado no concello de Sandiás.
range: Resolución
url: >-
  https://www.xunta.gal/dog/Publicados/2014/20141212/AnuncioO90-041214-0001_gl.html
---
<p>A Axencia Galega de Desenvolvemento Rural (Agader) adoptou o 20 de outubro de 2014 o acordo de cesión, mediante adxudicación directa e a título gratuíto, dun inmoble situado no concello de Sandiás a favor do Concello de Sandiás.</p>
    <p> De conformidade co artigo 86.1 do Decreto 50/1989, do 9 de marzo, polo que se aproba o Regulamento para a execución da Lei 3/1989, do 12 de abril, do patrimonio da Comunidade Autónoma de Galicia, procede publicar o dito acordo.</p>
    <p>Por todo isto,</p>
    <h2>RESOLVO:</h2>
    <p>Publicar o Acordo do 20 de outubro de 2014, da Presidencia da Agader, polo que se cede en propiedade, mediante adxudicación directa e a título gratuíto, un inmoble situado no concello de Sandiás, que se incorpora a esta resolución como documento anexo.</p>
    <p> Santiago de Compostela, 29 de novembro de 2014</p>
    <footer><p>Antonio Crespo Iglesias<br>Director xeral da Axencia Galega de Desenvolvemento Rural</p></footer>
    <h2>ANEXO<br>Acordo do 20 de outubro de 2014 da presidenta da Axencia Galega de Desenvolvemento Rural (Agader), pola que se cede en propiedade, mediante adxudicación directa e a título gratuíto, un inmoble situado no concello de Sandiás</h2>
    <p>A Axencia Galega de Desenvolvemento Rural (Agader) é titular dun inmoble que constitúe masa común nos termos establecidos no artigo 31 da Lei 10/1985, do 14 de agosto, de concentración parcelaria para Galicia, de conformidade co artigo 5.2 en relación co artigo 5.1.a) da Lei 6/2011, do 13 de outubro, de mobilidade de terras, e en virtude da Resolución do 20 de novembro de 2012, da Secretaría Xeral Técnica e do Patrimonio da Consellería de Facenda, Xunta de Galicia, en relación coa recepción parcial dos bens e dereitos procedentes da liquidación da Sociedade Anónima Xestora Bantegal e a simultánea entrega, con igual carácter, á Agader.</p>
    <p>O Concello de Sandiás solicitou formalmente a cesión deste, mediante adxudicación directa e a título gratuíto.</p>
    <p>O 30 de xullo de 2014 o director xeral da Agader acordou que se iniciase o procedemento para a transmisión en propiedade, mediante adxudicación directa e a título gratuíto, do inmoble.</p>
    <p>O 30 de xullo de 2014 a Subdirección de Mobilidade de Terras da Agader informou favorablemente a transmisión en propiedade do inmoble.</p>
    <p>O 23 de setembro de 2014 a Secretaría Xeral Técnica e do Patrimonio da Consellería de Facenda informou favorablemente a transmisión en propiedade do inmoble, conforme o previsto no artigo 14.2 da Lei 6/2011, do 13 de outubro, de mobilidade de terras.</p>
    <p>O 1 de outubro de 2014 a Secretaría Xeral da Consellería do Medio Rural e do Mar autorizou/informou favorablemente a transmisión en propiedade do inmoble, conforme o previsto no artigo 14.1.a) da Lei 6/2011, do 13 de outubro, de mobilidade de terras.</p>
    <p>O 7 de outubro de 2014 a Intervención Xeral da Comunidade Autónoma informou favorablemente a transmisión en propiedade do inmoble, conforme o previsto no artigo 11 do Decreto 307/2009, do 28 de maio, polo que se establece a estrutura orgánica da Consellería de Facenda.</p>
    <p>O 10 de outubro de 2014 o Consello da Xunta de Galicia autorizou a transmisión en propiedade do inmoble, conforme o previsto no artigo 17.3 da Lei 6/2011, do 13 de outubro, de mobilidade de terras.</p>
    <p>O 11 de xullo de 2013 o Consello de Dirección da Agader delegou na persoa titular da Presidencia de Agader as competencias para o alleamento e cesión de bens inmobles e dereitos reais a que fan referencia os artigos 74.2 e 83.2 da Lei 5/2011, do 30 de setembro, do patrimonio da Comunidade Autónoma de Galicia, segundo fixo público a Resolución do 24 de xullo de 2013 (<em>Diario Oficial de Galicia</em> núm. 148, do 5 de agosto).</p>
    <p>Tendo en conta o exposto, de acordo cos artigos 14 a 17 da Lei 6/2011, do 13 de outubro, de mobilidade de terras e 82 e seguintes da Lei 5/2011, do 30 de setembro, do patrimonio da Comunidade Autónoma de Galicia, e tras a proposta do director xeral da Agader,</p>
    <h2> DISPOÑO:</h2>
    <p> Primeiro. Acórdase a cesión, a título gratuíto, a favor do Concello de Sandiás, da propiedade do ben inmoble, de carácter patrimonial, sito no concello de Sandiás, que se describe a continuación:</p>
    <p>Descrición: predio 938 do polígono 502 da zona de concentración parcelaria de Sandiás-Piñeira de Arcos, no concello de Sandiás (Ourense), cunha extensión superficial de dezaseis áreas e cincuenta e cinco centiáreas. Limita norte con cortaventos, sur con camiño e zona excluída, leste con predio de propietario descoñecido (938-2) e oeste con zona excluída.</p>
    <p>Sobre esta parcela existe unha construción de planta terrea de bloque de formigón que alberga a maquinaria de bombeo para subministración de auga potable ao Concello de Sandiás. Tamén hai arquetas e pozos de rexistro da instalación de abastecemento. </p>
    <p>Referencia catastral: 32078A502009380000FT.</p>
    <p>Inscrición rexistral: inscrita no Rexistro da Propiedade de Xinzo de Limia, a nome da Comunidade Autónoma de Galicia, tomo 771, libro 50, folio 80, nº rexistral predio 8666, inscrición 1. </p>
    <p>Segundo. A cesión en propiedade queda sometida as seguintes cláusulas:</p>
    <p>1. O inmoble destinarase á localización de estación de bombeo.</p>
    <p>2. A persoa cesionaria, con coñecemento da situación física e legal do ben, adquíreo, xunto coas obras, construcións e instalacións existentes nel que sexan da Agader, como corpo certo, ao seu risco e ventura, renunciando ao saneamento por evicción, por vicios ou defectos ocultos e por gravames ocultos que lle concede o Código civil. No caso de obras, construcións e instalacións das que a Agader manifesta ser a titular en aplicación do artigo 359 do Código civil, corresponderá a persoa cesionaria a procedente regularización xurídica, no caso de reclamacións de terceiras persoas, para que inmoble, obras, construcións e instalacións sexan dun só titular, ben a persoa cesionaria, ben terceiras persoas no caso dunha cesión invertida. Non poderá transmitir en propiedade o ben a terceiras persoas. A persoa cedente debe remitir cada tres anos a documentación que acredite o destino do ben.</p>
    <p>3. De conformidade cos artigos 85 e 86 da Lei 5/2011, do 30 de setembro, do patrimonio da Comunidade Autónoma de Galicia, se o ben cedido non se aplica ao fin sinalado no prazo de dous anos desde o outorgamento do documento de cesión, ou deixa de estalo con posterioridade, se se descoida ou utiliza con grave quebrantamento ou se incumpren as condicións do acordo, considerarase resolta a cesión e o ben revertera á entidade cedente.</p>
    <p>Serán por conta da persoa cesionaria o detrimento ou a deterioración sufridos polo ben cedido, sen que sexan indemnizables os gastos nos que incorra para cumprir as cargas ou condicións impostas.</p>
    <p>A resolución da cesión será declarada polo órgano competente para o seu outorgamento, e na resolución que declare a extinción da cesión determinarase, se é o caso, a indemnización polas deterioracións que sufrise o ben, logo da determinación da súa contía mediante taxación pericial.</p>
    <p>Na resolución que declare a extinción da cesión, a persoa cedente poderá optar porque o ben reverta, libre de cargas e gravames, sen dereito a indemnización á persoa cesionaria:</p>
    <p>a) Repoñendo o ben ao estado anterior a calquera uso construtivo e/ou non construtivo.</p>
    <p>b) Nas mesmas condicións de uso, construtivo e/ou non construtivo, nas que se entregou, repoñendo o ben ao estado anterior, coa cesión do construído ao predio.</p>
    <p>c) Nas condicións de uso, construtivo e/ou non construtivo, nas que se atope no momento da extinción da cesión, coa cesión do construído ao predio.</p>
    <p>d) De ser o caso, as obras, construcións e instalacións que revertan, que non fosen da titularidade da persoa cedente no momento da cesión, serán adquiridas gratuitamente pola persoa cedente.</p>
    <p>4. A persoa cesionaria realizará, pola súa conta, a correspondente alta, baixa ou modificación no Catastro inmobiliario, as inscricións, as anotacións e as altas no rexistro da propiedade ou noutros rexistros que correspondan, aínda que estas sexan facultativas e non obrigatorias, así como a declaración de obra nova, se for do caso, inscrita no Rexistro da propiedade.</p>
    <p>Todos os custos e impostos que se deriven da cesión serán por conta da persoa cesionaria, incluso o imposto sobre o incremento de valor dos terreos de natureza urbana (plusvalía), se o houber.</p>
    <p>5. A persoa cesionaria declara coñecer a situación urbanística do inmoble que se cede, así como os deberes legais e as obrigas pendentes de cumprir en caso de levarse a cabo actuacións de transformación urbanística, renunciando, polo tanto, á facultade de rescindir o contrato e exixir as indemnizacións que procedan a que alude o artigo 19.3 do Real decreto lexislativo 2/2008, do 20 de xuño, polo que se aproba o texto refundido da Lei do solo, por non ter feito constar a dita situación urbanística, deberes e obrigas, despois de serlle requirida a súa expedición pola persoa cedente. </p>
    <p>Terceiro. A cesión formalizarase en documento administrativo subscrito polo órgano unipersoal de goberno da Agader, ou funcionario en quen delegue, debendo constar nel o acordo de cesión e a aceptación do cesionario.</p>
    <p>Cuarto. A Agader, a través da Subdirección de Mobilidade de Terras, realizará todos os trámites necesarios para a efectividade de canto se dispón no presente acordo.</p>

