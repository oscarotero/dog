---
date: '2014-12-12'
id: CA02-181114-0006
page: 51007
number: 238
agency: 'Consellería de Medio Ambiente, Territorio e Infraestruturas'
section: VI. Anuncios. a) Administración autonómica.
title: >-
  ANUNCIO do 11 de novembro de 2014, da Secretaría Xeral de Calidade e
  Avaliación Ambiental, polo que se somete a información pública a solicitude de
  autorización ambiental integrada para a planta de tratamento de residuos que
  Tratamientos Ecológicos del Noroeste (TEN) posúe na corta de Arinteiro,
  concello de Touro (A Coruña), clave do expediente 2014-IPPC-I-56.
range: Anuncio
url: >-
  https://www.xunta.gal/dog/Publicados/2014/20141212/AnuncioCA02-181114-0006_gl.html
---
<p>Para os efectos previstos na Lei 16/2002, do 1 de xullo, de prevención e control integrados da contaminación (BOE nº 157, do 2 de xullo), faise público que por espazo de trinta (30) días hábiles, contados a partir do seguinte ao da publicación deste anuncio no <em>Diario Oficial de Galicia</em>, quedará exposta a seguinte documentación:</p>
    <p>Proxecto básico de autorización ambiental integrada das instalacións de Tratamientos Ecológicos del Noroeste, situada en Touro (A Coruña). 3.9.2014.</p>
    <p>Co fin de que calquera interesado poida consultala e, se for o caso, formular no dito prazo as alegacións, suxestións ou observacións que considere convenientes, os citados documentos estarán á disposición dos administrados, en horario de atención ao público, nas seguintes dependencias:</p>
    <p>Secretaría Xeral de Calidade e Avaliación Ambiental-Servizo de Prevención e Control Integrados da Contaminación (r/ San Lázaro, s/n, 15781 Santiago de Compostela).</p>
    <p>Ademais, poderán consultalos na páxina web da Consellería de Medio Ambiente, Territorio e Infraestruturas (http://www.cmati.xunta.es/»medio ambiente e sostibilidade»prevención e control de actividades»autorización ambiental integrada»proxectos en información pública).</p>
    <p>Santiago de Compostela, 11 de novembro de 2014</p>
    <footer><p>Justo de Benito Basanta<br>Secretario xeral de Calidade e Avaliación Ambiental</p></footer>
    <h2>ANEXO<br>Memoria resumo</h2>
    <p>Clave do expediente: 2014-IPPC-I-56.</p>
    <p>Peticionaria: Tratamientos Ecológicos del Noroeste, S.L. (TEN).</p>
    <p>Domicilio social: lugar da Mina, s/n, 15822 Touro (A Coruña).</p>
    <p>Localización da instalación: (Datum ETRS89, fuso 29 X: 555.351, Y: 4.747.152).</p>
    <p>Actividade: planta de tratamento de residuos non perigosos.</p>
    <p>Descrición: a actividade principal da instalación é a valorización de residuos non perigosos mediante compostaxe para obter emendas orgánicas e tecnosolos destinados á rexeneración da antiga mina de Touro.</p>
    <p>Desde finais de 2013 a empresa conta con autorización para a valorización de residuos non perigosos de orixe doméstica e industrial que, mediante tratamento mecánico de pretrituración, selección e clasificación manual, combinado cun sistema de hixienización baseado na aplicación de calor e temperatura (en reactor autoclave), consegue clasificar as partes recuperables dos residuos de entrada para a súa expedición aos valorizadores finais.</p>
    <p>O proceso de produción lévase a cabo en tres liñas de traballo ou actividades:</p>
    <p>– Valorización de residuos para a elaboración de emendas orgánicas (composta).</p>
    <p>– Valorización de residuos para a elaboración de tecnosolos.</p>
    <p>– Valorización de residuos non perigosos de orixe doméstica e industrial.</p>
    <p>Verteduras: a planta de TEN conta con dúas balsas de lixiviados onde se almacenan as augas residuais industriais e de escorremento e unha rede principal de recolla e condución de lixiviados ás balsas. As augas, unha vez depuradas, son reutilizadas para o lavado de camións, e as que non cumpren os requisitos para augas de limpeza son empregadas para humectar os residuos que se van compostar, sen existir vertedura ao dominio público.</p>

