---
date: '2014-04-02'
id: CA05-280314-0001
page: 14421
number: 64
agency: Consellería de Traballo e Benestar
section: I. Disposicións xerais.
title: >-
  ORDE do 27  de marzo de 2014 pola que se modifica a Orde do 2 de xaneiro de
  2012, de desenvolvemento do Decreto 15/2010, do 4 de febreiro, polo que se
  regula o procedemento para o recoñecemento da situación de dependencia e do
  dereito ás prestacións do sistema para a autonomía e atención á dependencia, o
  procedemento para a elaboración do Programa individual de atención e a
  organización e funcionamento dos órganos técnicos competentes.
range: Orde
url: >-
  https://www.xunta.gal/dog/Publicados/2014/20140402/AnuncioCA05-280314-0001_gl.html
---
<p>O 14 de xullo de 2012 publícase no BOE o Real decreto lei 20/2012, do 13 de xullo, de medidas para garantir a estabilidade orzamentaria e de fomento da competitividade. Entre as medidas que recolle o real decreto lei recóllense melloras necesarias para asegurar a sustentabilidade presente e futura do sistema para a autonomía e atención á dependencia e así, entre outras, elimínase a estrutura dos niveis en que se subdividía cada grao de dependencia, manténdose só a estrutura de graos, así como a través da súa disposición transitoria décima se establecían as contías máximas das prestacións económicas para coidados no contorno familiar, de asistencia persoal e da prestación vinculada a un servizo, ata que non se regulasen regulamentariamente.</p>
    <p>O Real decreto 1051/2013, do 27 de decembro, polo que se regulan as prestacións do sistema para a autonomía e atención á dependencia establecidas na Lei 39/2006, do 14 de decembro, de promoción da autonomía persoal e atención ás persoas en situación de dependencia, establece na súa disposición adicional segunda as contías máximas das prestacións económicas e equipáraas por grao recoñecido, así dispón que con independencia da data en que se produza o seu recoñecemento, as contías máximas das prestacións económicas correspondentes aos graos III, II e I de dependencia serán as que se determinan na disposición transitoria décima, punto 2, do Real decreto lei 20/2012, do 13 de xullo, de medidas para garantir a estabilidade orzamentaria e de fomento da competitividade.</p>
    <p>Tendo en conta a aprobación das novas contías sinaladas, en consecuencia, cómpre modificar as disposicións normativas ditadas no seu desenvolvemento. Debido a isto, a Orde do 2 de xaneiro de 2012, de desenvolvemento do Decreto 15/2010, do 4 de febreiro, vese afectada na regulación contida no seu anexo V de contías máximas das libranzas, polo que se procede á súa modificación.</p>
    <p>En virtude do exposto, no exercicio das atribucións conferidas segundo o artigo 38 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, así como pola disposición derradeira segunda do Decreto 15/2010, do 4 de febreiro (DOG nº 34, do 19 de febreiro), polo que se regula o procedemento para o recoñecemento da situación de dependencia e do dereito ás prestacións do sistema para a autonomía e atención á dependencia, o procedemento para a elaboración do Programa individual de atención e a organización e o funcionamento dos órganos técnicos competentes, e polo artigo 34.6 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo único. <em>Modificación da Orde do 2 de xaneiro de 2012, de desenvolvemento do Decreto 15/2010, do 4 de febreiro, polo que se regula o procedemento para o recoñecemento da situación de dependencia e do dereito ás prestacións do sistema para a autonomía e atención á dependencia, o procedemento para a elaboración do programa individual de atención e a organización e o funcionamento dos órganos técnicos competentes</em></p>
    <p>A Orde do 2 de xaneiro de 2012, de desenvolvemento do Decreto 15/2010, do 4 de febreiro, polo que se regula o procedemento para o recoñecemento da situación de dependencia e do dereito ás prestacións do sistema para a autonomía e atención á dependencia, o procedemento para a elaboración do programa individual de atención e a organización e o funcionamento dos órganos técnicos competentes, queda modificada como segue:</p>
    <p>Un. O anexo V de contías máximas da libranza queda redactado do seguinte modo:</p>
    <p>Con independencia da data en que se producira o seu recoñecemento, as contías máximas das libranzas terán en conta o grao recoñecido e serán as seguintes:</p>
    <table>
     <thead>
      <tr>
       <td rowspan="2">Grao de dependencia</td>
       <td>Libranza vinculada á adquisición de servizos</td>
       <td>Libranza de coidados no contorno</td>
       <td>Libranza de asistente persoal</td>
      </tr>
      <tr>
       <td colspan="3">Euros/mes</td>
      </tr>
      <tr>
       <td>Contía</td>
       <td>Contía</td>
       <td>Contía</td>
      </tr>
     </thead>
     <tbody>
      <tr>
       <td>Grao III</td>
       <td>715,07 €</td>
       <td>387,64 €</td>
       <td>715,07 €</td>
      </tr>
      <tr>
       <td>Grao II</td>
       <td>426,12 €</td>
       <td>268,79 €</td>
       <td>426,12 €</td>
      </tr>
      <tr>
       <td>Grao I</td>
       <td>300,00 €</td>
       <td>153,00 €</td>
       <td>300,00 €</td>
      </tr>
      <tr>
       <td colspan="4">Complemento nivel adicional da C.A.</td>
      </tr>
      <tr>
       <td>Grao III</td>
       <td></td>
       <td></td>
       <td>– Contía nivel adicional ata 1.300 €.
        – Complemento adicional do 15 % da contía total recoñecida en períodos de especial dedicación.</td>
      </tr>
      <tr>
       <td>Grao II</td>
       <td></td>
       <td></td>
       <td>– Contía nivel adicional ata 1.300 €.
        – Complemento adicional do 15 % da contía total recoñecida en períodos de especial dedicación.</td>
      </tr>
     </tbody>
    </table>
    <p>Disposición transitoria única. <em>Situacións xurídicas preexistentes</em></p>
    <p>Transitoriamente e mentres non se proceda á revisión do PIA en relación coas libranzas de coidados no contorno familiar e de libranzas vinculadas á adquisición dun servizo recoñecidas con anterioridade á data de entrada en vigor desta orde, as persoas beneficiarias de libranzas de coidados no contorno familiar e de libranzas vinculadas á adquisición dun servizo continuarán percibindo a contía recoñecida en relación coas contías máximas vixentes ata esa data. As contías aprobadas no artigo único serán efectivas a partir da data en que se dite a resolución de revisión do PIA e cos efectos que nesta se dispoña.</p>
    <p>Disposición derradeira primeira. <em>Habilitación para o desenvolvemento da orde</em></p>
    <p>Autorízase a/o titular do órgano de dirección con competencias en materia de dependencia e autonomía persoal para ditar as normas que resulten necesarias para o desenvolvemento e a execución desta orde.</p>
    <p>Disposición derradeira segunda. <em>Vixencia da norma</em></p>
    <p>Esta orde entrará en vigor o día seguinte ao da súa publicación, con efectos desde o 1 de xaneiro de 2014, no <em>Diario Oficial de Galicia</em>. </p>
    <p>Santiago de Compostela, 27 de marzo de 2014</p>
    <footer><p>Beatriz Mato Otero<br>Conselleira de Traballo e Benestar</p></footer>

