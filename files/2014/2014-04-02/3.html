---
date: '2014-04-02'
id: CA02-310314-0003
page: 14426
number: 64
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 31 de marzo de 2014 de aprobación definitiva do Plan xeral de
  ordenación municipal de Burela.
range: Orde
url: >-
  https://www.xunta.gal/dog/Publicados/2014/20140402/AnuncioCA02-310314-0003_gl.html
---
<p>O Concello de Burela eleva, para a súa aprobación definitiva, o expediente do Plan xeral de ordenación municipal, conforme o establecido no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>I. Antecedentes.</p>
    <p>1. A Consellería de Medio Ambiente, Territorio e Infraestruturas emitiu o 12.3.2014 orde de non aprobación do PXOM de Burela, ao abeiro do establecido no artigo 85.7.b) da LOUG, e sinalou unha serie de deficiencias que se deberían corrixir.</p>
    <p>2. Corrixido o documento de PXOM de Burela, e tras os preceptivos informes municipais do arquitecto técnico do 16.3.2014, e da secretaria do 17.3.2014, o Concello Pleno de Burela en sesión do 24.3.2014 aprobou provisionalmente o Plan xeral de ordenación municipal.</p>
    <p>II. Análise e consideracións.</p>
    <p>Logo de analizar a documentación do PXOM de Burela, elaborada por Otea planes y proyectos, datada en marzo de 2014 e identificada con dilixencias da aprobación provisional do 24.3.2014; e vista a proposta literal que nesta mesma data eleva a Secretaría Xeral de Ordenación do Territorio e Urbanismo, púidose comprobar que o proxecto dá cumprimento ás deficiencias sinaladas na anterior Orde da CMATI do 12.3.2014.</p>
    <p>Porén, cómpre formular as seguintes observacións:</p>
    <p>II.1. Clasificación do solo rústico.</p>
    <p>O plan inclúe os espazos de interese paisaxístico do POL na categoría de solo rústico de especial protección paisaxística, o cal é correcto; porén, na zona do Cantiño esta clasificación superponse ao solo urbano, o que non é posible.</p>
    <p>Enténdese que na zona urbana do Cantiño non ten efecto a clasificación de solo rústico de especial protección paisaxística.</p>
    <p>II.2. Determinacións.</p>
    <p>1. Da redacción do artigo 264.2 da normativa, non queda claro se os sectores D1, D2 e D3 poden executarse sen remisión a plan parcial, caso en que habería que incluír no PXOM, para estes sectores, todas as determinacións exixidas pola LOUG para os plans parciais (artigo 57.2 da LOUG). </p>
    <p>2. Aínda que se optou por remitir os sectores R02 e R03 a plan parcial, nas súas fichas de condicións de desenvolvemento non consta esta remisión, e polo contrario, figura que a súa ordenación está establecida polo PXOM.</p>
    <p>Por todo isto, debe entenderse que os sectores D1, D2, D3, R02 e R03 se executarán a través de plan parcial.</p>
    <p>II.3. Erros.</p>
    <p>1. A pesar do seu uso como espazo libre, non se lle debe asignar ao monte Castelo a ordenanza O7 de solo urbano, xa que é solo rústico.</p>
    <p>2. No O.2.30, onde había unha porción de terreo sen clasificación, corrixiuse esta circunstancia, atribuíndose a de solo rústico de especial protección de infraestruturas e de costas, pero a LOUG non recolle a posibilidade de clasificar solo rústico de protección de costas a máis de 200 m do límite interior da ribeira do mar, polo que nesta zona se entenderá eliminada esta categoría de solo. </p>
    <p>A competencia para resolver sobre a aprobación definitiva do planeamento xeral correspóndelle ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 44/2012, do 19 de xaneiro, polo que se establece a estrutura orgánica da CMATI.</p>
    <p>III. Resolución.</p>
    <p>En consecuencia, e visto o que antecede,</p>
    <footer><p>RESOLVO:</p></footer>
    <p>1. Outorgar a aprobación definitiva ao Plan xeral de ordenación municipal do concello de Burela, de acordo co artigo 85.7.a) da Lei 9/2002, de ordenación urbanística e de protección do medio rural de Galicia, con suxeición estrita á corrección das observacións e erros sinalados no punto II desta orde.</p>
    <p>2. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e ordenanzas do PXOM aprobado definitivamente.</p>
    <p>3. Notifíquese esta orde ao Concello e publíquese no <em>Diario Oficial de Galicia</em>.</p>
    <p>4. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Burela, 31 de marzo de 2014</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

