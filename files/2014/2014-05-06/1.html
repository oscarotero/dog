---
date: '2014-05-06'
id: G0244-020514-0002
page: 20391
number: 85
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 29 de abril de 2014 pola que se habilita e autoriza a Rede de centros
  para a modernización tecnolóxica de Galicia (Rede CeMIT) para a formación e
  avaliación dos contidos formativos que compoñen o Plan formativo ofimático de
  Galicia, cara á obtención da certificación galega de competencias dixitais en
  ofimática.
range: Orde
url: >-
  https://www.xunta.gal/dog/Publicados/2014/20140506/AnuncioG0244-020514-0002_gl.html
---
<p>O Decreto 218/2011, do 17 de novembro, polo que se regula a certificación galega de competencias dixitais en ofimática, ten por obxecto establecer a certificación galega de competencias dixitais en ofimática, así como os requisitos para a súa obtención.</p>
    <p>O artigo 6.1 do devandito decreto establece que obterán a certificación galega de competencias dixitais en ofimática as persoas que acrediten as capacidades, destrezas e coñecementos en ofimática definidos no Plan formativo ofimático de Galicia, mediante a superación dunha proba convocada para esa finalidade pola Axencia para a Modernización Tecnolóxica de Galicia (Amtega).</p>
    <p>O Plan formativo ofimático de Galicia é a denominación que se aplica a un conxunto de cinco unidades formativas cun contido adaptado ao Catálogo nacional de cualificacións profesionais que busca promover a avaliación e a acreditación das competencias profesionais en ofimática, de forma que se favoreza o desenvolvemento laboral e social das persoas e que se satisfagan as necesidades do sistema produtivo.</p>
    <p>Por medio do Decreto 252/2011, do 15 de decembro, apróbanse os estatutos da Amtega.</p>
    <p>Entre as competencias da Amtega, recollidas no artigo 6 dos devanditos estatutos, encóntranse o deseño e liderado de iniciativas que contribúan a impulsar o desenvolvemento da sociedade da información en Galicia, así como a planificación e coordinación, coa colaboración dos departamentos e institucións con competencias en programas de formación, de programas destinados a elevar o coñecemento da cidadanía no uso das novas tecnoloxías, particularmente daqueles colectivos en risco de exclusión social.</p>
    <p>Así mesmo, o artigo 21 deste decreto establece entre as súas funcións a planificación, xestión e coordinación da Rede de centros para a modernización tecnolóxica (Rede CeMIT) e a súa programación.</p>
    <p>A Rede CeMIT iniciou a súa actividade en marzo de 2011 co obxectivo de integrar e fomentar o uso das TIC na sociedade galega, tendo a formación dixital á cidadanía como un dos seus servizos principais.</p>
    <p>A localización estratéxica das aulas que forman parte desta rede, presente nas 53 bisbarras de Galicia, favorece a accesibilidade de calquera das persoas usuarias e permite garantir unha correcta articulación territorial e social para o fomento dos seus fins.</p>
    <p>En consecuencia, debe determinarse o procedemento que habilite a Rede CeMIT para a formación e avaliación, da cidadanía en xeral, sobre as capacidades e coñecementos nas materias que compoñen o Plan formativo ofimático de Galicia co fin de obter a certificación galega de competencias dixitais en ofimática.</p>
    <p>Por medio desta orde, e en desenvolvemento da liña estratéxica L3: cidadanía dixital, nos seus puntos L3-P3: programa de acreditación de competencias dixitais e L3-P5: a nova Rede CeMIT, da Axenda Dixital 2014.gal, garántese o acceso da cidadanía á formación necesaria para a adquisición daqueles coñecementos, destrezas e capacidades necesarias para a obtención da certificación galega de competencias dixitais en informática.</p>
    <p>Á vista do exposto, e en exercicio das atribucións conferidas polo artigo 34.6 da Lei 1/1983, do 22 de febreiro, reguladora da Xunta e da súa Presidencia</p>
    <h2>DISPOÑO:</h2>
    <p>Artigo 1. <em>Obxecto e ámbito de aplicación</em></p>
    <p>Esta orde ten por obxecto habilitar e autorizar a Rede de centros para a modernización tecnolóxica de Galicia (Rede CeMIT) para a formación e avaliación dos contidos formativos que compoñen o Plan formativo ofimático de Galicia, cara á obtención da certificación galega de competencias dixitais en ofimática (en diante Codix ofimática).</p>
    <p>Artigo 2. <em>Implantación e autorización</em></p>
    <p>1. A Rede CeMIT incluirá no seu plan de formación as actividades que compoñen o Plan formativo ofimático de Galicia, composto actualmente polas cinco unidades, nas cales se estrutura o módulo formativo MF0233_2. Ofimática (190 horas) do Repertorio nacional de certificados de profesionalidade, asociado á unidade de competencia UC0233_2: manexar aplicacións ofimáticas na xestión da información e a documentación, do Catálogo nacional de cualificacións profesionais, en diante itinerario formativo en ofimática:</p>
    <p>a) Sistema operativo, procura de información: internet/intranet e correo electrónico (30 h).</p>
    <p>b) Aplicacións informáticas de tratamento de textos (30 h).</p>
    <p>c) Aplicacións informáticas de follas de cálculo (50 h).</p>
    <p>d) Aplicacións informáticas de bases de datos relacionais (50 h).</p>
    <p>e) Aplicacións informáticas para presentacións: gráficas de información (30 h).</p>
    <p>2. Estas actividades formativas serán autorizadas pola Amtega, que terá en conta os seguintes criterios: </p>
    <p>a) Adecuación da programación didáctica proposta á finalidade do módulo MF0233_2. Ofimática do Repertorio nacional de certificados de profesionalidade.</p>
    <p>b) Adecuación aos obxectivos, ao programa e aos contidos curriculares establecidos no Plan formativo ofimático de Galicia.</p>
    <p>Artigo 3. <em>Modalidades formativas</em></p>
    <p>As unidades formativas que forman parte do módulo MF0233_2. Ofimática poderán ser cursadas nas seguintes modalidades:</p>
    <p>a) A modalidade presencial realizarase a través da Rede CeMIT. </p>
    <p>b) A modalidade de teleformación poderase seguir polos medios telemáticos en liña no portal de formación da Rede CeMIT, a través de quendas titorizadas e nas datas que se determinen.</p>
    <p>c) A modalidade de autoformación utilizando recursos externos á Rede CeMIT.</p>
    <p>Artigo 4. <em>Requisitos de acceso á formación</em></p>
    <p>Poderán acceder á formación titorizada descrita nas alíneas a) e b) do artigo 3, todas aquelas persoas interesadas maiores de 16 anos, inscritas como persoal usuario da Rede CeMIT.</p>
    <p>A modalidade de autoformación será realizada independentemente polas persoas interesadas mediante unha aprendizaxe autónoma ou ben a través doutros centros ou entidades de formación.</p>
    <p>Artigo 5. <em>Certificación das unidades formativas realizadas a través da Rede CeMIT</em></p>
    <p>A superación de cada unha das cinco unidades que compoñen o itinerario formativo en ofimática, levado a cabo a través da Rede CeMIT, nas súas modalidades de formación presencial ou teleformación, certificarase, de ser o caso, tras a realización dunha proba para cada unha delas.</p>
    <p>Todas aquelas persoas que superen as devanditas probas obterán unha certificación expedida pola Amtega que acreditará que a persoa titular adquiriu as competencias funcionais da unidade correspondente.</p>
    <p>Artigo 6. <em>Requisitos de acceso á acreditación: proba de avaliación presencial</em></p>
    <p>1. Tanto as persoas que completen o itinerario formativo en ofimática a través da modalidade presencial na Rede CeMIT como as procedentes das modalidades de teleformación e autoformación poderán voluntariamente optar á proba de avaliación final convocada pola Amtega, a través da Rede CeMIT, para acreditar as capacidades, as destrezas e os coñecementos globais en ofimática co fin de obter ou actualizar o Codix ofimática, tal e como se recolle no artigo 6.1 do Decreto 218/2011, do 17 de novembro.</p>
    <p>2. A proba de avaliación final terá carácter presencial para garantir a calidade e a transparencia do proceso de acreditación.</p>
    <p>3. Estas probas terán as características que a Amtega estableza nas convocatorias correspondentes, onde se sinalarán os mecanismos necesarios para o seu desenvolvemento.</p>
    <p>Artigo 7. <em>Tratamento de datos persoais</em></p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, e do Real decreto 1720/2007, do 21 de decembro, polo que se aproba o regulamento que desenvolve a mencionada lei, os datos facilitados polo alumnado serán incorporados ao ficheiro Usuarios/as Rede CeMIT cuxo responsable é a Amtega, rexistrado na Axencia Española de Protección de Datos coa finalidade de xestionar o persoal usuario desta rede, así como a de coordinar e xestionar as diferentes actividades que se programan dentro da Rede CeMIT.</p>
    <p>Disposición adicional. <em>Entidades colaboradoras da Rede CeMIT</em></p>
    <p>A Amtega poderá asinar aqueles convenios coas entidades recoñecidas como colaboradoras da Rede CeMIT que faciliten a impartición das actividades formativas de preparación para a obtención da certificación Codix ofimática.</p>
    <p>Disposición derradeira primeira. <em>Habilitación para o desenvolvemento</em></p>
    <p>Autorízase a dirección da Amtega para ditar as resolucións e instrucións necesarias que permitan a aplicación e desenvolvemento desta orde.</p>
    <p>Disposición derradeira segunda. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 29 de abril de 2014</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

