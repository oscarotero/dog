---
date: '2014-05-06'
id: G0177-020514-0001
page: 20454
number: 85
agency: Axencia para a Modernización Tecnolóxica de Galicia
section: III. Outras disposicións.
title: >-
  RESOLUCIÓN do 2 de maio de 2014 pola que se convoca un curso de preparación na
  modalidade de teleformación cara á obtención da certificación galega de
  competencias dixitais en ofimática, para responsables de aulas CeMIT e persoal
  de entidades colaboradoras e de acción voluntaria que teñan asinado convenio
  en vigor coa Amtega e desenvolvan actividades de alfabetización dixital.
range: Resolución
url: >-
  https://www.xunta.gal/dog/Publicados/2014/20140506/AnuncioG0177-020514-0001_gl.html
---
<p>Dentro do programa de actividades formativas que a Amtega ten previsto realizar no ano 2014 a través da rede CeMIT, e de acordo coas actuacións e obxectivos do Plan de inclusión dixital de Galicia, anúnciase a convocatoria dun curso de preparación para a obtención da certificación galega de competencias dixitais en ofimática para responsables de aulas CeMIT e persoal de entidades colaboradoras e de acción voluntaria que realicen actividades de alfabetización dixital, que se desenvolverá de acordo coas seguintes bases:</p>
    <p>Primeira. <em>Obxectivo</em></p>
    <p>Adquirir as capacidades que constitúen o Plan formativo ofimática de Galicia, para a posterior dinamización e titorización da cidadanía cara á obtención da certificación galega de competencias dixitais reguladas pola Orde do 29 de abril de 2014, pola que se habilita e autoriza a Rede de centros para a modernización tecnolóxica (Rede CeMIT) para a obtención da certificación galega de competencias dixitais en ofimática.</p>
    <p>Segunda. <em>Destinatarios</em></p>
    <p>1. Responsables de aula da Rede CeMIT.</p>
    <p>2. Persoal de entidades colaboradoras e de entidades de acción voluntaria que teñan asinado convenio en vigor coa Amtega.</p>
    <p>Terceira. <em>Requisitos das persoas participantes</em></p>
    <p>a) Estar inscritas como usuarias da Rede CeMIT.</p>
    <p>b) Acreditar a súa pertenza a algún dos grupos destinatarios desta formación: responsables de aulas CeMIT, persoal de entidades colaboradoras e de entidades de acción voluntaria que teñan asinado convenio en vigor coa Amtega.</p>
    <p>Cuarta. <em>Organización do curso</em></p>
    <p>a) Número de prazas: 180.</p>
    <p>b) Duración: 12 semanas (190 horas lectivas).</p>
    <p>c) Modalidade: teleformación titorizada a través da plataforma EMA da Rede CeMIT.</p>
    <p>d) Datas: desde o 19 de maio ata o 28 de xullo de 2014.</p>
    <p>Quinta. <em>Solicitudes</em></p>
    <p>1. As persoas que desexen participar neste curso inscribiranse na plataforma de xestión de aulas XEA co seu usuario persoal, baixo a actividade sinalada coa tipoloxía «Competencia dixital-colaboradores».</p>
    <p>2. Ademais, deberase presentar certificación, asinada pola persoa responsable da entidade local e/ou da entidade colaboradora, na cal se acredite que as persoas solicitantes pertencen a algún dos grupos destinatarios desta actividade, mediante un correo electrónico dirixido ao enderezo formacion-cemit@xunta.es, sen prexuízo do dereito á presentación desta de acordo co disposto no artigo 38.4 da Lei de réxime xurídico das administracións públicas e do procedemento administrativo común. </p>
    <p>No caso de mais dunha solicitude por concello ou entidade colaboradora, a devandita certificación establecerá a proposta de prioridade para a súa participación no curso.</p>
    <p>3. O prazo para a presentación de solicitudes e documentación complementaria, rematará o día 12 de maio de 2014, ás 14.00 horas. </p>
    <p>4. A inscrición dos participantes será gratuíta.</p>
    <p>Sexta. <em>Criterios de selección</em></p>
    <p>1. Unha persoa de cada unha das 98 aulas que integran a Rede CeMIT. </p>
    <p>2. Unha persoa de cada unha das entidades colaboradoras da Rede CeMIT e de entidades de acción voluntaria que teñan asinado convenio en vigor coa Amtega. </p>
    <p>3. As prazas restantes distribuiranse seguindo os seguintes criterios:</p>
    <p>1º. Terán prioridade as persoas das aulas CeMIT. Neste caso empregarase como criterio de admisión, ademais da prelación establecida polo representante legal da entidade local, o nivel de actividade de alfabetización dixital impartida pola aula CeMIT no ano inmediatamente anterior, previamente rexistrada na plataforma de xestión integral de centros CeMIT (XEA).</p>
    <p>2º. As prazas vacantes distribuiranse entre as solicitudes das entidades colaboradoras, dando prioridade a aquelas que veñan desenvolvendo actividades de alfabetización dixital na Rede CeMIT nos últimos dous anos.</p>
    <p>Sétima. <em>Relación de persoas admitidas</em></p>
    <p>A relación de persoas admitidas así como de posibles reservas publicarase o día 14 de maio de 2014 na páxina web da Rede CeMIT (http://cemit.xunta.es); deberán confirmar a súa asistencia no teléfono 981 95 71 36 ou no correo electrónico formacion-cemit@xunta.es no prazo de dous días hábiles desde a súa publicación e/ou notificación.</p>
    <p>Ademais, quen facilite os seus datos na solicitude recibirá información da súa selección a través do correo electrónico da citada plataforma de xestión de aulas.</p>
    <p>Oitava. <em>Contido</em></p>
    <p>No curso desenvolveranse os seguintes temas:</p>
    <p>• Sistema operativo, busca da información: internet/intranet e correo electrónico (30 horas).</p>
    <p>• Aplicacións informáticas de tratamento de textos. LibreOffice Writer (30 horas).</p>
    <p>• Aplicacións informáticas de follas de cálculo. LibreOffice Calc (50 horas).</p>
    <p>• Aplicacións informáticas de bases de datos relacionais. LibreOffice Base (50 horas).</p>
    <p>• Aplicacións informáticas para presentacións: gráficas de información. LibreOffice Impress (30 horas).</p>
    <p>O temario para a avaliación será o descrito no módulo formativo MF0233_2 «Ofimatica» (190 horas), asociado á unidade de competencia UC0233_2 Manexar aplicacións ofimática na xestión da información e as documentacións, do Catálogo nacional de cualificacións. As capacidades e criterios de avaliación do dito módulo formativo poden consultarse no Real decreto 558/2011, do 20 de abril, polo que se complementa o Catálogo nacional de cualificacións profesionais, mediante o establecemento de dúas cualificacións profesionais correspondentes á familia profesional de Administración e Xestión (BOE número 109, de 7 de maio).</p>
    <p>Novena. <em>Probas de avaliación de carácter libre</em></p>
    <p>As persoas que completen a totalidade do curso de preparación dentro do prazo establecido, poderán optar voluntariamente a realizar a proba final presencial recollida no artigo 6 da Orde do 29 de abril de 2014 pola que se habilita e autoriza á Rede de centros para a modernización tecnolóxica (Rede CeMIT) para a obtención da certificación galega de competencias dixitais en ofimática.</p>
    <p>A dita proba presencial celebrarase nos lugares e datas que se establezan na posterior convocatoria que será publicada na web http:\\cemit.xunta.es, xunto coas condicións de realización e demais características da dita proba.</p>
    <p>Décima. <em>Facultades da Amtega</em></p>
    <p>a) Resolver aquelas incidencias que se poidan producir no desenvolvemento e xestión das probas de avaliación. Así mesmo, correspóndelle prover canto sexa necesario para a execución e cumprimento desta resolución.</p>
    <p>b) Modificar o desenvolvemento e contido das probas, as datas e os lugares, así como resolver todas as continxencias que poidan xurdir.</p>
    <p>c) Expedir a certificación galega de competencias dixitais en ofimática a todas aquelas persoas que superen a proba da avaliación final presencial, segundo o modelo normalizado aprobado pola Orde do 27 de decembro de 2011 (DOG nº 248, do 29 de decembro).</p>
    <p>Santiago de Compostela, 2 de maio de 2014</p>
    <footer><p>María del Mar Pereira Álvarez<br>Directora da Axencia para a Modernización Tecnolóxica de Galicia</p></footer>

