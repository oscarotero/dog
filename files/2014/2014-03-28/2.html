---
date: '2014-03-28'
id: CA01-210314-0005
page: 13224
number: 61
agency: Consellería de Facenda
section: III. Outras disposicións.
title: >-
  ORDE do 27 de marzo de 2014 pola que se modifica o modelo de declaración
  complementaria da taxa por servizos profesionais, polas inspeccións e controis
  sanitarios oficiais de carnes frescas e carnes de coello e caza.
range: Orde
url: >-
  https://www.xunta.gal/dog/Publicados/2014/20140328/AnuncioCA01-210314-0005_gl.html
---
<p>A Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, prevé no seu anexo 2, entre outras, as actuacións e operacións aplicables da taxa por servizos profesionais, modalidade administrativo-facultativa nas inspeccións e controis sanitarios oficiais de carnes frescas e carnes de coello e caza, axustadas á normativa comunitaria, en concreto ao Regulamento (CE) nº 882/2004 do Parlamento Europeo e do Consello, do 29 de abril de 2004, sobre os controis oficiais efectuados para garantir a verificación do cumprimento da lexislación en materia de pensos e alimentos e a normativa sobre saúde animal e benestar dos animais, de acordo co capítulo VI de financiamento dos controis oficiais e segundo os criterios para o cálculo das taxas establecidos no anexo VI do citado regulamento.</p>
    <p>A Lei de orzamentos xerais da Comunidade Autónoma de Galicia para o ano 2014, no punto 22) do seu artigo 63, engade a subalínea 04 na alínea 08 do anexo 2 da Lei 6/2003, concretamente as actuacións extraordinarias dos veterinarios oficiais de Galicia, por demanda dos establecementos, en función do nº de horas demandadas e efectivamente traballadas, co fin de cubrir o custo da prestación do servizo.</p>
    <p>O Decreto 61/2005, do 7 de abril, polo que se ditan as normas para a aplicación das taxas e prezos da Comunidade Autónoma de Galicia, establece a obriga de autoliquidación das taxas, e o artigo 2 da Orde da Consellería de Economía e Facenda do 30 de xuño de 1992, pola que se aproba o modelo de autoliquidación das taxas da Comunidade Autónoma de Galicia e se establece a utilización de efectos timbrados para o pagamento das taxas por servizos administrativos de compulsa de documentos e de verificación de suficiencia e documentos acreditativos de lexitimación, dispón que os suxeitos pasivos das tarifas sinaladas teñen a obriga de presentar e ingresar a autoliquidación correspondente polas actuacións habidas en cada un dos trimestres naturais do ano nos vinte primeiros días naturais seguintes á finalización de cada trimestre, e xunto coa autoliquidación deberán presentar unha declaración complementaria debidamente cuberta, que se axustará ao modelo establecido no anexo II da citada orde. </p>
    <p>A inclusión deste novo concepto da taxa polas actuacións extraordinarias dos veterinarios oficiais de Galicia fai necesaria, polo tanto, a adaptación do modelo sinalado a aquel.</p>
    <p>Por ese motivo e no uso das facultades conferidas pola disposición adicional do Decreto 61/2005, do 7 de abril, previamente citado,</p>
    <h2>DISPOÑO: </h2>
    <p>Artigo único. Modificación do modelo de declaración complementaria da taxa por servizos profesionais, polas inspeccións e controis sanitarios oficiais de carnes frescas e carnes de coello e caza</p>
    <p>Modifícase o modelo de declaración complementaria da taxa por servizos profesionais polas inspeccións e controis sanitarios oficiais de carnes frescas e carnes de coello e caza contido no anexo II da Orde da Consellería de Economía e Facenda do 30 de xuño de 1992, pola que se aproba o modelo de autoliquidación das taxas da Comunidade Autónoma de Galicia e se establece a utilización de efectos timbrados para o pagamento das taxas por servizos administrativos de compulsa de documentos e de verificación de suficiencia e documentos acreditativos de lexitimación, que queda substituído polo modelo que figura no anexo desta orde. </p>
    <p>Disposición transitoria</p>
    <p>O modelo de declaración complementaria que se substitúe por esta orde seguirá tendo vixencia para o cumprimento das obrigas tributarias referidas ás actuacións gravadas que se realicen ata a fin do ano 2013 e, en consecuencia, deberá ser empregado xunto coas autoliquidacións que se refiran aos feitos impoñibles acaecidos con anterioridade ao 1 de xaneiro de 2014.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación. No entanto, o modelo que figura no anexo desta orde deberá empregarse a partir do 1 de abril de 2014 e presentarase conxuntamente coas autoliquidacións que se refiran aos feitos impoñibles realizados desde o 1 de xaneiro de 2014.</p>
    <p>Santiago de Compostela, 27 de marzo de 2014</p>
    <footer><p>Elena Muñoz Fonteriz<br>Conselleira de Facenda</p></footer>

