---
date: '2014-03-25'
id: CA01-190314-0003
page: 12587
number: 58
agency: Consellería de Facenda
section: IV. Oposicións e concursos.
title: >-
  RESOLUCIÓN do 19 de marzo de 2014 pola que se resolve o concurso para a
  provisión de postos de traballo vacantes do corpo superior da Administración
  da Xunta de Galicia, escala superior de finanzas, e do corpo de xestión da
  Xunta de Galicia, escala técnica de finanzas.
range: Resolución
url: >-
  https://www.xunta.gal/dog/Publicados/2014/20140325/AnuncioCA01-190314-0003_gl.html
---
<p>Mediante a Resolución do 31 de xullo de 2013 (<em>Diario Oficial de Galicia</em> número 150, do 7 de agosto) convocouse concurso para a provisión de postos de traballo vacantes do corpo superior da Administración da Xunta de Galicia, escala superior de finanzas, e do corpo de xestión da Xunta de Galicia, escala técnica de finanzas.</p>
    <p>Examinadas e resoltas as reclamacións presentadas contra a valoración provisional de méritos, a Comisión de Valoración, na súa reunión do día 18 de febreiro de 2014, acordou elevar á Consellería de Facenda a proposta definitiva de resolución do concurso.</p>
    <p>Debido a que existen postos adxudicados que están ocupados provisionalmente por funcionarios/as que superaron os últimos procesos selectivos convocados, para asegurar a continuidade na prestación de servizos, aprázanse as tomas de posesión nos destinos obtidos no concurso ata a data en que aqueles funcionarios elixan destino definitivo e poidan tomar posesión del.</p>
    <p>Polo exposto, esta dirección xeral, ao abeiro do disposto na Orde da Consellería de Facenda do 8 de xullo de 2013, sobre delegación de competencias na Dirección Xeral da Función Pública (<em>Diario Oficial de Galicia</em> número 136, do 18 de xullo), modificada pola Orde da Consellería de Facenda do 26 de agosto de 2013 (<em>Diario Oficial de Galicia</em> número 162, do 27 de agosto), e de conformidade co previsto na base VIII.5 da convocatoria,</p>
    <h2>DISPÓN:</h2>
    <p>Primeiro. Adxudicarlles aos/ás funcionarios/as que se relacionan no anexo os postos de traballo que nel se especifican.</p>
    <p>Segundo. Diferir os prazos posesorios ata que rematen os actos de elección de destino definitivo dos/as funcionarios/as do corpo superior da Administración da Xunta de Galicia, escala superior de finanzas, e do corpo de xestión da Xunta de Galicia, escala técnica de finanzas, en destino provisional. A data de inicio dos prazos posesorios publicarase no <em>Diario Oficial de Galicia</em>. </p>
    <p>Terceiro. Os destinos adxudicados serán irrenunciables, agás que con anterioridade á finalización dos prazos posesorios se obteña outro destino mediante convocatoria pública, ben polo procedemento de libre designación ou por concurso, caso en que poderá optar por un dos dous.</p>
    <p>Os/as adxudicatarios/as están obrigados/as a comunicar por escrito a opción realizada á Dirección Xeral da Función Pública dentro dos tres días seguintes ao da publicación da resolución pola que se abren os prazos posesorios. </p>
    <p>Os traslados que deriven da resolución deste concurso terán a consideración de voluntarios. En consecuencia, non xerarán dereito a indemnización.</p>
    <p>Contra esta resolución, que pon fin á vía administrativa, poderase interpoñer recurso potestativo de reposición, ante a Consellería de Facenda, no prazo dun mes contado desde o día seguinte ao da publicación no <em>Diario Oficial de Galicia</em>, de conformidade co establecido na Lei 30/1992, do 26 de novembro, ou poderase impugnar directamente, ante o Xulgado do Contencioso-Administrativo de Santiago de Compostela, no prazo de dous meses contados desde a mesma data, segundo a Lei 29/1998, do 13 de xullo.</p>
    <p>Santiago de Compostela, 19 de marzo de 2014</p>
    <footer><p>José María Barreiro Díaz<br>Director xeral da Función Pública</p></footer>

