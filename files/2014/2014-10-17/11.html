---
date: '2014-10-17'
id: G0198-101014-0001
page: 44562
number: 199
agency: Axencia Galega de Innovación
section: III. Outras disposicións.
title: >-
  RESOLUCIÓN do 10 de outubro de 2014 pola que se adxudican as axudas ás
  solicitudes que figuran como suplentes na Resolución do 27 de xuño de 2014
  pola que se conceden as subvencións para fomentar a cooperación
  público-privada a través de proxectos de investigación e desenvolvemento,
  reguladas na Resolución do 30 de decembro de 2013 pola que se establecen as
  bases reguladoras para a concesión, en réxime de concorrencia competitiva, das
  axudas do programa Conecta peme para fomentar a cooperación público-privada a
  través de proxectos de investigación e desenvolvemento en cooperación entre
  pemes en áreas estratéxicas para a Comunidade Autónoma de Galicia,
  cofinanciadas polo Fondo Europeo de Desenvolvemento Rexional (Feder) no marco
  do programa operativo Feder Galicia 2007-2013, e se procede á súa convocatoria
  para o ano 2014 (código de procedemento IN852A).
range: Resolución
url: >-
  https://www.xunta.gal/dog/Publicados/2014/20141017/AnuncioG0198-101014-0001_gl.html
---
<p>Por Resolución do 30 de decembro de 2013 (<em>Diario Oficial de Galicia</em> do 13 de xaneiro) establécense as bases para a concesión, en réxime de concorrencia competitiva, das axudas do programa Conecta peme para fomentar a cooperación público-privada a través de proxectos de investigación e desenvolvemento en cooperación entre pemes en áreas estratéxicas para a Comunidade Autónoma de Galicia, cofinanciadas polo Fondo Europeo de Desenvolvemento Rexional (Feder) no marco do programa operativo Feder Galicia 2007-2013, e se procede á súa convocatoria para o ano 2014. </p>
    <p>Por Resolución da Axencia Galega de Innovación do 27 de xuño de 2014 (<em>Diario Oficial de Galicia</em> do 7 de xullo) adxudicáronse as subvencións correspondentes á mencionada convocatoria de axudas. No anexo II da mencionada resolución recolléronse, por orde de prioridade, as solicitudes que foron consideradas como suplentes. O devandito anexo foi corrixido mediante corrección de erros publicada no <em>Diario Oficial de Galicia</em> do 8 de agosto de 2014.</p>
    <p>Mediante Resolución do 6 de outubro de 2014 amplíase a dotación orzamentaria e modifícase a distribución entre créditos orzamentarios da Resolución do 30 de decembro de 2013.</p>
    <p>Realizada a correspondente modificación de crédito e tendo en conta a proposta de suplentes elaborada pola Comisión de Valoración, a Axencia Galega de Innovación</p>
    <h2>RESOLVE:</h2>
    <p>Primeiro. Conceder as subvencións coa intensidade de axuda prevista no artigo 8 da resolución de convocatoria a todas as empresas que figuran no anexo I desta resolución, por orde decrecente de puntuación e ata o esgotamento do crédito dispoñible resultado da modificación orzamentaria sinalada anteriormente.</p>
    <p>A distribución por anualidades da contía da subvención realizouse atendendo ao ritmo de execución da acción subvencionada, de acordo co previsto no artigo 26.4 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>Así mesmo, resólvese a exclusión por incumprimento do artigo 5.8 da convocatoria e 10 da Lei de subvencións de Galicia das seguintes empresas:</p>
    <p>Arcade Consultores, S.L., Norispan, S.L. e Lago Mejilloneras, S.L. co proxecto Sistema integral de xestión e control de bateas con código de expediente IN852A 2014/57.</p>
    <p>Segundo. Para dar cumprimento ao previsto no artigo 25 da resolución de convocatoria, na páxina web da Axencia Galega de Innovación http://gain.xunta.es, están dispoñibles os modelos de aceptación e renuncia que deberán presentarse polas entidades relacionadas no anexo I desta resolución.</p>
    <p>Terceiro. Todas as solicitudes das que se resolve o seu financiamento cumpren os requisitos establecidos nas correspondentes bases da convocatoria. Por estar suxeito este réxime de axudas ao Regulamento (CE) número 800/2008, este foi comunicado á Comisión Europea.</p>
    <p>Cuarto. Todas as entidades que se propoñen para seren subvencionadas están ao día nas súas obrigas coa Axencia Estatal da Administración Tributaria, coa Tesouraría Xeral da Seguridade Social e non teñen pendente de pagamento ningunha outra débeda, por ningún concepto, coa Administración da Comunidade Autónoma de Galicia.</p>
    <p>Quinto. Todas as entidades que se propoñen para seren subvencionadas asinaron a declaración responsable da obtención doutras subvencións, axudas, ingresos ou recursos que financien as actividades subvencionadas, así como a declaración de estar ao día de pagamentos de obrigas por reintegros de subvencións.</p>
    <p>Sexto. As subvencións concedidas imputaranse á aplicación orzamentaria 08.A3. 561A.770.0, na que existe crédito adecuado e suficiente nos orzamentos da Comunidade Autónoma de Galicia para o ano 2014.</p>
    <p>Sétimo. Incompatibilidade. As axudas previstas nesta resolución serán incompatibles coa percepción de calquera outra subvención ou axuda para a mesma finalidade ou os mesmos custos procedentes de calquera Administración ou ente público ou privado, nacional ou internacional.</p>
    <p>Oitavo. Contra esta resolución poderán os interesados interpoñer recurso potestativo de reposición ante o conselleiro de Economía e Industria no prazo dun mes, que comezará a contar a partir do día seguinte ao da publicación desta resolución no <em>Diario Oficial de Galicia</em>, ou directamente interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados a partir do día seguinte ao da publicación desta resolución no <em>Diario Oficial de Galicia.</em></p>
    <p>Santiago de Compostela, 10 de outubro de 2014</p>
    <footer><p>Manuel Antonio Varela Rey<br>Director da Axencia Galega de Innovación</p></footer>

