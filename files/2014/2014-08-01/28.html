---
date: '2014-08-01'
id: CA02-180714-0003
page: 33354
number: 145
agency: 'Consellería de Medio Ambiente, Territorio e Infraestruturas'
section: VI. Anuncios. a) Administración autonómica.
title: >-
  RESOLUCIÓN do 6 de xuño de 2014, da Secretaría Xeral de Ordenación do
  Territorio e Urbanismo, de aprobación definitiva da delimitación de solo de
  núcleo rural de Figueiroa-Dumbría do concello de Dumbría.
range: Resolución
url: >-
  https://www.xunta.gal/dog/Publicados/2014/20140801/AnuncioCA02-180714-0003_gl.html
---
<p>O Concello de Dumbría solicita a aprobación definitiva do expediente referido, ao abeiro do establecido na disposición adicional 2ª.2 da Lei 9/2002, de ordenación urbanística e protección do medio rural de Galicia.</p>
    <p>Analizada a documentación remitida polo Concello de Dumbría, subscrita polos arquitectos Daniel Beiras García-Sabell e David Estany Garea, e vista a proposta literal que eleva a Subdirección Xeral de Urbanismo, resulta:</p>
    <p>I. Antecedentes.</p>
    <p>1. O Concello de Dumbría carece actualmente de planeamento xeral municipal, resultando aplicables as normas complementarias e subsidiarias de planeamento da provincia da Coruña aprobadas definitivamente pola Orde da COTOP do 3.4.1991.</p>
    <p>2. O Pleno do Concello do 31.10.2013 aprobou inicialmente o proxecto de delimitación do solo de núcleo rural de Figueiroa. Sometido a información pública por un mes (DOG do 8.11.2013, El Correo Gallego do 6.11.2013 e La Voz de Galicia do 8.11.2013) non se presentaron alegacións, segundo certificación do 11.12.2013.</p>
    <p>3. A arquitecta técnica municipal emitiu informe o 12.12.2013. E o secretario municipal emitiu informes o 28.10.2013, previo á aprobación inicial, e o 4.3.2014, previo á aprobación provisional.</p>
    <p>4. O Concello Pleno do 7.3.2014, aprobou provisionalmente a delimitación.</p>
    <p>II. Análise e consideracións.</p>
    <p>1. A proposta delimita un solo de núcleo rural de 15.092,72 m2 de superficie, que se categoriza como histórico-tradicional, no cal se aplica unha ordenanza definida no propio expediente, con parcela mínima 900 m2 (permítese edificar nas parcelas menores situadas entre outras edificadas) e 0,50 m2/m2 de edificabilidade. </p>
    <p>2. O núcleo de Figueiroa, parroquia de Dumbría, do concello de Dumbría, figura no nomenclátor correspondente ás entidades de poboación da provincia da Coruña aprobado polo Decreto 189/2003, do 6 de febreiro (DOG do 25 de marzo), polo que cumpre as condicións para consideralo identificado e individualizado nos padróns oficiais (artigo 13.1 da LOUG).</p>
    <p>3. O proxecto encadra o núcleo no tipo básico de histórico-tradicional, o que corresponde á súa morfoloxía, tipoloxía tradicional das edificacións e á vinculación coa explotación dos recursos naturais, conforme o establecido no artigo 13.3 da LOUG, en redacción dada pola Lei 2/2010.</p>
    <p>4. O requisito para a delimitación do solo de núcleo rural, canto a acadar unha consolidación edificatoria do 50 % de acordo coa ordenación proposta (artigo 13 da LOUG) cúmprese cun 79,55 %, cunha parcela mínima para efectos de cálculo de 900 m2, acreditada polo método numérico da Instrución 4/2011 (DOG do 11.5.2011).</p>
    <p>5. A delimitación acolle as edificacións tradicionais do asentamento seguindo o parcelario e as pegadas físicas existentes dentro do máximo de 50 m das devanditas edificacións tradicionais (artigo 13.3 da LOUG). </p>
    <p>III. Resolución.</p>
    <p>Visto canto antecede,</p>
    <h2>RESOLVO:</h2>
    <p>1. Aprobar definitivamente o proxecto de delimitación do solo de núcleo rural histórico tradicional de Figueiroa, no concello de Dumbría. </p>
    <p>2. Contra esta resolución, que non pon fin á vía administrativa, poderase interpoñer recurso de alzada ante o conselleiro de Medio Ambiente, Territorio e Infraestruturas, no prazo dun mes que se contará a partir do día seguinte ao de notificación desta resolución, sen prexuízo de que os interesados poidan exercer, se é o caso, calquera outro que consideren procedente (artigos 48, 58, 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999, do 13 de xaneiro).</p>
    <p>3. No suposto de que o interesado sexa unha Administración pública non caberá interpoñer recurso en vía administrativa, e poderase interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación, sen prexuízo da formulación, se é o caso, do requirimento previo en igual prazo (artigos 44 e 46 da Lei 29/1998, do 13 de xullo, da xurisdición contencioso-administrativa). </p>
    <p>Santiago de Compostela, 6 de xuño de 2014</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

