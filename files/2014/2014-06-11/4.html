---
date: '2014-06-11'
id: G0165-050614-0007
page: 26350
number: 110
agency: Consellería do Medio Rural e do Mar
section: III. Outras disposicións.
title: >-
  ORDE do 3 de xuño de 2014 pola que se modifica, no relativo ás anualidades, a
  Orde do 3 de xuño de 2013 pola que se establecen as bases reguladoras para a
  concesión, en réxime de concorrencia competitiva, de subvencións a
  investimentos no ámbito da acuicultura, cofinanciadas co Fondo Europeo da
  Pesca, e se convoca para o exercicio 2013 o devandito procedemento.
range: Orde
url: >-
  https://www.xunta.gal/dog/Publicados/2014/20140611/AnuncioG0165-050614-0007_gl.html
---
<p>A Orde da Consellería do Medio Rural e do Mar do 3 de xuño de 2013 (DOG núm. 109, do 10 de xuño) establece as bases reguladoras e procede á convocatoria de subvencións a investimentos no ámbito da acuicultura.</p>
    <p>No artigo 3 da citada orde detállanse as aplicación orzamentarias e o importe económico previsto nas anualidades 2013 e 2014 para o financiamento das ditas axudas.</p>
    <p>Tendo en conta as especiais circunstancias administrativas que dificultaron a tramitación destas axudas no exercicio 2013, as cales non puideron ser resoltas ata o ano 2014, fai preciso realizar unha modificación de crédito por anualidades con respecto ao previsto inicialmente.</p>
    <p>En consecuencia, de acordo co disposto no artigo 30.1.1 e 3 do Estatuto de autonomía de Galicia e en uso das competencias que me confire a Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo único</p>
    <p>Modifícase o artigo 3.7 da Orde do 3 de xuño de 2013 pola que se establecen as bases reguladoras para a concesión, en réxime de concorrencia competitiva, de subvencións a investimentos no ámbito da acuicultura, cofinanciadas co Fondo Europeo da Pesca, e se convoca para o exercicio 2013 o devandito procedemento, que queda redactado como segue:</p>
    <p>7. Para o ano 2013 as axudas concederanse con cargo á aplicación orzamentaria 12.30.723A.772.0 que figura dotada no orzamento de gastos da Consellería do Medio Rural e do Mar para o ano 2013, aprobado pola Lei 2/2013, do 27 de febreiro, de orzamentos xerais da Comunidade Autónoma de Galicia. A concesión das subvencións queda supeditada á existencia de crédito adecuado e suficiente. Os importes máximos das subvencións que se concedan no dito exercicio orzamentario ascenderán a 8.000.000 de euros, distribuídos na anualidade 2014.</p>
    <p>Disposición adicional única</p>
    <p>A modificación das anualidades prevista no artigo único desta orde non afecta o prazo de presentación de solicitudes establecido na Orde do 3 de xuño de 2013.</p>
    <p>Disposición derradeira única</p>
    <p>A presente orde producirá efectos a partir do día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 3 de xuño de 2014</p>
    <footer><p>Rosa Quintana Carballo<br>Conselleira do Medio Rural e do Mar</p></footer>

