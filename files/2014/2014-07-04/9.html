---
date: '2014-07-04'
id: U500-260614-0014
page: 29998
number: 126
agency: Universidade de Vigo
section: III. Outras disposicións.
title: >-
  RESOLUCIÓN do 10 de xuño de 2014 pola que se publica o cambio de denominación
  do título de máster universitario en Enxeñaría da Edificación e Construcións
  Industriais pola de máster universitario en Enxeñaría da Construción.
range: Resolución
url: >-
  https://www.xunta.gal/dog/Publicados/2014/20140704/AnuncioU500-260614-0014_gl.html
---
<p>O Consello de Goberno da Universidade de Vigo aprobou o 20 de novembro de 2007 a proposta do Programa Oficial de Posgrao de Enxeñaría da Construción para o curso 2008/09, que incluía o título de máster universitario en Enxeñaría da Edificación e Construcións Industriais. Tras a dita aprobación, a universidade iniciou os trámites necesarios para obter a verificación por parte do Consello de Universidades e a autorización da Comunidade Autónoma, e resultou finalmente aprobado en Consello de Ministros o 15 de abril de 2011 e rexistrado no Rexistro de Universidades, Centros e Títulos (RUCT). O plan de estudos correspondente foi publicado no Boletín Oficial del Estado do 28 de maio e no Diario Oficial de Galicia do 22 de maio de 2012.</p>
    <p>O Consello Xeral de Colexios Oficiais de Aparelladores e Arquitectos Técnicos interpuxo un recurso contencioso-administrativo contra a Resolución da Secretaría Xeral de Universidades, do 26 de abril de 2011, pola que se publica o acordo do Consello de Ministros do 15 de abril de 2011 polo que se establece o carácter oficial de determinados títulos de máster e a súa inscrición no Rexistro de Universidades, Centros e Títulos (Boletín Oficial del Estado do 11 de maio). A sentenza do Tribunal Supremo (Sala do Contencioso-Administrativo, Sección 4) do 28 de xaneiro de 2014 estimou o citado recurso e decidiu a anulación do Acordo do Consello de Ministros do 15 de abril de 2011, en canto que declara oficial a denominación de máster universitario en Enxeñaría da Edificación e Construcións Industriais outorgada pola Universidade de Vigo.</p>
    <p>Unha posterior sentenza da Sala do Contencioso-Administrativo Sección 1 do Tribunal Superior de Xustiza de Galiza, con data do 9 de abril de 2014, estima o recurso interposto polo Consello Superior dos Colexios de Arquitectos de España contra a Resolución do 21 de abril de 2012 da Universidade de Vigo (Boletín Oficial del Estado do 28 de maio) pola que se aprobou o plan de estudos do máster universitario en Enxeñaría da Edificación e Construcións Industriais, anulando esta.</p>
    <p>Para dar cumprimento a estas sentenzas, a Universidade de Vigo aprobou o cambio de denominación do título de máster universitario en Enxeñaría da Edificación e Construcións Industriais pola de máster universitario en Enxeñaría da Construción, que obtivo informe favorable da Axencia para a Calidade do Sistema Universitario de Galicia con data do 29 de abril de 2014 para a nova denominación e a súa inclusión no Rexistro de Universidades, Centros e Títulos.</p>
    <p>Polo exposto, esta reitoría, en virtude do disposto no artigo 28.3 do Real decreto 1393/2007, do 29 de outubro, polo que se establece a ordenación das ensinanzas universitarias oficiais, na redacción dada polo Real decreto 861/2010, do 2 de xullo, que modifica o anterior, resolve ordenar a publicación do mencionado cambio de denominación do título de máster universitario en Enxeñaría da Edificación e Construcións Industriais pola de máster universitario en Enxeñaría da Construción pola Universidade de Vigo, así como a publicación do plan de estudos correspondente.</p>
    <p>Esta resolución deixa sen efecto a Resolución do 21 de abril de 2012, pola que se publicou inicialmente o plan de estudos do título agora modificado (Boletín Oficial del Estado do 28 de maio).</p>
    <p>Vigo, 10 de xuño de 2014</p>
    <footer><p>Salustiano Mato de la Iglesia<br>Reitor da Universidade de Vigo</p></footer>
    <h2>ANEXO</h2>
    <p>Máster universitario en Enxeñaría da Construción</p>
    <p>Rama de Coñecemento: Enxeñaría e Arquitectura.</p>
    <p>Universidades participantes: Universidade de Vigo.</p>
    <p>Cadro 1. Distribución de créditos ECTS segundo tipo de materia.</p>
    <table>
     <tbody>
      <tr>
       <td>Tipo de materia</td>
       <td>ECTS</td>
      </tr>
      <tr>
       <td>Obrigatorias</td>
       <td>50</td>
      </tr>
      <tr>
       <td>Optativas</td>
       <td>0</td>
      </tr>
      <tr>
       <td>Prácticas externas</td>
       <td>0</td>
      </tr>
      <tr>
       <td>Traballo fin de máster</td>
       <td>10</td>
      </tr>
      <tr>
       <td>Créditos totais</td>
       <td>60</td>
      </tr>
     </tbody>
    </table>
    <p>Cadro 2. Materias, créditos e módulos do máster.</p>
    <table>
     <tbody>
      <tr>
       <td>Materias</td>
       <td>ECTS</td>
       <td>Carácter</td>
       <td>Módulo</td>
      </tr>
      <tr>
       <td>Recursos Humanos e Prevención de Riscos</td>
       <td>4</td>
       <td>Obrigatorio</td>
       <td rowspan="6">Común</td>
      </tr>
      <tr>
       <td>Xestión de Proxectos</td>
       <td>3</td>
       <td>Obrigatorio</td>
      </tr>
      <tr>
       <td>Xestión Interna da Empresa</td>
       <td>3</td>
       <td>Obrigatorio</td>
      </tr>
      <tr>
       <td>Documentación de Proxectos e Obras</td>
       <td>4</td>
       <td>Obrigatorio</td>
      </tr>
      <tr>
       <td>Dereito Urbanístico</td>
       <td>3</td>
       <td>Obrigatorio</td>
      </tr>
      <tr>
       <td>Sustentabilidade na Construción</td>
       <td>3</td>
       <td>Obrigatorio</td>
      </tr>
      <tr>
       <td>Patoloxía, Rehabilitación e Reforzo</td>
       <td>3</td>
       <td>Obrigatorio</td>
       <td rowspan="8">Estruturas</td>
      </tr>
      <tr>
       <td>Xeotecnia Aplicada, Cimentacións e Estruturas de Contención</td>
       <td>4</td>
       <td>Obrigatorio</td>
      </tr>
      <tr>
       <td>Sistemas de Pretensado e Postesado. Prefabricación</td>
       <td>3</td>
       <td>Obrigatorio</td>
      </tr>
      <tr>
       <td>Análise Dinámica</td>
       <td>3</td>
       <td>Obrigatorio</td>
      </tr>
      <tr>
       <td>Estruturas de Aceiro e Mixtas</td>
       <td>5</td>
       <td>Obrigatorio</td>
      </tr>
      <tr>
       <td>Cálculo Estrutural. Aplicación do Método de Elementos Finitos</td>
       <td>4</td>
       <td>Obrigatorio</td>
      </tr>
      <tr>
       <td>Estruturas de Fábrica e de Madeira</td>
       <td>3</td>
       <td>Obrigatorio</td>
      </tr>
      <tr>
       <td>Estruturas de Formigón Armado</td>
       <td>5</td>
       <td>Obrigatorio</td>
      </tr>
      <tr>
       <td>Instalacións Eléctricas</td>
       <td>6</td>
       <td>Obrigatorio</td>
       <td rowspan="8">Instalacións</td>
      </tr>
      <tr>
       <td>Instalacións Contraincendios</td>
       <td>3</td>
       <td>Obrigatorio</td>
      </tr>
      <tr>
       <td>Acústica e Ruído</td>
       <td>3</td>
       <td>Obrigatorio</td>
      </tr>
      <tr>
       <td>Instalacións de Abastecemento e Saneamento</td>
       <td>3</td>
       <td>Obrigatorio</td>
      </tr>
      <tr>
       <td>Instalacións Térmicas</td>
       <td>6</td>
       <td>Obrigatorio</td>
      </tr>
      <tr>
       <td>Instalacións de Telecomunicacións</td>
       <td>3</td>
       <td>Obrigatorio</td>
      </tr>
      <tr>
       <td>Instalacións de Gas e Aire Comprimido</td>
       <td>3</td>
       <td>Obrigatorio</td>
      </tr>
      <tr>
       <td>Instalacións Complementarias</td>
       <td>3</td>
       <td>Obrigatorio</td>
      </tr>
      <tr>
       <td>Traballo fin de máster</td>
       <td>10</td>
       <td>Obrigatorio</td>
       <td>Traballo fin de máster</td>
      </tr>
     </tbody>
    </table>
    <p>Para a obtención do título de máster universitario en Enxeñaría da Construción. Especialidade Estruturas, o alumnado deberá superar os 20 ECTS do módulo Común, 30 do módulo de Estruturas e 10 do traballo fin de máster.</p>
    <p>Para a obtención do título de máster universitario en Enxeñaría da Construción. Especialidade Instalacións, o alumnado deberá superar os 20 ECTS do módulo Común, 30 do módulo de Instalacións e 10 do traballo fin de máster.</p>

