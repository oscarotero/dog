---
date: '2014-09-10'
id: G0164-030914-0004
page: 38222
number: 172
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 1 de setembro de 2014 pola que se regula o réxime de axudas a centros
  privados concertados para a contratación de auxiliares de conversa coa
  finalidade de mellorar a competencia lingüística do alumnado en linguas
  estranxeiras.
range: Orde
url: >-
  https://www.xunta.gal/dog/Publicados/2014/20140910/AnuncioG0164-030914-0004_gl.html
---
<p>A Lei orgánica 2/2006, do 3 de maio, de educación, recolle os obxectivos formulados pola Unión Europea para que as linguas sexan un medio para a construción da cidadanía europea, co fin de favorecer a mobilidade entre as persoas e o intercambio cultural e lingüístico.</p>
    <p>Os decretos polos que se establecen os currículos das distintas etapas de educación infantil, primaria e secundaria obrigatoria outórganlle especial importancia ao desenvolvemento da competencia comunicativa tanto da lingua propia como das linguas estranxeiras.</p>
    <p>A Orde do 12 de maio de 2011 regula os centros plurilingües na Comunidade Autónoma de Galicia e establece o procedemento de incorporación de novos centros á Rede de centros plurilingües de Galicia.</p>
    <p>A Orde do 12 de maio de 2011 regula as seccións bilingües en Galicia en centros sostidos con fondos públicos de ensino non universitario.</p>
    <p>Ao abeiro do Plan de potenciación de linguas estranxeiras e dentro do marco das actuacións que está a desenvolver a Consellería de Cultura, Educación e Ordenación Universitaria para o fomento do plurilingüismo nos centros educativos da Comunidade Autónoma de Galicia, unha das liñas prioritarias é a dotación de auxiliares de conversa aos centros plurilingües e a aqueles que dispoñen de seccións bilingües. No caso dos devanditos centros de titularidade pública, visto que tras o aumento do número de auxiliares segue a darse máis demanda, estes centros recibirán unha nova dotación de auxiliares o vindeiro curso 2014/15. Por tanto, e debido tamén ao continuo aumento de centros concertados plurilingües ou con seccións bilingües, vólvense convocar axudas á contratación de persoas nativas para o apoio á docencia en lingua estranxeira do alumnado galego.</p>
    <p>De acordo co anteriormente exposto, esta consellería, por proposta da Dirección Xeral de Educación, Formación Profesional e Innovación Educativa,</p>
    <h2>DISPÓN:</h2>
    <h2>Sección 1ª. Disposicións xerais</h2>
    <p>Artigo 1. Obxecto e ámbito de aplicación</p>
    <p>O obxecto desta orde é regular o procedemento de solicitude e concesión de axudas, en réxime de concorrencia competitiva, a centros privados concertados de educación primaria e secundaria para a contratación de auxiliares de conversa coa finalidade de mellorar a competencia lingüística do alumnado en linguas estranxeiras.</p>
    <p>Artigo 2. Financiamento e contía das axudas</p>
    <p>1. O financiamento das axudas previstas nesta orde efectuarase con cargo á partida orzamentaria 09.50.423A.482.0, por un importe máximo de 204.000 €, distribuídos da seguinte forma: 68.000 € con cargo ao orzamento do ano 2014 e 136.000 € con cargo ao orzamento de 2015.</p>
    <p>2. A contía da axuda determinarase en función da puntuación obtida no proxecto presentado de acordo cos criterios de valoración establecidos nos artigos 7 e 8 desta orde.</p>
    <h2>Sección 2ª. Finalidade das axudas e requisitos para poder solicitalas</h2>
    <p>Artigo 3. Finalidade das axudas</p>
    <p>As axudas reguladas nesta orde poderán ser utilizadas para os seguintes conceptos:</p>
    <p>a) A contratación de auxiliares de conversa que realizarán funcións de apoio á docencia da lingua estranxeira no centro educativo.</p>
    <p>b) A compra de material específico que sexa necesario para o desenvolvemento das clases de conversa, de carácter ordinario non inventariable. Para a compra de material non poderá superarse o 10 % da axuda concedida.</p>
    <p>Artigo 4. Requisitos do centro e da persoa auxiliar</p>
    <p>Os centros privados concertados que desexen optar a estas axudas deberán cumprir os seguintes requisitos:</p>
    <p>1. Ter en funcionamento seccións bilingües ou ser centros plurilingües.</p>
    <p>2. Contratar unha persoa auxiliar de conversa que teña como lingua materna a lingua vehicular estranxeira de aula e que posúa unha diplomatura, licenciatura ou equivalentes, ou estudantes universitarios no seu último curso académico.</p>
    <p>3. Formalizar un contrato coa persoa auxiliar de conversa cunha duración non inferior a sete meses.</p>
    <p>O contrato pode ser tanto laboral como mercantil.</p>
    <p>4. Non poderán ter a condición de beneficiarios das axudas previstas nesta orde os centros privados concertados en que se dea algunha das circunstancias previstas no artigo 10.2 e 3 da Lei 9/2007, do 13 xuño, de subvencións de Galicia.</p>
    <p>Para os efectos de simplificación da acreditación do cumprimento de obrigas coa Administración pública da comunidade autónoma, coa Administración do Estado e coa Seguridade Social a entidade beneficiaria presentará a declaración responsable prevista no artigo 11 do Regulamento da Lei 9/2007, do 13 de xuño, de subvencións de Galicia, recollida nos anexos I e II.</p>
    <h2>Sección 3ª. Solicitude e prazos</h2>
    <p>Artigo 5. Documentación</p>
    <p>As solicitudes faranse no modelo que se xunta como anexo I desta orde e acompañaranse da seguinte documentación:</p>
    <p>Un proxecto en que se faga constar, como mínimo, a seguinte información:</p>
    <p>a) Razóns que motivan a contratación.</p>
    <p>b) Actividade/s que desenvolverán as persoas auxiliares de conversa.</p>
    <p>c) Número de alumnos e alumnas, por curso e nivel educativo, que serán atendidos polas persoas auxiliares de conversa contratadas.</p>
    <p>d) Datas de inicio e finalización do contrato. En todo caso, o período de inicio e finalización estará comprendido entre o 1 de setembro de 2014 e o 30 de xuño de 2015.</p>
    <p>e) Horario semanal da persoa auxiliar no centro.</p>
    <p>Artigo 6. Forma e prazo de presentación</p>
    <p>1. As solicitudes deberán presentarse preferiblemente por vía electrónica a través do formulario normalizado dispoñible na sede electrónica da Xunta de Galicia,<br>https://sede.xunta.es, de acordo co establecido nos artigos 27 da Lei 11/2007, do 22 de xuño, de acceso electrónico dos cidadáns aos servizos públicos, no artigo 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes, e na Lei 30/1992, do 26 de novembro, de réxime xurídico das administracións públicas e do procedemento administrativo común. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede electrónica da Xunta de Galicia.</p>
    <p>Alternativamente, tamén se poderán presentar as solicitudes en soporte papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados electronicamente accedendo á Carpeta do cidadán da persoa interesada ou presencialmente en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedementos administrativo común.</p>
    <p>A documentación complementaria poderá presentarse electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante ou representante. A Administración poderá requirir a exhibición do documento orixinal para o cotexo da copia electrónica presentada segundo o disposto nos artigos 35.2 da Lei 11/2007, do 22 de xuño, de acceso dos cidadáns aos servizos públicos, e 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>A documentación complementaria tamén poderá presentarse en formato papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>As copias dos documentos gozarán da mesma validez e eficacia que os seus orixinais sempre que exista constancia de que sexan auténticas.</p>
    <p>2. O prazo de presentación de solicitudes será dun mes contado a partir do día da publicación desta orde no Diario Oficial de Galicia. Entenderase como último día do prazo o correspondente ao mesmo ordinal do día da publicación. Se o último día de prazo for inhábil, entenderase prorrogado ao primeiro día hábil seguinte e, se no mes do vencemento non houber día equivalente ao inicial do cómputo, entenderase que o prazo expira o último do mes.</p>
    <h2>Sección 4ª. Procedemento para a adxudicación das axudas</h2>
    <p>Artigo 7. Criterios de valoración</p>
    <p>1. Para a baremación da documentación presentada teranse en conta os seguintes criterios:</p>
    <p>a) Número total de horas semanais de apoio da persoa auxiliar contratada, ata 6 puntos:</p>
    <p>– Ata 12 horas, 2 puntos.</p>
    <p>– Ata 24 horas, 4 puntos.</p>
    <p>– Máis de 24 horas, 6 puntos.</p>
    <p>b) Número de alumnos/as con apoio de auxiliar en todo o centro, ata 5 puntos:</p>
    <p>– Ata 25 alumnos, 1 punto.</p>
    <p>– De 26 a 50 alumnos, 2 puntos.</p>
    <p>– De 51 a 100 alumnos, 3 puntos.</p>
    <p>– Máis de 100 alumnos, 5 puntos.</p>
    <p>c) Centro plurilingüe, 6 puntos.</p>
    <p>d) Seccións bilingües no centro, ata 3 puntos:</p>
    <p>– 1 ou 2 seccións, 1 punto.</p>
    <p>– De 3 a 5 seccións, 2 puntos.</p>
    <p>– Máis de 5 seccións, 3 puntos.</p>
    <p>e) Número de alumnos e alumnas pertencentes a todas as seccións bilingües e/ou aulas plurilingües do centro, ata 3 puntos:</p>
    <p>– De 10 a 30 alumnos, 1 punto.</p>
    <p>– De 31 a 180 alumnos, 2 puntos.</p>
    <p>– Máis de 180 alumnos, 3 puntos.</p>
    <p>2. En caso de empate, os desempates resolveranse aplicando sucesivamente os seguintes criterios:</p>
    <p>a) Alínea a): maior número de horas semanais de apoio.</p>
    <p>b) Alínea e): maior número de alumnos/as pertencentes a un grupo de sección bilingüe e/ou aula plurilingüe.</p>
    <p>Artigo 8. Dotación económica por puntuación</p>
    <p>1. Segundo a puntuación acadada polo proxecto, concederanse as seguintes subvencións:</p>
    <p>– Proxectos cunha valoración de 14 ou máis puntos, 6.000 €.</p>
    <p>– Proxectos cunha valoración de 13 puntos, 5.500 €.</p>
    <p>– Proxectos cunha valoración de 12 puntos, 5.000 €.</p>
    <p>– Proxectos cunha valoración de 11 puntos, 4.500 €.</p>
    <p>– Proxectos cunha valoración de 10 puntos, 4.000 €.</p>
    <p>– Proxectos cunha valoración de 9 puntos, 3.500 €.</p>
    <p>– Proxectos cunha valoración de 8 puntos, 3.000 €.</p>
    <p>2. Os centros con proxectos que non acaden unha puntuación mínima de 8 puntos quedan excluídos.</p>
    <p>3. Dadas as limitacións orzamentarias establecidas no artigo 2 desta orde, poden non recibir subvención entidades que alcancen unha puntuación superior á mínima.</p>
    <p>4. O máximo da axuda para a contratación dunha persoa auxiliar de conversa non superará os 6.000 €.</p>
    <p>5. Nunca se concederá axuda para a contratación de máis dun/dunha auxiliar de conversa por centro educativo.</p>
    <p>Artigo 9. Comisión de valoración</p>
    <p>1. A valoración das solicitudes realizaraa unha comisión integrada polos seguintes membros:</p>
    <p>– Presidente/a: a persoa titular da Dirección Xeral de Educación, Formación Profesional e Innovación Educativa ou persoa en quen delegue.</p>
    <p>– Vogais: catro vogais, con categoría de subdirector/a xeral, xefe/a de servizo ou membros da Inspección educativa.</p>
    <p>– Unha persoa funcionaria da Consellería de Cultura, Educación e Ordenación Universitaria actuará como secretario/a, con voz e sen voto.</p>
    <p>2. A percepción de asistencias desta comisión de selección atenderá á categoría correspondente segundo o disposto no Decreto 144/2001, do 7 de xuño, sobre indemnizacións por razóns do servizo ao persoal con destino na Administración autonómica de Galicia.</p>
    <h2>Sección 5ª. Resolución</h2>
    <p>Artigo 10. Resolución provisional</p>
    <p>Valoradas as solicitudes, a Dirección Xeral de Educación, Formación Profesional e Innovación Educativa publicará no portal educativo http://www.edu.xunta.es a proposta de resolución provisional, co asignado a cada centro, contra a cal se poderán formular alegacións e achegar os documentos que se consideren pertinentes.</p>
    <p>Artigo 11. Resolución definitiva</p>
    <p>1. Logo de estudar e valorar as reclamacións presentadas contra a resolución provisional, o director xeral de Educación, Formación Profesional e Innovación Educativa elevará ao conselleiro a proposta de resolución definitiva, na cal se sinalará a concesión ou a denegación das axudas, así como, se é o caso, a exclusión daquelas entidades que non reúnan algún dos requisitos da convocatoria.</p>
    <p>2. A resolución definitiva publicarase no portal educativo http://www.edu.xunta.es e no Diario Oficial de Galicia no prazo máximo de tres meses contados desde o remate do prazo de solicitude.</p>
    <p>3. Contra esta resolución poderán interpoñer recurso potestativo de reposición ante esta consellería, no prazo dun mes contado a partir do día seguinte ao da publicación no Diario Oficial de Galicia, de acordo co disposto nos artigos 107.1, 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, ou, directamente, recurso contencioso-administrativo, no prazo de dous meses, ante o Tribunal Superior de Xustiza de Galicia conforme os artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa.</p>
    <p>4. Se transcorre o prazo máximo que se sinala no parágrafo segundo deste artigo sen que se publique a resolución definitiva, os solicitantes poderán entender desestimadas por silencio administrativo as súas solicitudes para os efectos de interpoñer os recursos que proceda.</p>
    <p>5. De conformidade co artigo 13.4 da Lei 4/2006, do 30 de xuño, de transparencia e de boas prácticas na Administración pública galega, e co previsto no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006, a consellería publicará na súa páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, puidesen impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>Artigo 12. Renuncias</p>
    <p>1. Os centros poderán renunciar á axuda nos dez días naturais seguintes á publicación da resolución provisional.</p>
    <p>2. Se un centro renuncia á axuda despois deste prazo, non poderá concorrer á concesión desta nos dous cursos seguintes ao correspondente a esta convocatoria.</p>
    <h2>Sección 6ª. Pagamentos</h2>
    <p>Artigo 13. Pagamento bianual</p>
    <p>1. O pagamento da axuda farase efectivo en dous prazos, mediante transferencia bancaria na conta corrente do centro educativo. O primeiro pagamento, ata un máximo do 33,33 % da axuda, farase efectivo no ano 2014; e o segundo, correspondente ao resto da axuda concedida e ata un máximo do 66,67 %, farase ao remate do mes de setembro de 2015.</p>
    <p>2. O pagamento das axudas concedidas farase de conformidade co disposto no artigo 31 da Lei 9/2007, do 13 de xuño, polo que se desenvolve o procedemento de aprobación do gasto e pagamento de subvencións de Galicia (DOG do 25 de xuño).</p>
    <p>Artigo 14. Documentación</p>
    <p>1. Para cada pagamento, o centro concertado terá que presentar:</p>
    <p>a) Facturas a nome do centro.</p>
    <p>b) Nóminas e outros documentos acreditativos dos gastos derivados da execución das actividades subvencionadas no ano 2014, para o primeiro pagamento, e no ano 2015, para o segundo.</p>
    <p>c) Xustificación bancaria de que o pagamento do seu importe foi efectuado á persoa auxiliar.</p>
    <p>d) Anexo II cuberto e asinado.</p>
    <p>2. Os documentos acreditativos dos gastos deberán reunir todos os requisitos exixidos pola normativa vixente. Se a xustificación está incompleta ou é incorrecta, pagarase unicamente a cantidade da axuda concedida correctamente xustificada.</p>
    <p>3. Para o primeiro pagamento, o centro presentará, xunto co citado no punto 1 deste artigo 14 e antes do 21 de decembro de 2014, a seguinte documentación:</p>
    <p>– Un documento acreditativo conforme a persoa auxiliar de conversa ten como lingua materna a lingua vehicular estranxeira de aula e un documento acreditativo dos estudos universitarios da persoa auxiliar de conversa.</p>
    <p>4. Para o segundo pagamento, o centro presentará, xunto co citado no punto 1 deste artigo 14 e antes do 8 de setembro de 2015, a seguinte documentación:</p>
    <p>– Unha memoria das actividades realizadas, asinada pola persoa representante legal do centro, conforme o proxecto presentado coa solicitude, que permita asegurar a relación directa dela cos xustificantes de gasto que se acheguen.</p>
    <p>5. Para os efectos do artigo 31.7 da Lei 9/2007, utilizaranse a declaración responsable recollida no punto 4 do artigo 4 desta orde. De transcorreren máis de 6 meses desde a presentación da declaración incluída no anexo desta orde, o beneficiario ten a obriga de achegar novamente unha nova declaración responsable de estar ao día no cumprimento das obrigas tributarias ou fronte á Seguridade Social e de non ter pendente de pagamento ningunha outra débeda coa Administración pública da Comunidade Autónoma.</p>
    <p>Artigo 15. Seguimento da actividade da persoa auxiliar de conversa</p>
    <p>A Dirección Xeral de Educación, Formación Profesional e Innovación Educativa e a Inspección Educativa realizarán o seguimento do proxecto subvencionado a través dos servizos provinciais da Inspección educativa. Para facer ese seguimento a Inspección Educativa realizará como mínimo dúas visitas, unha en 2014 e outra en 2015. Nas visitas comprobarase que o desenvolvemento das actividades se axusta á programación subvencionada e, unha vez finalizado o seguimento, elaborarase un informe que servirá para a posterior avaliación do aproveitamento da subvención.</p>
    <p>Artigo 16. Fiscalización e control</p>
    <p>1. Os centros beneficiarios quedarán obrigados a facilitar toda a información que lles sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e de control do destino das axudas.</p>
    <p>2. Así mesmo, a Consellería de Cultura, Educación e Ordenación Universitaria poderá realizar, en calquera momento ata transcorridos tres anos a partir da resolución de concesión das axudas, as comprobacións e avaliacións que considere oportunas sobre as actuacións realizadas e a xustificación.</p>
    <p>3. Os beneficiarios darán adecuada publicidade do carácter público do financiamento das actividades que foron obxecto de subvención.</p>
    <p>Artigo 17. Perda do dereito ao cobramento da axuda</p>
    <p>1. O centro perderá o dereito ao cobramento da axuda polas seguintes causas:</p>
    <p>a) Xustificar de forma incompleta ou fóra de prazo.</p>
    <p>b) Incumprir os fins ou obxectivos para os cales se concedeu.</p>
    <p>c) Perda da capacidade xurídica ou de obrar ou inhabilitación para ser beneficiario de subvencións e axudas públicas, nos termos previstos no artigo 10 da Lei 9/2007, do 13 de xuño, de subvencións de Galicia.</p>
    <p>2. De concedérselle outra subvención por esta mesma finalidade no prazo de vixencia desta convocatoria, a entidade terá que comunicalo á Administración, segundo dispón o artigo 11.d) da Lei 9/2007, do 13 de xuño, de subvencións de Galicia, para que, en aplicación do seu artigo 17.3, o importe da subvención se minore co fin de que, illadamente ou en concorrencia coas concedidas por outras administracións ou entes públicos ou privados, non supere o 100 % do investimento.</p>
    <p>3. No caso de que se revogue a axuda, o centro terá que reintegrar as cantidades percibidas e mais os xuros de demora xerados desde o momento do seu pagamento nos termos que figuran nos artigos 33 a 38 da referida Lei de subvencións de Galicia.</p>
    <p>Artigo 18. Datos de carácter persoal</p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autorízase polas persoas interesadas mediante a presentación das solicitudes, serán incluídos nun ficheiro denominado Relacións administrativas coa cidadanía e entidades, cuxo obxecto é xestionar o presente procedemento, así como informar as persoas interesadas sobre o seu desenvolvemento. O órgano responsable deste ficheiro é a Secretaría Xeral Técnica da Consellería de Cultura, Educación e Ordenación Universitaria. Os dereitos de acceso, rectificación, cancelación e oposición poderanse exercer ante a Secretaría Xeral Técnica da Consellería de Cultura, Educación e Ordenación Universitaria, mediante o envío dunha comunicación ao seguinte enderezo: Edificio Administrativo San Caetano, s/n, 15781 Santiago de Compostela, ou a través dun correo electrónico a dxefpie@edu.xunta.es</p>
    <p>Disposición derradeira primeira. Recursos</p>
    <p>Contra esta resolución, que esgota a vía administrativa, os interesados poderán interpoñer recurso potestativo de reposición perante a persoa titular da Consellería de Cultura, Educación e Ordenación Universitaria no prazo dun mes contado a partir do día seguinte ao da súa publicación no Diario Oficial de Galicia, segundo o disposto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses ante o Tribunal Superior de Xustiza de Galicia.</p>
    <p>Disposición derradeira segunda. Competencias</p>
    <p>Facúltase a persoa titular da dirección xeral de Educación, Formación Profesional e Innovación Educativa para adoptar todas as actuacións e medidas que sexan necesarias para a execución e desenvolvemento do previsto nesta orde.</p>
    <p>Disposición derradeira terceira. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 1 de setembro de 2014</p>
    <footer><p>Jesús Vázquez Abad<br>Conselleiro de Cultura, Educación e Ordenación Universitaria</p></footer>

