---
date: '2014-04-24'
id: CA02-150414-0001
page: 18582
number: 78
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 46/2014, do 10 de abril, polo que se declara, en concreto, a utilidade
  pública e se dispón a urxente ocupación dos bens e dereitos afectados polo
  proxecto de construción de sendas peonís na AC-423, p.q. 11+580 e 13+970, no
  concello de Ponteceso (clave AC/13/063.06).
range: Decreto
url: >-
  https://www.xunta.gal/dog/Publicados/2014/20140424/AnuncioCA02-150414-0001_gl.html
---
<p>Con data do 18 de novembro de 2013, a directora da Axencia Galega de Infraestruturas resolveu aprobar o proxecto de construción de sendas peonís na AC-423, p.q. 11+580 e 13+970, no concello de Ponteceso (clave AC/13/063.06).</p>
    <p>O mencionado proxecto ten por obxecto a execución dunha senda peonil na marxe dereita da estrada AC-423 entre os pp.qq. 11+580 e 13+970, que discorre pola parroquia de Anllóns e remata á entrada da localidade de Ponteceso. A necesidade xorde do aumento da circulación peonil e da maior densidade de edificacións.</p>
    <p>As obras consisten na ampliación da plataforma para dispoñer a referenciada senda peonil, así como a realización de elementos de drenaxe, limpeza, sinalización e construción dunha pasarela de madeira para solucionar o encharcamento nos meses de inverno. </p>
    <p>A situación existente obriga a unha inmediata actuación dos poderes públicos para facer fronte aos problemas de seguridade viaria na zona da AC-423. De aí a necesidade de proceder de xeito inmediato á execución do proxecto de referencia e, consecuentemente, a unha urxente ocupación dos bens e dereitos necesarios, os cales aparecen recollidos e valorados no citado proxecto.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Segundo o punto 5 do artigo 22 da Lei 8/2013, do 28 de xuño, de estradas de Galicia, a aprobación definitiva dos anteproxectos, proxectos de trazado ou proxectos de construción implica a declaración de utilidade pública, da necesidade de ocupación dos bens e de adquisición dos dereitos necesarios para a execución das obras, os depósitos dos materiais sobrantes e os préstamos necesarios para executalas, sempre que veñan previstos no seu proxecto, así como para a implantación do proxecto e as modificacións deste que, de ser o caso, se puideren aprobar posteriormente e da urxencia da ocupación. Todo iso para os efectos de expropiación, ocupación temporal ou imposición ou modificación de servidumes.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta do conselleiro de Medio Ambiente, Territorio e Infraestruturas e logo da deliberación do Consello da Xunta de Galicia, na súa reunión do día dez de abril de dous mil catorce,</p>
    <h2>DISPOÑO:</h2>
    <p>Artigo único. Declarar a utilidade pública e a urxente ocupación, para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción de sendas peonís na AC-423, p.q. 11+580 e 13+970, no concello de Ponteceso (clave AC/13/063.06).</p>
    <p>Santiago de Compostela, dez de abril de dous mil catorce</p>
    <footer><p>Alberto Núñez Feijóo<br>Presidente</p><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

