---
date: '2014-11-17'
id: O92-111114-0001
page: 47607
number: 220
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 4 de novembro de 2014 pola que se actualiza a bolsa de traballo
  Bolsa de xestores de exportación, que pasa a denominarse Bolsa Igape de
  xestores de internacionalización.
range: Resolución
url: >-
  https://www.xunta.gal/dog/Publicados/2014/20141117/AnuncioO92-111114-0001_gl.html
---
<p>Mediante Anuncio do 20 de novembro de 2008 (DOG núm. 232, do 28 de novembro) deuse publicidade á bolsa de traballo denominada «Bolsa de xestores de exportación», á cal poden acceder titulados universitarios co perfil e formación orientados á internacionalización empresarial co fin de difundir esta información entre o tecido empresarial galego e canalizar a demanda de persoal especializado deste tipo.</p>
    <p>Transcorridos seis anos desde a posta en marcha desta bolsa de traballo, xorde a necesidade de actualizar tanto os requisitos de acceso, como o funcionamento da bolsa para adaptala ás novas titulacións e adecuala ás necesidades da operativa desta.</p>
    <p>Por todo o anterior, actualízase a bolsa de traballo «Bolsa de xestores de exportación» do Instituto Galego de Promoción Económica que pasa a denominarse «Bolsa Igape de xestores de internacionalización», á cal poderán acceder as persoas que cumpran os seguintes requisitos:</p>
    <p>1. Contar con titulación universitaria ou coa titulación de formación profesional de técnico superior en comercio internacional.</p>
    <p>2. Cumprir, polo menos, unha das seguintes condicións: </p>
    <p>a) Acreditar ter sido beneficiaria dalgunha bolsa de prácticas de posgrao por un período igual ou superior a seis meses, en organismos públicos nacionais ou estranxeiros, dentro do ámbito da internacionalización empresarial. </p>
    <p>b) Acreditar formación específica en comercio internacional (máster, curso de posgrao ou similares). Admitiranse só cursos completos ou módulos completos nesta materia de duración igual ou superior a 140 horas. </p>
    <p>Esta formación enténdese acreditada para os FP técnicos superiores en comercio internacional e para os candidatos titulados universitarios que posúan titulacións enfocadas primordialmente ao comercio internacional.</p>
    <p>d) Acreditar experiencia laboral igual ou superior a 12 meses na categoría profesional que corresponda coa titulación exixida e relacionada coa internacionalización empresarial. </p>
    <p>Os interesados accederán ao enderezo da internet www.igape.es e cubrirán un cuestionario descritivo das circunstancias do solicitante a través da aplicación habilitada para o efecto na web do Igape. Publicarase na web do Igape (www.igape.es) a bolsa de traballo cos principais datos do curriculum vitae do solicitante sen que aparezan datos de identificación persoal. A identificación de cada integrante da bolsa de traballo farase mediante un código numérico. O acceso á bolsa de traballo realizarase conforme as declaracións responsables dos solicitantes, o Igape non se fai responsable da veracidade da información declarada polos solicitantes e publicada na web do Igape. </p>
    <p>O Igape difundirá a existencia desta bolsa de traballo entre o empresariado galego. </p>
    <p>Empresas, organismos empresariais e institucións galegas poderán enviar mensaxes de oferta de emprego –ao enderezo de correo electrónico indicado na web do Igape, no punto onde se publicará a bolsa de traballo–, indicando a que integrantes da bolsa de traballo desexa que se dirixa. </p>
    <p>O Igape enviará as ditas mensaxes ás persoas indicadas para que estas se poñan en contacto se o desexan co oferente de emprego. </p>
    <p>Se o Igape o considera oportuno, pode organizar cursos concretos de formación complementaria dirixidos e abertos a participación opcional, de integrantes da bolsa de traballo. </p>
    <p>Ademais, pode convocar integrantes e ex-integrantes das bolsas de traballo para reunións voluntarias co obxecto de coñecer de primeira man as súas suxestións como profesionais e as necesidades e suxestións do empresariado galego. </p>
    <p>En calquera momento o integrante da bolsa de traballo pode solicitarlle ao Igape a modificación de datos ou a baixa desta bolsa. </p>
    <p>Co obxecto de manter actualizada a bolsa de traballo o Igape poderá requirir aos integrantes da bolsa que declaren expresamente a súa vontade de permanecer nela. A non conformidade expresa ou o silencio do requirido poderá implicar a baixa de oficio na citada bolsa.</p>
    <p>Ademais, o Igape poderá cursar a baixa de oficio a algún integrante da bolsa de traballo por algunha das seguintes causas: </p>
    <p>– Se se constata a falsidade dos datos declarados para o cal o Igape pode solicitar a documentación que considere conveniente para comprobar a veracidade da información declarada polo solicitante. </p>
    <p>– Se o integrante da bolsa de traballo participa noutro programa de Igape en que conste expresamente a incompatibilidade con este.</p>
    <p>O anterior non impide que a persoa dada de baixa poida darse de alta de novo cando o solicite e cumpra os requisitos. </p>
    <p>Os interesados, ao cubrir o cuestionario para participar na bolsa de traballo, autorizan expresamente o Igape, de acordo co establecido no artigo 11 da Lei orgánica 15/1999, do 13 de decembro, de protección de datos de carácter persoal, a utilizar e tratar os datos de carácter persoal achegados no cuestionario, así como a cederllos a aquelas persoas físicas ou xurídicas interesadas no ámbito da internacionalización empresarial, co fin de canalizar a oferta e demanda de persoal especializado, así como para o envío periódico de información sobre actividades de interese para o solicitante. Poderanse exercer os dereitos de acceso, rectificación, cancelación e oposición ante a Dirección Xeral do Igape. Complexo Administrativo San Lázaro, s/n, 15703 Santiago de Compostela. </p>
    <p>O que se fai público para o seu xeral coñecemento. </p>
    <p>Santiago de Compostela, 4 de novembro de 2014</p>
    <footer><p>Javier Aguilera Navarro<br>Director xeral do Instituto Galego de Promoción Económica</p></footer>

