---
date: '2014-11-17'
id: G0244-101114-0004
page: 47600
number: 220
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 145/2014, do 6 de novembro, polo que se declara a urxente ocupación,
  para efectos de expropiación forzosa, dos bens e dereitos necesarios para a
  realización das obras de recuperación integral do río Artes e o seu contorno
  (concello de Ribeira).
range: Decreto
url: >-
  https://www.xunta.gal/dog/Publicados/2014/20141117/AnuncioG0244-101114-0004_gl.html
---
<p>O Concello de Ribeira, en sesión celebrada o día trinta e un de marzo de dous mil catorce, aprobou o proxecto de obras de recuperación integral do río Artes e o seu contorno (concello de Ribeira); e na do vinte e oito de abril acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada na Vicepresidencia e Consellería de Presidencia, Administracións Públicas e Xustiza e contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinalan o Concello e o informe do técnico municipal, na marxe do río obxecto das actuación proxectadas, nas zonas de servidume de protección e policía, existe unha rede de camiños de trazado aleatorio cuxo uso abusivo está a producir unha grave afección sobre determinados hábitats e especies de fauna de especial importancia en materia de conservación. Asemade, algunhas das leiras destinadas a cultivo están labradas ata o propio río, sen respectar a zona de servidume, o que supón unha afección directa sobre as especies animais e vexetais que habitan nesa franxa e indirecta sobre a calidade das augas.</p>
    <p>Co proxecto de recuperación preténdese protexer o río e o seu contorno creando un carreiro paralelo ao leito do río para delimitar a liña de circulación das persoas e minimizar así as afeccións sobre os hábitats de interese comunitario e prioritarios existentes.</p>
    <p>Ademais, as obras deberían realizarse antes do inverno, xa que durante esta estación é frecuente o asolagamento dalgúns tramos do río, e fóra do período de crecemento vexetativo e de cría de especies animais.</p>
    <p>A competencia para a declaración da urxente ocupación corresponde ao Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día seis de novembro de dous mil catorce,</p>
    <h2>DISPOÑO:</h2>
    <p>Artigo único</p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras de recuperación integral do río Artes e o seu contorno (concello de Ribeira), tendo en conta o certificado emitido pola secretaria municipal do vinte e nove de outubro de dous mil catorce sobre a adquisición de parcelas de mutuo acordo; unha vez ocupados os terreos necesarios, débense obter, se for o caso, as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, seis de novembro de dous mil catorce</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

