---
date: '2014-08-28'
id: O150-210814-0001
page: 36557
number: 163
agency: Escola Galega de Administración Pública
section: III. Outras disposicións.
title: >-
  RESOLUCIÓN do 6 de agosto de 2014 pola que se convocan actividades de
  formación continua para o persoal ao servizo da Administración da Comunidade
  Autónoma de Galicia.
range: Resolución
url: >-
  https://www.xunta.gal/dog/Publicados/2014/20140828/AnuncioO150-210814-0001_gl.html
---
<p>Aprobado o programa de actividades formativas da Escola Galega de Administración Pública (EGAP) para o ano 2014 polo Consello Reitor, de conformidade co artigo 6.2 da Lei 4/1987, do 27 de maio, modificada pola Lei 10/1989, do 10 xullo, convócanse as actividades de formación continua para o persoal ao servizo da Administración da Comunidade Autónoma de Galicia que se detallan nos anexos desta resolución,</p>
    <p class="dog-centrado-sin-cursiva-c-a">RESOLVO:</p>
    <p>Publicar a convocatoria das actividades formativas que figuran no anexo II, que deberán desenvolverse segundo as bases detalladas no anexo I.</p>
    <p>Santiago de Compostela, 6 de agosto de 2014</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO I<br>Bases</h2>
    <p>Primeira. <em>Requisitos dos participantes</em></p>
    <p>Poderán participar nas accións formativas convocadas nesta resolución:</p>
    <p>1. Os empregados públicos e as empregadas públicas destinados na Administración da Comunidade Autónoma de Galicia que se encontran en situación de servizo activo, permiso por maternidade, adopción ou acollemento ou excedencia polo coidado dun fillo ou dun familiar e que reúnan os requisitos establecidos na presente convocatoria e para cada un dos casos no anexo II. Está exceptuado o persoal docente da Consellería de Educación e Ordenación Universitaria e o persoal sanitario.</p>
    <p>2. O persoal dependente do Parlamento de Galicia, do Valedor do Pobo, do Consello de Contas, do Consello Consultivo e doutras entidades e organismos públicos poderán acceder ás accións formativas a través dos oportunos convenios que se subscriban para este efecto, de conformidade coa Resolución da Escola Galega de Administración Pública do 4 de xaneiro de 2008 (DOG do 10 de xaneiro).</p>
    <p>Toda persoa solicitante que ao inicio da actividade formativa estea en situación de baixa laboral por incapacidade temporal quedará automaticamente excluída da listaxe do persoal seleccionado. Esta incidencia deberá ser comunicada á EGAP con carácter inmediato.</p>
    <p>Segunda. <em>Desenvolvemento das actividades de formación</em></p>
    <p>Os cursos realizaranse cos requirimentos, a duración e as condicións que para cada un deles se indiquen na convocatoria. A información relativa ao desenvolvemento das actividades, así como as súas posibles modificacións, será actualizada e ampliada na páxina web &lt;http://egap.xunta.es&gt;</p>
    <p>Terceira. <em>Solicitudes</em></p>
    <p>1. O prazo de presentación de solicitudes será de 10 días naturais a partir do día seguinte ao da publicación desta resolución no <em>Diario Oficial de Galicia</em>.</p>
    <p>2. As solicitudes de participación nas actividades formativas só poderán realizarse mediante o formulario de matrícula telemática dispoñible no enderezo &lt;http://egap.xunta.es/matricula&gt; desde as 8.00 horas da data de inicio do prazo de presentación de solicitudes e ata as 14.00 horas da data de finalización. As solicitudes entenderanse presentadas unha vez que se complete correctamente o proceso de matriculación.</p>
    <p>3. Non está permitida a realización de actividades de formación que teñan simultaneidade de horarios nunha ou varias sesións presenciais das actividades. Cando o alumnado teña coñecemento de que foi seleccionado para un curso que teña coincidencia horaria con outro en que xa foi seleccionado, debe renunciar a un deles. No caso de que se comprobe con posterioridade a realización simultánea de varias actividades, non se expedirá certificación de ningunha delas e o alumnado pasará ao final das listaxes de todas as actividades formativas que solicite e cuxo prazo de matrícula comece dentro do ano seguinte contado desde que se detecte o feito.</p>
    <p>4. Serán excluídas automaticamente aquelas solicitudes que non se axusten ao formulario de solicitude, non teñan cumplimentados correctamente os datos precisos para a realización do proceso de selección ou sexan presentadas fóra de prazo.</p>
    <p>5. As persoas que oculten ou falseen datos esenciais para a selección serán automaticamente excluídas das actividades solicitadas e pasarán ao final das listaxes de todas as actividades formativas que soliciten e cuxo prazo de matrícula comece dentro do ano seguinte contado desde que se detecte o feito. </p>
    <p>6. As persoas interesadas en recibiren mensaxes sobre o proceso de selección deberán facilitar un enderezo de correo electrónico e/ou un número de teléfono móbil.</p>
    <p>7. As persoas solicitantes de actividades impartidas na modalidade de teleformación deberán dispor dunha conta de correo electrónico cuxo enderezo terán que indicar na solicitude e dun equipamento informático que cumpra os seguintes requisitos técnicos:</p>
    <p>– Un computador con conexión á internet.</p>
    <p>– Un navegador web co <em>plugin</em> de <em>flash</em>.</p>
    <p>8. As persoas que necesiten acreditar circunstancias específicas de acordo cos criterios de selección deberán remitir á EGAP a correspondente documentación complementaria, xunto cunha copia do formulario da matrícula, ao número de fax 981 54 63 39 ou ao enderezo de correo electrónico &lt;xestion.egap@xunta.es&gt;, sen prexuízo do previsto no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común (BOE do 27 de novembro). A devandita documentación deberá enviarse por unha única das vías indicadas; no caso contrario só serán considerados os datos achegados por correo electrónico. A documentación deberá presentarse dentro do prazo sinalado no punto 1 desta base.</p>
    <p>9. A EGAP adoptará as medidas necesarias para facilitar a presentación das solicitudes. As dúbidas, as dificultades técnicas e as peticións de información complementaria serán atendidas a través dos números de teléfono 981 54 62 57 e 981 54 62 53, do número de fax 981 54 63 39 e do enderezo de correo electrónico &lt;xestion.egap@xunta.es&gt;</p>
    <p>Cuarta. <em>Criterios de selección</em></p>
    <p>1. Terán preferencia as persoas que superaran con aproveitamento o curso de Lingua alemá na modalidade de teleformación no ano 2013. Estas persoas serán asignadas ao nivel inmediatamente superior.</p>
    <p>2. Os criterios selectivos que serán empregados son os sinalados con carácter xeral na Resolución da Escola Galega de Administración Pública do 4 de xaneiro de 2008 (DOG do 10 de xaneiro).</p>
    <p>Para os efectos do previsto no punto segundo da citada resolución, o baremo que se empregará para a selección establécese sobre unha base de 100 puntos, dos cales o 60 % estará vinculado ao número de horas de formación recibidas nos dous últimos anos e o 40 % restante á antigüidade na Administración.</p>
    <p>Os empates desfaranse de acordo co resultado do sorteo a que se refire o artigo 9 do Regulamento de selección de persoal da Administración da Comunidade Autónoma de Galicia, aprobado polo Decreto 95/1991, do 20 de marzo (DOG do 25 de marzo). Para o ano 2014, segundo a Resolución do 10 de febreiro (DOG do 27 de febreiro), comezarase pola letra B. </p>
    <p>3. No caso de que non haxa un suficiente número de solicitantes que cumpran os requisitos do curso, poderá completarse o número de alumnos asignado mediante a apertura dun novo prazo público na páxina web da EGAP.</p>
    <p>Quinta. <em>Publicación das relacións do alumnado seleccionado</em></p>
    <p>1. A EGAP publicará no enderezo &lt;http://egap.xunta.es&gt; unha relación das persoas seleccionadas para participar en cada curso, así como un número adecuado de reservas. </p>
    <p>O prazo de presentación de alegacións será de tres días hábiles desde a súa publicación. </p>
    <p>Ademais, quen facilite os correspondentes datos na solicitude será informado da súa selección a través do correo electrónico e da mensaxaría telefónica. Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na lista de espera, todo isto de acordo co disposto no artigo 59.6.b) da Lei de réxime xurídico das administracións públicas e do procedemento administrativo común. </p>
    <p>2. Transcorrido o prazo de alegacións, a Escola Galega de Administración Pública publicará no enderezo &lt;http://egap.xunta.es&gt; a listaxe definitiva de persoas admitidas no curso.</p>
    <p>Sexta. <em>Cambios ou substitucións na selección, renuncia e asistencia</em></p>
    <p>1. Cambios ou substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. Renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte dos responsables dos centros directivos.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á Escola Galega de Administración Pública cunha antelación mínima de tres días hábiles anteriores ao inicio da actividade formativa. Na páxina web da escola está dispoñible un modelo de renuncia.</p>
    <p>Para isto poderase utilizar, alén do previsto no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común (BOE do 27 de novembro), calquera das seguintes vías:</p>
    <p>– O enderezo de correo electrónico &lt;xestion.egap@xunta.es&gt;</p>
    <p>– O número de fax 981 54 63 39.</p>
    <p>c) As persoas que incumpran o previsto nas alíneas a) e b) pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. Asistencia e puntualidade:</p>
    <p>a) Son obrigatorias a asistencia ás sesións da actividade formativa e máis a puntualidade.</p>
    <p>b) Durante a actividade formativa terá lugar un control permanente de asistencia e puntualidade, incluídos controis extraordinarios.</p>
    <p>c) As faltas de asistencia:</p>
    <p>– Non poden superar en ningún caso o 10 % das horas lectivas presenciais. Na modalidade de teleformación, o alumnado debe visualizar, como mínimo, o 90 % dos contidos e realizar todas as actividades e tarefas propostas pola titoría.</p>
    <p>– Deberán xustificarse documentalmente ante os responsables da actividade formativa nun prazo máximo de 10 días contados a partir do día da finalización desta actividade.</p>
    <p>d) As persoas que incumpran o previsto na alínea c):</p>
    <p>– Perderán o dereito ao certificado de participación na actividade formativa.</p>
    <p>– As persoas que abandonen a actividade formativa sen xustificación pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Sétima. <em>Realización de probas</em></p>
    <p>a) Para poder superar as actividades de formación, o alumnado deberá superar unha proba de avaliación que se realizará ao final delas, tanto na modalidade de teleformación como nos cursos que se impartan de xeito presencial. As probas poderanse desenvolver de xeito descentralizado nas sedes que se determinen no comezo de cada actividade. </p>
    <p>b) Para poder superar as actividades de teleformación é necesario cumprir unha serie de requisitos obrigatorios na súa totalidade:</p>
    <p>– A asistencia á sesión presencial de apertura, se a houber.</p>
    <p>– A lectura detallada dos contidos da actividade formativa. Cada actividade ten uns contidos teóricos que deben ser revisados na plataforma. </p>
    <p>– A adecuada realización de todas as actividades que o titor propoña. Estas deben constar debidamente presentadas nos prazos estipulados na programación didáctica do curso. A non superación das actividades obrigatorias suporá a perda automática do dereito a participar no exame final presencial.</p>
    <p> Ao inicio da actividade formativa publicarase o correspondente programa na plataforma de teleformación e indicaranse as probas de avaliación previstas, así como as datas en que estas terán lugar. Salvo que se determine outra cousa, nestas actividades as probas de avaliación finais serán presenciais nos lugares e nas datas que se establezan. A EGAP informará a través da súa páxina web e tamén a través da plataforma de teleformación das datas concretas e das horas da proba final.</p>
    <p>Para poder aprobar a actividade formativa, o alumnado deberá superar unha proba final de avaliación.</p>
    <p>Oitava. <em>Certificados</em></p>
    <p>Para a obtención do certificado de aproveitamento, o alumnado deberá obter a avaliación positiva do seu profesorado, o cal emitirá un informe en que declare apto ou non apto cada alumno/a en función do resultado da proba de avaliación. </p>
    <p>En caso de non superar a proba, tampouco se facilitará certificado de asistencia.</p>
    <p>Novena. <em>Facultades da EGAP</em></p>
    <p>1. A EGAP resolverá aquelas incidencias que poidan producirse no desenvolvemento e na xestión das actividades formativas e pode suprimir algunha, ampliar novas edicións da programación ou programar outras actividades diferentes cando así o exixan as circunstancias que afecten á súa organización ou docencia. Tamén corresponde á EGAP prover canto sexa necesario para a execución e cumprimento desta resolución.</p>
    <p>2. A execución material das actividades queda condicionada á existencia de crédito orzamentario axeitado e dispoñible e á autorización correspondente do gasto.</p>
    <p>3. No suposto de que o número de admitidos sexa inferior ao 50 % das prazas convocadas, a EGAP reserva para si o dereito a suspender, cancelar ou agrupar varias edicións das actividades, caso en que empregará os medios de notificación ás persoas interesadas previstos na normativa vixente.</p>
    <p>4. A EGAP poderá modificar os contidos, o desenvolvemento, as datas e os lugares das actividades formativas, así como resolver todas as continxencias que poidan xurdir. Todas as modificacións que afecten o desenvolvemento das actividades serán anunciadas na páxina web da escola.</p>
    <p>5. A EGAP garantirá nas actividades derivadas desta convocatoria a promoción da igualdade real e efectiva entre mulleres e homes, a eliminación de calquera tipo de discriminación e o fomento dos dereitos de conciliación.</p>
    <h2>ANEXO II<br>Código: FC14190<br>Lingua alemá </h2>
    <p>1. Obxectivos. </p>
    <p>Proporcionar coñecementos nos distintos niveis da lingua alemá. </p>
    <p>2. Destinatarios. </p>
    <p>Persoal ao servizo da Administración da Comunidade Autónoma de Galicia. </p>
    <p>3. Desenvolvemento. </p>
    <p>Edicións: 4 (A1, A2, B1 e B2).</p>
    <p>Farase unha proba de nivel telemática para determinar o grupo en que se incorporará cada alumno/a con antelación suficiente ao comezo da actividade.</p>
    <p>Duración: 70 horas por edición.</p>
    <p>Datas: do 1 de outubro ao 3 de decembro de 2014. </p>
    <p>Prazas: 200. </p>
    <p>4. Contido. </p>
    <p>Nivel A1: verbo sein-xénero e número do substantivo e adxectivo, artigos e a súa declinación. </p>
    <p>Abecedario. Pronomes (Was? Wo? Wann? Wie? Wer? Warum? der, die, das, dieser, diese, dieses, jener, jene, jenes, mein/e, dein/e, sein/e, ihr/, partículas interrogativas e negativas: kein/e e nicht. Expresións: da ist / da sind / es gibt,. `auch.`.</p>
    <p>Nacionalidades e países, números, profesións, expresións da vida diaria, os días da semana, partes do día, horas e datas, números ordinais, comida, presentacións e conversas sinxelas, describir e definir persoas, obxectos. </p>
    <p>Nivel A2: modais können e dürfen. Adverbios de frecuencia: immer, oft, häufig, manchmal. </p>
    <p>Verbo haben. Imperativo: formación con nicht-kein/e. Verbos de movemento: gehen, abbiegen… Adverbios de cantidade genügend/genug, reichlich, ein wenig/ein bisschen, wenige. Expresións `es gab`,` es lag(en)` e `es stand(en)`. Verbo sein en pasado (Präteritum). </p>
    <p>Situacións con haben e sein. As cores. Roupa e accesorios. Partes do corpo. Descricións. Aniversarios. Edificios e monumentos. Compras. A casa e o fogar.</p>
    <p> Nivel B1: Präteritum e Perfekt. Verbos modales: können, müssen, wollen, sollen e haben en presente. A negación con nicht e kein/e. Verbos especiais: sein, haben, werden, können e dürfen. Hast du schon einmal...? e Hast du jemals...? (unha vez, algunha vez). Indefinidos etwas, nichts, jemand e niemand. Os adverbios also e deshalb. Weil. </p>
    <p>Formas e materiais. Utensilios habituais. Restaurantes e alimentos. Medios de transporte. Bancos e diñeiro. Animais. Tradicións. </p>
    <p>Nivel B2: construción do perfecto co verbo auxiliar sein. Adverbios de pasado (como früher e damals). `es gab/stand/lag e es standen/lagen. Adxectivo: graos comparativo e superlativo. Adverbios «noch» e «schon». Haben o sein xunto con «gerade» e « jemals». Modais können, dürfen, wollen, sollen, müssen e haben. Uso de tun e machen. Estilo indirecto: ordes e suxestións. Uso de Umlaut. </p>
    <p>Traballo e tempo libre. Deportes e xogos. Medicamentos e enfermidades. Tarefas domésticas. Sentimentos. Ambiente; ecoloxía. Expresións e opinións: estado de ánimo. Predicións probables sobre o futuro. </p>
    <h3>Código: FC14190<br>Lingua francesa A1 (iniciación) </h3>
    <p>1. Obxectivos. </p>
    <p>Proporcionar coñecementos a nivel inicial (A1) da lingua francesa.</p>
    <p>O obxectivo do curso é iniciarse na lingua francesa, comprender e empregar frases básicas co obxectivo de interactuar de forma sinxela.</p>
    <p>– Saber presentarse, presentar e describir os demais.</p>
    <p>– Saudar, falar dos seus gustos, falar da súa profesión, falar da súa familia, falar da súas actividades.</p>
    <p>– Facer preguntas sinxelas, contar, pedir información. Entender frases sinxelas en francés, facer preguntas, simular e entender diálogos da vida cotiá. </p>
    <p>2. Destinatarios. </p>
    <p>Persoal ao servizo da Administración da Comunidade Autónoma de Galicia. </p>
    <p>3. Desenvolvemento. </p>
    <p>Edicións: 2. </p>
    <p>Prazas: 20 por edición.</p>
    <p>Duración: 50 horas por edición. </p>
    <p>Lugar: Santiago de Compostela, sede da EGAP. </p>
    <p>Edición 1: aula 203, agás os días 20, 21, 22 e 23 de outubro que se impartirá na aula 16.</p>
    <p>Edición 2: aula 203.</p>
    <p>Datas:</p>
    <p>Edición 1: de luns a xoves, do 15 de setembro ao 27 de outubro de 2014. </p>
    <p>Horario: das 16.30 ás 18.30 horas. </p>
    <p>Edición 2: de luns a xoves, do 3 de novembro ao 16 de decembro de 2014. </p>
    <p>Horario: das 16.30 ás 18.30 horas. </p>
    <p>Farase unha proba de nivel de cinco minutos de duración aproximada en Santiago de Compostela, na sede da EGAP, co propósito de seleccionar grupos homoxéneos o día 11 de setembro ás 16.00 horas para a edición 1 e o día 30 de outubro á mesma hora para a edición 2.</p>
    <p>4. Contido. </p>
    <p>Interacción oral e expresión escrita. Comprensión oral e escrita.</p>
    <p>Grammaire:</p>
    <p>O alfabeto, os artigos definidos, indefinidos e partitivos «du, de la, de l’, des».</p>
    <p>Os números, a interrogación, as contraccións, os adxectivos cualificativos.</p>
    <p>A negación, os adxectivos posesivos, as preposicións de lugar.</p>
    <p>O presente, o «passé composé».</p>
    <p>Vocabulaire:</p>
    <p>Os países e as nacionalidades. O ocio, as estacións, os meses, os números, etc.</p>
    <p>Exercices pratiques:</p>
    <p>Simulación de diálogos, comprensión oral.</p>
    <h3>Código: FC14191<br>Lingua francesa B1 (intermedio) </h3>
    <p>1. Obxectivos. </p>
    <p>Proporcionar coñecementos a nivel intermedio (B1) da lingua francesa.</p>
    <p>O obxectivo do curso é aprender a expresarse en situacións da vida real: na estación, nun aeroporto, nun hotel, situarse preguntando enderezos, situacións profesionais: contestar o teléfono, escribir unha carta formal, escribir un mail, etc. Persoal ao servizo da Administración autonómica da Comunidade Autónoma de Galicia. </p>
    <p>2. Destinatarios. </p>
    <p>Persoal ao servizo da Administración da Comunidade Autónoma de Galicia. </p>
    <p>3. Desenvolvemento. </p>
    <p>Edicións: 2. </p>
    <p>Prazas: 20 por edición. </p>
    <p>Duración: 50 horas por edición. </p>
    <p>Lugar: Santiago de Compostela, sede da EGAP. </p>
    <p>Edición 1: aula 203, agás os días 20, 21, 22 e 23 de outubro que se impartirá na aula 16.</p>
    <p>Edición 2: aula 203.</p>
    <p>Datas:</p>
    <p>Edición 1: de luns a xoves, do 15 de setembro ao 27 de outubro de 2014. </p>
    <p>Horario: das 18.30 ás 20.30 horas. </p>
    <p>Edición 2: de luns a xoves, do 3 de novembro ao 16 de decembro de 2014. </p>
    <p>Horario: das 18.30 ás 20.30 horas.</p>
    <p>Farase unha proba de nivel de cinco minutos de duración aproximada en Santiago de Compostela, na sede da EGAP, co propósito de seleccionar grupos homoxéneos o día 11 de setembro as 18.00 horas para a edición 1 e o día 30 de outubro a mesma hora para a edición 2.</p>
    <p>4. Contido. </p>
    <p>Interacción oral e expresión escrita. Comprensión oral e escrita.</p>
    <p>Exercices pratiques:</p>
    <p>Simulación de diálogos e escoitas de documentos reais (audio e vídeo).</p>
    <p>Grammaire:</p>
    <p>Repaso dos tempos verbais: «présent», «passé composé», «imparfait», «futur», «conditionnel» e «présent du subjonctif».</p>
    <p>Os pronomes complementos directos e indirectos, os pronomes «y» e «en», os pronomes relativos «qui, que , où, dont».</p>
    <p>A negación no presente e nos tempos compostos, repaso dos artigos partitivos, adxetivos demostrativos e posesivos, adverbios de modo, etc.</p>
    <p>Vocabulaire:</p>
    <p>Na oficina e no traballo. Nun hotel, na estación, no aeroporto, nun supermercado, etc.</p>

