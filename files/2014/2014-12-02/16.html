---
date: '2014-12-02'
id: G0003-261114-0001
page: 49664
number: 231
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 19 de novembro de 2014, da Dirección Xeral de Recursos Humanos,
  pola que se convoca concurso de traslados para a provisión de diversas prazas
  básicas de persoal estatutario de xestión e servizos.
range: Resolución
url: >-
  https://www.xunta.gal/dog/Publicados/2014/20141202/AnuncioG0003-261114-0001_gl.html
---
<p>Coa finalidade de garantir o dereito á mobilidade voluntaria do persoal estatutario recoñecido no artigo 17 da Lei 55/2003, do 16 de decembro, pola que se aproba o Estatuto marco do persoal estatutario dos servizos de saúde, o artigo 27 do Decreto 206/2005, do 22 de xullo, de provisión de prazas de persoal estatutario do Servizo Galego de Saúde, prevé a convocatoria periódica, preferentemente cada dous anos, dun concurso de traslados no que poderán participar os profesionais que tomaran posesión na praza desempeñada cun ano de antelación, como mínimo, á finalización do prazo de presentación de instancias.</p>
    <p>Sendo convocado o último concurso de traslados para a provisión de prazas básicas das categorías de xestión e servizos, o 22 de xullo de 2010 (DOG nº 143, do 28 de xullo), xa resolto, procede convocar un novo concurso de traslados que posibilite ao persoal estatutario do Servizo Galego de Saúde destas categorías así como ao procedente doutros servizos de saúde o exercicio do dereito á mobilidade.</p>
    <p>Como novidade, e co obxecto de facilitar a participación dos profesionais no mesmo así como simplificar a súa tramitación, a xestión do proceso efectuarase a través da Oficina Virtual do Profesional (FIDES), punto de encontro telemático entre o Servizo Galego de Saúde e os profesionais e persoas aspirantes que participen nos procesos de selección e provisión de prazas convocados por este organismo, de forma tal que a formalización das instancias de participación e o rexistro dos requisitos e méritos das persoas que soliciten participar efectuarase por estas telematicamente.</p>
    <p>En virtude do exposto, este centro directivo, logo de negociación coa representación sindical no seo da mesa sectorial de negociación e en uso das competencias atribuídas polo artigo 4.1.b) da Orde do 5 de xullo de 2012, sobre delegación de competencias en órganos centrais e periféricos do Servizo Galego de Saúde (DOG nº 139, do 20 de xullo),</p>
    <h2>RESOLVE:</h2>
    <p>Primeiro. Publicar a convocatoria do concurso de traslados para a provisión das prazas básicas de persoal estatutario do Servizo Galego de Saúde das categorías relacionadas no anexo III desta resolución así como aprobar as bases e baremo de méritos que rexerán a convocatoria, contidos respectivamente nos anexos I e II desta.</p>
    <p>Segundo.</p>
    <p>1. Esta convocatoria e as súas bases vinculan a Administración e os que participen nela.</p>
    <p>2. Contra esta resolución, que pon fin á vía administrativa, poderase interpoñer recurso potestativo de reposición ante a Dirección Xeral de Recursos Humanos do Servizo Galego de Saúde no prazo dun mes contado desde o día seguinte ao da súa publicación no <em>Diario Oficial de Galicia</em>, de conformidade co establecido na Lei 30/1992, do 26 de novembro e artigo 4.1.k) da Orde do 5 de xullo de 2012 (DOG nº 139, do 20 de xullo), ou poderase interpoñer directamente recurso contencioso-administrativo ante o xulgado do contencioso-administrativo competente no prazo de dous meses contados desde a mesma data, de conformidade coa Lei 29/1998, do 13 de xullo, reguladora da xurisdición contencioso-administrativa.</p>
    <p>3. Así mesmo, cantos actos administrativos sexan ditados na tramitación deste procedemento poderán ser impugnados polas persoas interesadas de acordo co establecido na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>4. Os recursos contencioso-administrativos que se interpoñan contra esta convocatoria ou calquera acto integrante do concurso de traslados serán anunciados no <em>Diario Oficial de Galicia</em> ou, segundo o caso, notificados individualmente a cantos aparezan como interesados, para os efectos do seu emprazamento.</p>
    <p>Santiago de Compostela, 19 de novembro de 2014</p>
    <footer><p>Margarita Prado Vaamonde<br>Directora xeral de Recursos Humanos</p></footer>
    <h2>ANEXO I<br>Bases</h2>
    <h2>I. Normas xerais</h2>
    <p>Primeira.</p>
    <p>1.1. Convócanse, para a súa provisión, as prazas básicas vacantes de persoal estatutario do Servizo Galego de Saúde das categorías que, para cada centro, se especifican no anexo III desta resolución.</p>
    <p>1.2. O concurso rexerase por estas bases así como polo establecido no artigo 37 da Lei 55/2003, do 16 de decembro, do Estatuto Marco do persoal estatutario dos servizos de saúde, e os artigos 27 e seguintes do Decreto 206/2005, do 22 de xullo, de provisión de prazas de persoal estatutario do Servizo Galego de Saúde.</p>
    <p>Segunda.</p>
    <p>2.1. A formalización das solicitudes de participación así como o rexistro dos méritos para a súa posterior valoración será efectuada polas persoas concursantes a través do currículo do profesional habilitado electronicamente (FIDES/expedient-e), ao que se accederá na forma que se indica no anexo VI.</p>
    <p>2.2. As prazas serán adxudicadas aos/ás concursantes de acordo coa orde de prelación que resulte da aplicación do baremo de méritos que se publica como anexo II desta resolución.</p>
    <p>2.3. Serán valorados unicamente os méritos causados polo/a concursante ata o día inmediatamente anterior, inclusive, ao da publicación da resolución de convocatoria no <em>Diario Oficial de Galicia</em> que consten rexistrados e acreditados na forma e prazo que se indican nestas bases.</p>
    <p>2.4. En caso de empate na puntuación final, resolverase a favor do/a concursante que acredite máis tempo traballado como persoal estatutario fixo nas institucións sanitarias do Sistema Nacional de Saúde. De persistir o empate resolverase a favor do/a concursante que acade a maior puntuación no punto de experiencia profesional. Por último, decidirá a maior idade.</p>
    <h2>II. Requisitos de participación</h2>
    <p>Terceira. <em>Persoal que poderá participar voluntariamente no concurso de traslados</em></p>
    <p>Poderá participar voluntariamente no concurso de traslados o seguinte persoal estatutario fixo:</p>
    <p>3.1. O persoal estatutario fixo da mesma categoría, que estea desempeñando ou teña praza reservada nas institucións sanitarias dos servizos de saúde do Sistema Nacional de Saúde, sempre que tomase posesión da praza estatutaria desempeñada cun ano de antelación, como mínimo, á finalización do prazo de presentación de solicitudes para participar no concurso.</p>
    <p>3.2. O persoal estatutario fixo dos servizos de saúde do Sistema Nacional de Saúde en situación distinta á de activo e que non teña reserva de praza da mesma categoría, sempre que reúna os requisitos legais e regulamentarios para incorporarse ao servizo activo o último día do prazo de presentación de solicitudes para participar no concurso.</p>
    <p>Cuarta. <em>Persoal que deberá participar obrigatoriamente no concurso de traslados</em></p>
    <p>4.1. Terá a obriga de participar no concurso de traslados o persoal estatutario fixo que estea en situación de reingreso provisional ao servizo activo no Servizo Galego de Saúde, que deberá solicitar necesariamente, por orde de preferencia, todas as prazas da súa categoría convocadas na área sanitaria a que pertenza a praza que desempeña con carácter provisional. </p>
    <p>4.2. O/a reingresado/a provisional que non obteña praza definitiva no concurso que se convoque, solicitando todas as da súa categoría convocadas na área sanitaria de pertenza, poderá optar por obter un novo destino provisional nalgunha das prazas que resulten vacantes como consecuencia da resolución deste concurso ou pasar á situación de excedencia voluntaria. </p>
    <p>4.3. O/a reingresado/a provisional que non participe no concurso ou non obteña praza e non solicitase todas as da súa categoría, convocadas na área sanitaria de pertenza, será declarado/a de oficio en situación de excedencia voluntaria.</p>
    <p>Quinta. <em>Capacidade funcional</em></p>
    <p>5.1. A persoa interesada deberá reunir a capacidade funcional necesaria para atender as funcións propias do posto ao que concursa con suxeición ao réxime organizativo da prestación laboral que este teña asignado. A acreditación de tal requisito efectuarase mediante declaración asinada polo/a profesional no formulario de solicitude. </p>
    <p>5.2. O persoal estatutario que participe no concurso de traslados e teña recoñecida unha discapacidade que requira de adaptación deberá facelo constar na instancia de participación achegando xunto con esta certificado de discapacidade, ditame técnico facultativo da limitación que ten así como a/s adaptación/s que require.</p>
    <p>5.3. O persoal estatutario do Servizo Galego de Saúde que participe no concurso de traslados e tivese adaptado o posto ou condicións de traballo da praza de orixe por razón de protección da saúde consonte o procedemento establecido na Orde do 16 de setembro de 2008 (DOG nº 189, do 30 de setembro) e requira manter a dita adaptación no/s destino/s solicitado/s, deberá facelo constar na instancia de participación, achegando xunto con esta a resolución da xerencia respectiva pola que se autorizou a dita adaptación.</p>
    <p>5.4. Unha comisión técnica especializada que se constituirá para o efecto no Servizo Galego de Saúde, e cuxa composición se publicará na páxina web do organismo, valorará as solicitudes dos/as concursantes que teñan manifestado algunha limitación que requira de adaptación co obxecto de acreditar a procedencia ou non da adaptación requirida e a compatibilidade co desempeño do/s posto/s solicitado/s. Instruído o procedemento e previamente á emisión da resolución que proceda, darase trámite de audiencia á persoa interesada. </p>
    <p>A incompatibilidade da/s limitación/s e/ou adaptación/s requirida/s coas funcións propias do posto a asignar suporá a perda do dereito á adxudicación de tal posto de destino.</p>
    <p>5.5 Os efectos da declaración sobre capacidade funcional estenderanse ata a toma de posesión na praza adxudicada. Calquera modificación na capacidade funcional que sobreveña durante a tramitación do concurso deberá ser comunicada á Dirección Xeral de Recursos Humanos do Servizo Galego de Saúde achegando a documentación que acredite a dita modificación.</p>
    <p>As modificacións na capacidade funcional que requiran da realización dalgunha adaptación no/s posto/s solicitado serán valoradas pola comisión técnica prevista na base 5.4.</p>
    <h2>III. Procedemento</h2>
    <p>Sexta. Solicitudes de participación no concurso</p>
    <p>6.1. Cada concursante deberá cubrir unha única solicitude de participación por categoría, en modelo normalizado, a través da Oficina Virtual do Profesional (FIDES/expedient-e/Sección de Procesos), á que se accederá seguindo as instrucións que se establecen no anexo V, e que, logo de confirmada electronicamente, deberá imprimir, asinar e presentar nos lugares e prazo indicados na base sétima e oitava, respectivamente.</p>
    <p>6.2. Os/as participantes poderán solicitar, por orde de preferencia, todas as prazas que consideren convenientes, tanto das ofertadas no anexo III da resolución de convocatoria como daqueloutras non ofertadas indicadas no anexo IV.</p>
    <p>6.3. A solicitude de praza nun centro ou complexo hospitalario supón a petición da totalidade das prazas convocadas neste do anexo III, así como as que queden vacantes no dito centro como consecuencia da resolución do concurso e, polo tanto, sexan susceptibles de ser adxudicadas en resultas.</p>
    <p>A solicitude de praza nun centro de atención primaria supón a petición da totalidade das prazas do mesmo réxime de xornada convocadas no devandito centro no anexo III, así como as que queden vacantes do mesmo réxime de xornada no centro como consecuencia da resolución do concurso e, por tanto, sexan susceptibles de ser adxudicadas en resultas.</p>
    <p>6.4. Non se admitirán as solicitudes que conteñan algunha emenda, marca ou riscadura no formulario de participación e petición de prazas así como en calquera dos documentos acreditativos do cumprimento dos requisitos de participación.</p>
    <p>6.5. As renuncias á participación no concurso así como as modificacións que, con carácter excepcional, resulte necesario efectuar polo/a concursante nalgún dos datos contidos na solicitude de participación impresa efectuaranse mediante escrito dirixido á mesma unidade de validación á que se dirixa a instancia de participación e no que se indicará con claridade a modificación que se pretende. Tal solicitude de renuncia/modificación deberá presentarse, xunto coa instancia á que modifica ou copia desta, a través do procedemento e prazo previstos na cláusula sétima e oitava. </p>
    <p>6.6. Transcorrido o prazo para a presentación de solicitudes, non se admitirán as modificacións das solicitudes previamente presentadas nin as renuncias á participación no concurso. Así mesmo, non se admitirá a presentación de novos documentos. </p>
    <p>Sétima. Lugar de presentación</p>
    <p>As solicitudes de participación no concurso dirixiranse a unha unidade de validación das relacionadas no propio formulario electrónico de solicitude e deberán presentarse no Rexistro Xeral dos servizos centrais e periféricos da Consellería de Sanidade e do Servizo Galego de Saúde, ou a través de calquera dos procedementos do artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común e demais lugares previstos no artigo 10 do Decreto 191/2011, do 22 de setembro, de organización e funcionamento dos rexistros da Administración xeral e das entidades públicas instrumentais da Comunidade Autónoma de Galicia.</p>
    <p>Oitava. Prazo de presentación</p>
    <p>O prazo para a presentación das solicitudes de participación no concurso será dun mes contado desde o día seguinte ao da publicación desta convocatoria no Diario Oficial de Galicia. </p>
    <p>Novena. Efectos derivados da solicitude de participación no concurso</p>
    <p>9.1. A solicitude de participación no concurso de traslados formalmente presentada será vinculante para o peticionario e o destino adxudicado será irrenunciable agás que a renuncia estea motivada pola obtención de praza en virtude da resolución dun procedemento de mobilidade voluntaria convocado por outra Administración pública ou servizo de saúde.</p>
    <p>9.2. A falsidade na acreditación documental de calquera mérito ou requisito así como a participación no procedemento en fraude de lei determinará a exclusión do profesional da participación no concurso, logo de resolución motivada do órgano convocante, sen prexuízo das demais responsabilidades que procedan. </p>
    <p>Décima. Acreditación de requisitos e méritos</p>
    <p>10.1. Requisitos de participación no concurso.</p>
    <p>1. Os requisitos de participación neste concurso deberán reunirse dentro do prazo de presentación de solicitudes e manterse durante a tramitación do procedemento ata a toma de posesión do destino adxudicado.</p>
    <p>2. O persoal estatutario fixo do Servizo Galego de Saúde que solicite participar no concurso de traslados non terá que rexistrar electronicamente no formulario de inscrición, o cumprimento dos requisitos de participación fixados na cláusula terceira e cuarta das presentes bases, que aparecerán formalizados no formulario. Así mesmo, non terá que presentar ningunha documentación acreditativa do cumprimento de tales requisitos agás que participe desde a situación de excedencia por prestación de servizos no sector público, suposto no que deberá achegar xunto coa solicitude de participación unha copia compulsada da resolución pola que se autorizou tal excedencia. </p>
    <p>3. O persoal estatutario fixo procedente doutro servizo de saúde que solicite participar no procedemento deberá rexistrar electronicamente no formulario de inscrición os requisitos de admisibilidade establecidos na cláusula terceira e cuarta e acreditar o seu cumprimento mediante a presentación, xunto coa solicitude de participación, da seguinte documentación: </p>
    <p>Para o persoal que participe desde a situación de activo:</p>
    <p>– Copia compulsada do nomeamento como persoal estatutario fixo na categoría desde a que concursa.</p>
    <p>– Copia compulsada da dilixencia de toma de posesión no último destino definitivo obtido ou, de ser o caso, resolución de reingreso provisional.</p>
    <p>– Certificación orixinal de servizos prestados expedida pola Unidade de Recursos Humanos do centro en que actualmente presta os seus servizos con carácter definitivo, segundo se indica no anexo V da presente resolución.</p>
    <p>– Consonte se indica na base 10.3, o/a concursante deberá proceder ademais a rexistrar no seu expediente electrónico o período de servizos acreditado na dita certificación para que poida ser tido en conta como mérito que se vaia valorar na fase de baremación </p>
    <p>Para o persoal que participe desde unha situación distinta á de activo:</p>
    <p>– Copia compulsada da resolución pola que se declara a situación administrativa desde a cal concursa.</p>
    <p>4. A falta de acreditación pola persoa interesada do cumprimento dos requisitos de admisibilidade determinará a súa exclusión do proceso de provisión. </p>
    <p>10.2. Méritos.</p>
    <p>Os méritos, recollidos no anexo II, valoraranse con referencia ao día inmediatamente anterior, inclusive, ao da publicación desta convocatoria no <em>Diario Oficial de Galicia</em>.</p>
    <p>Tales méritos deberán estar debidamente rexistrados no sistema informático Fides/expedient-e e acreditados documentalmente pola persoa interesada na data límite de finalización do prazo de presentación de solicitudes. Non será obxecto de valoración neste concurso de traslados ningún mérito inserido no sistema informático e/ou acreditado polo/a concursante con posterioridade ao remate do prazo de presentación de instancias.</p>
    <p>10.3. Procedemento de rexistro electrónico e acreditación de méritos.</p>
    <p>Para o rexistro electrónico e acreditación dos méritos, os participantes no concurso deberán proceder da seguinte forma:</p>
    <p>Os concursantes accederán a través de FIDES ao expediente electrónico do profesional segundo se indica no anexo VI destas bases e comprobarán os datos do seu currículo baremables no dito procedemento de provisión que constan rexistrados na aplicación informática así como o seu estado.</p>
    <p>Se non consta ningunha información ou esta está incompleta, o profesional rexistrará no sistema os méritos que posúe para os efectos da súa valoración no concurso, ata o último día do prazo de presentación de solicitudes, inclusive. Logo de rexistrados, deberá imprimir a solicitude de validación destes, que estará dispoñible na aplicación informática na epígrafe de «informe».</p>
    <p>A solicitude de validación dirixirase a unha das unidades de validación relacionadas no formulario de solicitude e poderá presentarse ata o último día do prazo de presentación de instancias en rexistro administrativo ou a través de calquera dos procedementos que se indican na norma sétima. </p>
    <p>Xunto coa solicitude de validación, o/a concursante deberá achegar a documentación acreditativa dos méritos que figuren pendentes de validación. Só se admitirá como medio de acreditación orixinais ou copias compulsadas. </p>
    <p>Os títulos ou certificacións que estean redactados nun idioma distinto a calquera dos oficiais do Estado español deberán acompañarse da súa tradución ao castelán ou galego, que deberá ser efectuada:</p>
    <p>– Por tradutor xurado, debidamente autorizado ou inscrito en España.</p>
    <p>– Por calquera representación diplomática ou consular do Estado español no estranxeiro.</p>
    <p>– Pola representación diplomática ou consular en España do país de que é cidadán/cidadá o/a solicitante ou, de ser o caso, do de procedencia do documento.</p>
    <p>Aqueles/as concursantes que, con anterioridade á data de publicación desta convocatoria no <em>Diario Oficial de Galicia</em> solicitasen, mediante a achega da documentación correspondente, a validación dalgún mérito previamente rexistrado no expediente electrónico e que se atope pendente de validar ou catalogar pola Administración, non terán que presentar novamente a documentación acreditativa de tal/es mérito/s.</p>
    <p>Aqueles concursantes que, con anterioridade á data de publicación desta convocatoria no <em>Diario Oficial de Galicia</em> rexistrasen no sistema informático os seus méritos figurando como pendentes de validar sen ter achegado a documentación correspondente, deberán solicitar a súa validación e acreditar documentalmente a posesión destes dentro do prazo de presentación de instancias para que poidan ser, se é o caso, valorados no dito procedemento. A acreditación deberá efectuarse nos termos que se indican no anexo V.</p>
    <p>Se con posterioridade á presentación da solicitude de validación de méritos e dentro do prazo de presentación de instancias, o/a concursante rexistra na aplicación informática un novo mérito baremable, deberá imprimir unha nova solicitude de validación que presentará, dentro do dito prazo, en rexistro ou a través de calquera dos procedementos previstos no artigo 38 da Lei 30/1992, do 26 de novembro. Xunto coa solicitude deberá achegar a documentación acreditativa do/s novo/s mérito/s inserido/s. </p>
    <p>O/a concursante non terá que presentar ningunha documentación acreditativa de méritos que xa consten validados na aplicación informática. Non obstante, a Administración poderá requirir, en calquera momento, a achega de documentación complementaria acreditativa de calquera requisito ou mérito aínda que conste validado.</p>
    <p>10.4. Avaliación de méritos. </p>
    <p>Para proceder á avaliación dos méritos presentados polos/as concursantes, constituirase unha comisión de avaliación designada polo órgano convocante que estará integrada por persoal do Servizo Galego de Saúde.</p>
    <p>Décimo primeira. Relación de persoas admitidas e excluídas e resolución do concurso</p>
    <p>11.1. Expirado o prazo de presentación de solicitudes e de concorrer algún suposto de exclusión, a Dirección Xeral de Recursos Humanos do Servizo Galego de Saúde publicará no <em>Diario Oficial de Galicia</em> a resolución pola que se declaran con carácter provisional os/as concursantes admitidos/as e excluídos/as con indicación do motivo da exclusión.</p>
    <p>11.2. As persoas excluídas disporán dun prazo de dez días hábiles contados a partir do seguinte ao da publicación da resolución para poder corrixir, se é o caso, o defecto que motivou a súa exclusión.</p>
    <p>11.3. A estimación ou desestimación das emendas solicitadas entenderanse implícitas na resolución da Dirección Xeral de Recursos Humanos do Servizo Galego de Saúde, que se publicará no <em>Diario Oficial de Galicia</em> pola que se declaran, con carácter definitivo, os/as admitidos/as e excluídos/as para participar neste concurso e que fará públicas, así mesmo, as puntuacións e destinos provisionalmente asignados con indicación dos lugares de exposición.</p>
    <p>11.4. Os/as concursantes admitidos/as disporán dun prazo de quince días hábiles contados a partir do día seguinte ao da súa publicación, para formular reclamación contra a dita resolución. </p>
    <p>11.5. As citadas reclamacións serán rexeitadas ou admitidas na resolución definitiva que aprobará a autoridade convocante e que se publicará na mesma forma en que foi publicada a convocatoria do concurso. Esta publicación servirá de notificación aos/ás interesados/as.</p>
    <p>Décimo segunda. Efectos derivados da resolución do concurso</p>
    <p>12.1. Cesamento. Os/as concursantes que obteñan praza deberán cesar na que, de ser o caso, desempeñen dentro dos tres días hábiles seguintes a aquel en que se publique a resolución definitiva. A Dirección Xeral de Recursos Humanos, por necesidades do servizo debidamente acreditadas, e logo de informe dos centros afectados, poderá ampliar o prazo de cesamento ata un máximo de tres meses.</p>
    <p>No suposto de que a persoa interesada se encontre desfrutando de permiso, licenza ou en situación de incapacidade temporal ou maternidade, o cesamento e prazos de toma de posesión quedarán diferidos ata que a persoa interesada se incorpore á súa praza de orixe. </p>
    <p>12.2. Toma de posesión. A toma de posesión da nova praza deberá efectuarse dentro dos tres días hábiles seguintes ao do cesamento, se a praza desempeñada e a adxudicada son da mesma área de saúde; no prazo de quince días hábiles se as prazas son de distinta área de saúde dentro do Servizo Galego de Saúde ou no prazo dun mes se a praza desempeñada corresponde a outro servizo de saúde. Para estes efectos, entenderase por praza desempeñada a efectivamente ocupada, con independencia de que sexa en condición de destino definitivo, adscrición ou destino provisional ou comisión de servizos. Non disporán de ningún dos prazos posesorios sinalados aqueles/as adxudicatarios/as de praza no concurso que xa viñesen ocupando praza con carácter definitivo no mesmo centro de destino ou en virtude de comisión de servizos ou reingreso provisional.</p>
    <p>12.3. No caso de que a adxudicación da praza supoña o reingreso ao servizo activo, o prazo de toma de posesión será dun mes, contado a partir do día seguinte ao da publicación da resolución definitiva do concurso.</p>
    <p>12.4. O prazo de cesamento iniciarase cando finalice o permiso ou licenza que, de ser o caso, lle fose concedido ao/á interesado/a, agás que por causas xustificadas se acorde suspender o seu desfrute.</p>
    <p>12.5. Se así o permiten as necesidades do servizo e por petición do/a interesado/a, o prazo de toma de posesión poderá ser prorrogado pola Dirección Xeral de Recursos Humanos do Servizo Galego de Saúde.</p>
    <p>12.6. O persoal estatutario do Servizo Galego de Saúde que non se incorpore ao destino obtido en concurso de traslados dentro do prazo establecido ou, se é o caso, da prórroga concedida, entenderase que solicita a excedencia voluntaria por interese particular como persoal estatutario, e será declarado en tal situación pola Dirección Xeral de Recursos Humanos do Servizo Galego de Saúde.</p>
    <p>Non obstante, se existen causas suficientemente xustificadas, así apreciadas, logo de audiencia do/da interesado/a, pola Dirección Xeral de Recursos Humanos do Servizo Galego de Saúde poderá deixarse sen efecto a dita situación. En tal caso, a persoa interesada deberá incorporarse ao seu novo destino tan pronto desaparezan as causas que no seu momento o impediron.</p>
    <p>No suposto de persoal estatutario doutro servizo de saúde que, tendo participado no concurso de traslados convocado non se incorpore ao destino obtido dentro do prazo establecido ou, se é o caso, da prórroga concedida, a Dirección Xeral de Recursos Humanos do Servizo Galego de Saúde comunicará tal incidencia ao servizo de saúde de orixe do profesional para os efectos do previsto no artigo 37.5 da Lei 55/2003, do 16 de decembro, do estatuto marco do persoal estatutario dos servizos de saúde.</p>
    <p>12.7. Procederá a prórroga do prazo de toma de posesión, ata a data do cesamento, para o persoal estatutario do Servizo Galego de Saúde que desempeñe algún dos postos obxecto de provisión de conformidade cos capítulos VI e VII do Decreto 206/2005, do 22 de xullo, de provisión de prazas de persoal estatutario do Servizo Galego de Saúde. Non procederá a dita prórroga nos supostos provistos por concurso de méritos a que se refire o artigo 50 do dito decreto.</p>
    <p>12.8. Agás cando a resolución do concurso implique o reingreso ao servizo activo, o prazo de toma de posesión e, de ser o caso, a prórroga deste, terá a consideración de servizo activo, e percibiranse os correspondentes haberes conforme as normas establecidas na orde vixente pola que se ditan instrucións sobre a confección de nóminas de persoal ao servizo da Administración autonómica.</p>
    <p>12.9. Se durante a tramitación do concurso de traslados se convoca un proceso de selección de persoal estatutario fixo, os prazos de cesamento e toma de posesión derivados do concurso poderán ser demorados para procurar a simultaneidade das tomas de posesión de ambos os dous procesos. </p>
    <p>Décimo terceira. Normas derradeiras</p>
    <p>De conformidade co establecido no artigo 23.2 da Lei 6/2003, do 9 de decembro, de taxas, prezos e exaccións reguladoras de Galicia, serán gratuítas todas as compulsas e certificacións que expidan os distintos centros de gasto do Servizo Galego de Saúde ao persoal estatutario fixo que participe no concurso.</p>
    <p>Os traslados que se deriven da resolución deste concurso teñen a consideración de voluntarios; en consecuencia, non xerarán dereito a indemnización.</p>
    <h2>ANEXO II<br>Baremo de méritos (260,50 puntos)</h2>
    <p>1. Experiencia profesional: (ata un máximo de 250 puntos). </p>
    <p>1. Servizos prestados con vínculo fixo:</p>
    <p>1.1. Por cada mes completo de servizos prestados con vínculo fixo na categoría na que se concursa por conta e baixo a dependencia de institucións sanitarias do sistema sanitario público dun país da Unión Europea/Espazo Económico Europeo/Suíza: 0,60 puntos/mes. </p>
    <p>1.2. Por cada mes completo de servizos prestados con vínculo fixo noutra categoría por conta e baixo a dependencia de institucións sanitarias do sistema sanitario público dun país da Unión Europea/Espazo Económico Europeo/Suíza: 0,25 puntos/mes. </p>
    <p>2. Servizos prestados con vínculo temporal (ata un máximo de 50 puntos). </p>
    <p>2.1. Por cada mes completo de servizos prestados con vínculo temporal na categoría na que se concursa por conta e baixo a dependencia de institucións sanitarias do sistema sanitario público dun país da Unión Europea/Espazo Económico Europeo/Suíza: 0,30 puntos/mes. </p>
    <p>2.2. Por cada mes completo de servizos prestados con vínculo temporal noutra categoría por conta e baixo a dependencia de institucións sanitarias do sistema sanitario público dun país da Unión Europea/Espazo Económico Europeo/Suíza: 0,10 puntos/mes. </p>
    <p>Os meses serán computados por días naturais.</p>
    <p>Salvo para os nomeamentos de atención continuada ou gardas en urxencias extrahospitalarias, o cómputo dos servizos prestados efectuarase por meses. Para iso calcularase en cada epígrafe do baremo o número total de días e dividirase entre 30, de tal maneira que o que se valorará en cada epígrafe será o cociente enteiro, desprezándose os decimais.</p>
    <p>En ningún caso a suma dos servizos prestados con distintos nomeamentos dentro do mesmo mes natural se poderá valorar por enriba da puntuación establecida para o dito período dun mes.</p>
    <p>En ningún caso, un mesmo período de servizos prestados poderá ser obxecto de valoración en distintas epígrafes do baremo. De igual forma, un mesmo período de tempo de servizos prestados non poderá ser obxecto de valoración en máis dunha categoría, ou en varios servizos ou unidades, tanto deste como de diferente centro.</p>
    <p>Os servizos prestados con nomeamento de atención continuada ou gardas en urxencias extrahospitalarias computaranse co criterio de equivalencia dun mes completo por cada 130 horas traballadas no dito mes, ou a parte proporcional que corresponda á fracción. Se dentro dun mes natural se realizaron máis de 130 horas, soamente poderá valorarse un mes de servizos prestados, sen que o exceso de horas efectuado poida ser aplicado para o cómputo de servizos prestados noutro mes.</p>
    <p>O período de formación para a obtención do título de especialista non poderá ser valorado, como tempo de servizos prestados.</p>
    <p>A situación de servizos especiais e os períodos de permiso sen soldo que gozase o profesional valoraranse como tempo de servizos efectivamente prestados para os efectos deste baremo.</p>
    <p>Os servizos prestados durante o período en que se goce dunha redución de xornada para o coidado de familiares serán valorados como servizos prestados en réxime de xornada completa.</p>
    <p>Os servizos prestados polo persoal especificamente nomeado a tempo parcial serán valorados coa conseguinte redución.</p>
    <p>2. Coñecemento da lingua galega: (ata un máximo de 10 puntos). </p>
    <p>a) Pola acreditación da superación do curso Celga 2 ou Celga 3, iniciación da lingua galega ou equivalente: 5 puntos.</p>
    <p>b) Pola acreditación da superación do curso Celga 4, perfeccionamento da lingua galega ou equivalente: 10 puntos.</p>
    <p>No suposto de acreditar máis dun grao de coñecemento da lingua galega, só se computará o superior.</p>
    <p>O coñecemento do idioma galego unicamente será obxecto de valoración nesta epígrafe.</p>
    <p>3. Conciliación da vida laboral e familiar (puntuación adicional 0,5).</p>
    <p>Coa finalidade de conciliar a vida laboral e familiar outorgaranse 0,5 puntos aos/ás concursantes cando os postos solicitados estean situados no concello onde teña o seu destino definitivo como empregado público o seu cónxuxe ou parella de feito; sempre que a persoa solicitante non teña destino definitivo no concello ao que pretenda acceder. </p>
    <p>A dita circunstancia acreditarase mediante:</p>
    <p>– Certificado de matrimonio ou acreditación de ser parella de feito.</p>
    <p>– Certificado expedido pola Dirección do centro onde o cónxuxe ou parella de feito presta os seus servizos, acreditando que ten a condición de empregado público, en situación de servizo activo, con indicación da categoría e concello onde teña o seu destino con carácter definitivo.</p>

