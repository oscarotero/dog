---
date: '2014-12-18'
id: G0244-111214-0002
page: 51562
number: 242
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 1 de decembro de 2014, da Secretaría Xeral para o Deporte, pola
  que se procede ao recoñecemento da modalidade deportiva de kickboxing no
  ámbito da Comunidade Autónoma de Galicia.
range: Resolución
url: >-
  https://www.xunta.gal/dog/Publicados/2014/20141218/AnuncioG0244-111214-0002_gl.html
---
<p>O 7 de outubro de 2014 tivo entrada na Secretaría Xeral para o Deporte un escrito presentado por Serafín Mallo Ferrero, na súa condición de presidente da Delegación Española de kickboxing e director do departamento de kickboxing da Federación Galega de Boxeo polo que solicita o recoñecemento como modalidade deportiva da Comunidade Autónoma de Galicia do kickboxing tras o acordo adoptado na Asemblea da Federación Galega de Boxeo celebrada na Coruña o 27 de decembro de 2013, na cal se decidiu por unanimidade a segregación do kickboxing da Federación Galega de Boxeo.</p>
    <p>O kickboxing constitúe un deporte cunha idiosincrasia propia e con implantación a nivel nacional, existindo para estes efectos a Federación Española de Kickboxing, recoñecida polo Consello Superior de Deportes (CSD). A Federación Española de Kickboxing está recoñecida como federación non olímpica polo Comité Olímpico Español. Así mesmo, existen seis federacións autonómicas en que está implantado o kickboxing e noutras oito comunidades autónomas, entre elas Galicia, existen delegacións da Federación Española de Kickboxing. En Galicia, ata o día 27 de decembro de 2013, o kickboxing figuraba coma disciplina asociada á Federación Galega de Boxeo pero non como modalidade en ningunha federación deportiva galega.</p>
    <p>A nivel nacional existe unha gran variedade de competicións regradas en forma de campionatos nacionais de distintos pesos e especialidades, e a nivel internacional existen organizacións como son a Internacional Sport World Kickboxing Association e World Pan-Amateur Kickboxing Association, que organizan campionatos europeos e mundiais en que participan numerosos clubs e países.</p>
    <p>No Rexistro de Entidades Deportivas de Galicia, dependente da Secretaría Xeral para o Deporte, figuran inscritos un total de 154 clubs deportivos coa especialidade de kickboxing e tamén figuran clubs con disciplinas relacionadas co kickboxing, tales como o full contact, light contact, thaiboxing ou muai thai polo que queda probada a implantación real da modalidade deportiva de kickboxing en Galicia, cun elevado número de practicantes na nosa comunidade.</p>
    <p>Á vista do exposto e en aplicación do artigo 5.1.k) da Lei 3/2012, do deporte de Galicia, que establece que corresponde á Administración autonómica recoñecer e cualificar novas modalidades e especialidades deportivas, así como establecer os criterios e requisitos para o seu recoñecemento,</p>
    <h2>RESOLVO:</h2>
    <p>Primeiro. Recoñecer como modalidade deportiva en Galicia o kickboxing, e autorizar a súa inscrición no Rexistro de Entidades Deportivas de Galicia. </p>
    <p>Segundo. Ordenar a publicación desta resolución no <em>Diario Oficial de Galicia</em> para xeral coñecemento de todos os interesados.</p>
    <p>Esta resolución esgota a vía administrativa e contra ela pódese interpor recurso potestativo de reposición ante o mesmo órgano que a ditou no prazo dun mes, ou interpoñer directamente recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia no prazo de dous meses contados a partir do día seguinte ao da publicación desta no <em>Diario Oficial de Galicia</em> (artigos 116 e 117 da Lei 4/1999, do 13 de xaneiro, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común).</p>
    <p>Santiago de Compostela, 1 de decembro de 2014</p>
    <footer><p>José Ramón Lete Lasa<br>Secretario xeral para o Deporte</p></footer>

