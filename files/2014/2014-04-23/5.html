---
date: '2014-04-23'
id: O601-110414-0002
page: 18431
number: 77
agency: Axencia para a Calidade do Sistema Universitario de Galicia
section: III. Outras disposicións.
title: >-
  RESOLUCIÓN do 5 de febreiro de 2014 pola que se aproba a convocatoria
  ordinaria para solicitar a avaliación previa á asignación das retribucións
  adicionais relativas ao complemento de recoñecemento á excelencia curricular e
  se abre o prazo para a presentación de solicitudes.
range: Resolución
url: >-
  https://www.xunta.gal/dog/Publicados/2014/20140423/AnuncioO601-110414-0002_gl.html
---
<p>O Decreto 55/2004, do 4 de marzo, polo que se establecen as retribucións adicionais vinculadas a méritos individuais docentes, investigadores e de xestión do profesorado universitario, establece no seu articulado a necesidade da aprobación dun protocolo de avaliación por parte da Axencia para a Calidade do Sistema Universitario de Galicia (ACSUG), como órgano encargado de realizar a valoración previa da actividade docente, investigadora e de xestión, necesaria para a asignación das retribucións adicionais reguladas polo mencionado decreto.</p>
    <p>Por Resolución do 10 de decembro de 2008, da Dirección Xeral de Ordenación e Calidade do Sistema Universitario de Galicia, publícase o convenio de colaboración ente a Consellería de Educación e Ordenación Universitaria, a Consellería de Innovación e Industria, a Universidade de Santiago de Compostela, a Universidade da Coruña e a Universidade de Vigo, polo que se modifica o convenio do 30 de xaneiro de 2001 para a creación do Consorcio Axencia para a Calidade do Sistema Universitario de Galicia (<em>Diario Oficial de Galicia</em> do 20 de xaneiro de 2009). A disposición transitoria terceira do citado convenio establece que mentres a Comisión Galega de Informes, Avaliación, Certificación e Acreditación (CGIACA) non adopte os procedementos e protocolos de avaliación, informe, certificación, acreditación e verificación a que fai referencia o artigo 23 dos estatutos, seguiranse aplicando os establecidos polas normas en vigor, no que non contradigan o establecido pola Lei orgánica 6/2001, de universidades, na súa redacción dada pola Lei orgánica 4/2007, do 12 de abril, pola que se modifica a anterior. </p>
    <p>De acordo co anterior, a avaliación das actividades docentes e investigadoras, previa á asignación das retribucións adicionais vinculadas ao recoñecemento da excelencia curricular docente e investigadora dos profesores pertencentes ao Sistema universitario de Galicia, levarase a cabo de acordo co disposto na Orde do 16 de outubro de 2006, pola que se publica o protocolo de avaliación elaborado pola CGIACA, relativo aos criterios e méritos de valoración e os procedementos para solicitar a valoración previa e asignación dos complementos de recoñecemento á excelencia curricular docente e investigadora, e de recoñecemento polos cargos de xestión (<em>Diario Oficial de Galicia</em> do 26 de outubro de 2006).</p>
    <p>De acordo co establecido no artigo 5.2 da devandita orde, por acordo da CGIACA do 4 de febreiro de 2014 establecéronse os méritos que poderán ser obxecto de valoración adicional, e que se incorporan á presente resolución como anexos I e II.</p>
    <p>De conformidade co establecido na citada Orde do 16 de outubro de 2006, o Consello de Dirección da Axencia para a Calidade do Sistema Universitario de Galicia, convocará mediante resolución, a apertura do prazo para a presentación de solicitudes para a asignación dos complementos retributivos.</p>
    <p>Por Resolución do 21 de setembro de 2006 (<em>Diario Oficial de Galicia</em> do 3 de outubro) publícanse os acordos do Consello de Dirección da Axencia para a Calidade do Sistema Universitario de Galicia, polos que se delega na súa presidencia a realización das convocatorias anuais de valoración previa á asignación de complementos retributivos, polo que, en virtude das citadas competencias delegadas</p>
    <h2>RESOLVO:</h2>
    <p>Primeira. Obxecto</p>
    <p>Aprobar a convocatoria ordinaria e abrir o prazo de presentación de instancias, para solicitar a valoración previa á asignación das retribucións adicionais relativas ao complemento de recoñecemento á excelencia curricular docente e investigadora establecido no artigo 2.3 do Decreto 55/2004, do 4 de marzo, polo que se establecen as retribucións adicionais vinculadas a méritos adicionais docentes, investigadores e de xestión do profesorado universitario.</p>
    <p>Segunda. Destinatarios</p>
    <p>De conformidade co disposto no artigo 1 do Decreto 55/2004, do 4 de marzo, polo que se establecen as retribucións adicionais vinculadas a méritos adicionais docentes, investigadores e de xestión do profesorado universitario, poderá solicitar a valoración previa á asignación das retribucións adicionais sinaladas na base anterior, o persoal docente e investigador das universidades públicas que compoñen o Sistema universitario de Galicia (SUG). </p>
    <p>Terceira. Requisitos</p>
    <p>De conformidade co citado artigo 1 do Decreto 55/2004, do 4 de marzo, o artigo 6.3 da mesma disposición, así como co disposto polo artigo 2.1º da Orde do 16 de outubro de 2006, pola que se publica o protocolo de avaliación elaborado pola Comisión Galega de Informes, Avaliación, Certificación e Acreditación (CGIACA), relativo aos criterios e méritos de valoración previa e asignación dos complementos de recoñecemento á excelencia curricular docente e investigadora, e de recoñecemento polos cargos de xestión, para obter a valoración, será necesario:</p>
    <p>1. Estar integrado no cadro do persoal docente e investigador, como funcionario ou como contratado doutor, de calquera das universidades públicas de Galicia.</p>
    <p>Cando o persoal docente e investigador que, cumprindo todos os requisitos para a solicitude do complemento, estea en situación de servizos especiais ou comisión de servizos, poderá presentar igualmente solicitude para a avaliación do período convocado. Non obstante, os efectos económicos resultantes da devandita avaliación, iniciaranse no momento da reincorporación ao seu posto na correspondente institución universitaria.</p>
    <p>2. Que a praza do solicitante sexa fixa e estable, tendo superado o correspondente proceso de concurso-oposición establecido na lei.</p>
    <p>3. Acreditar polo menos un ano de servizo na súa praza, cumprido en 31 de decembro de 2013.</p>
    <p>4. Ter recoñecidos, con efectos do 31 de decembro de 2013, dous quinquenios de docencia pola universidade.</p>
    <p>5. Ter recoñecido, con efectos do 31 de decembro de 2013, un sexenio de investigación pola Comisión Nacional Avaliadora da Actividade Investigadora (CNAAI).</p>
    <p>6. Valoración positiva dos méritos en que se sustente a solicitude, pola Axencia para a Calidade do Sistema Universitario de Galicia, de acordo co protocolo de avaliación aprobado para o efecto pola Comisión Galega de Informes, Avaliación, Certificación e Acreditación na Orde do 16 de outubro de 2006.</p>
    <p>Cuarta. Período de avaliación</p>
    <p>1. Os méritos que se valoran, de entre os aprobados pola CGIACA e recollidos nos anexos I e II da presente resolución, estarán comprendidos no período 2008-2013. </p>
    <p>Con carácter excepcional, os solicitantes que durante o devandito período desfrutasen de permisos de baixa maternal ou paternal, poderán incorporar méritos realizados ao longo dun intervalo temporal idéntico ao de duración da baixa e inmediatamente anterior ao inicio do período de avaliación da presente convocatoria. Neste caso, será necesario incorporar xustificación do goce do referido permiso.</p>
    <p>2. De acordo co establecido no artigo 4.3 da Orde do 16 de outubro de 2006, transcorridos un mínimo de tres anos desde a obtención da avaliación e sempre e cando nese período obtivesen un novo tramo docente ou de investigación, os interesados poderán solicitar unha reavaliación. Para estes efectos, os méritos que se valorarán estarán comprendidos igualmente no período 2008-2013. Esta nova avaliación substituirá, para todos os efectos, á anteriormente acadada.</p>
    <p>Quinta. Formalización das solicitudes</p>
    <p>1. Os solicitantes deberán cubrir telematicamente a instancia e a relación de méritos, nos modelos dispoñibles na aplicación informática (anexos III e IV), á cal se poderá acceder a través da páxina web www.acsug.es</p>
    <p>2. Non se valorarán os méritos que non sexan incorporados telematicamente.</p>
    <p>Sexta. Presentación das solicitudes</p>
    <p>1. Unha vez cubertos os impresos (anexos III e IV) telematicamente, deberán imprimirse e presentarse nos lugares sinalados no número 6.3, debidamente asinados.</p>
    <p>2. Xunto cos impresos sinalados no punto anterior (anexos III e IV) e sempre que estes non fosen remitidos telematicamente a través da plataforma informática, deberá presentarse en soporte dixital (DVD, CD-ROM, lapis de memoria) a documentación que se relaciona a seguir:</p>
    <p>– DNI ou documento equivalente, no caso de non prestar autorización á ACSUG para consulta dos seus datos no Sistema de verificación de datos de identidade de conformidade co disposto no Decreto 255/2008, do 23 de outubro (<em>Diario Oficial de Galicia</em> do 13 de novembro).</p>
    <p>– Documentación acreditativa dos citados méritos curriculares presentados. </p>
    <p>– Documentación acreditativa, se é o caso, do desfrute de permiso por baixa maternal no período 2008-2013.</p>
    <p>– Curriculum vitae completo en calquera dos formatos existentes (ANEP, Dirección Xeral I+D, etc.)</p>
    <p>3. As solicitudes dirixiranse á Axencia para a Calidade do Sistema Universitario de Galicia (ACSUG) e poderán presentarse na sede electrónica da Xunta de Galicia con enderezo https://sede.xunta.es e, de xeito presencial, en calquera dos rexistros relacionados no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común así como nos rexistros de calquera das universidades integrantes do Sistema universitario de Galicia.</p>
    <p>Sétima. Prazo</p>
    <p>O prazo para presentar as instancias solicitando a asignación das retribucións adicionais relativas ao complemento de recoñecemento á excelencia curricular docente e investigadora, será de 30 días naturais contados desde o día seguinte ao da publicación desta resolución no <em>Diario Oficial de Galicia</em>.</p>
    <p>Oitava. Admisión a trámite e emenda das solicitudes</p>
    <p>1. A ACSUG comprobará que as solicitudes presentadas en prazo cumpran cos requisitos establecidos pola Orde do 16 de outubro de 2006 e demais normativa de aplicación necesarios para admitilas a trámite. </p>
    <p>2. A emenda dos defectos apreciados na documentación entregada deberá realizarse polos interesados no prazo de 10 días hábiles a partir do día seguinte á notificación do requirimento de emenda, consonte o disposto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común. No caso de non atender o devandito requirimento, entenderase que desisten da súa petición.</p>
    <p>3. Unha vez rematado o prazo para a presentación de solicitudes non se admitirá ningunha documentación xustificativa dos méritos curriculares alegados. As correspondentes avaliacións faranse consonte os xustificantes dos méritos que achegasen os interesados ata ese momento.</p>
    <p>4. Sen prexuízo do disposto no parágrafos anteriores, a ACSUG, poderá comprobar os datos alegados, así como aqueles datos académicos e de investigación relevantes para a avaliación, solicitando información para tal efecto ás distintas institucións implicadas. Do mesmo xeito, a ACSUG poderá requirir dos solicitantes as aclaracións e concrecións que considere oportunas en relación cos méritos alegados.</p>
    <p>Novena. Procedemento</p>
    <p>1. O procedemento para a tramitación das solicitudes farase de conformidade co regulado na Orde do 16 de outubro de 2006.</p>
    <p>2. Os acordos de valoración adoptados pola CGIACA, previos á asignación singular e individual dos referidos complementos polos consellos sociais das universidades, serán notificados a cada solicitante persoal e directamente nos cinco meses seguintes ao peche do prazo de presentación de solicitudes, sen prexuízo do disposto na disposición adicional vixésimo primeira da Lei orgánica 4/2007, do 12 de abril, pola que se modifica a Lei orgánica 6/2001, do 21 de decembro, de universidades (<em>Boletín Oficial del Estado</em> do 13 de abril).</p>
    <p>3. Sen prexuízo do establecido no parágrafo anterior, os acordos de valoración adoptados, cando resulten positivos, serán notificados directamente pola ACSUG ás correspondentes universidades, para que se proceda, se é o caso, por parte dos seus consellos sociais, á asignación singular e individual dos referidos complementos.</p>
    <p>Décima. Recurso</p>
    <p>1. Os acordos adoptados pola CGIACA esgotan a vía administrativa polo que, de conformidade co disposto no artigo 116 da Lei 30/1992, poderán ser impugnados en reposición ante o mesmo órgano que os ditou ou directamente perante a xurisdición contencioso-administrativa, consonte o disposto na Lei 29/1998, do 13 de xullo, reguladora da xurisdición contencioso-administrativa.</p>
    <p>2. Quen desexa interpoñer un recurso de reposición poderao facer desde a mesma aplicación informática en que formalizou a súa solicitude. Este recurso, unha vez cuberto telematicamente, deberá imprimirse, asinarse e presentarse en calquera dos rexistros indicados no artigo 38.4 da Lei 30/1992.</p>
    <p>Décimo primeira. Efectos económicos</p>
    <p>1. Os membros dos órganos da ACSUG non poderán solicitar a renovación do complemento mentres se manteñan no desempeño dos seus cargos, polo que se prorrogarán os efectos económicos íntegros do complemento que tivesen recoñecidos ata que se produza o seu cesamento. Producido este, deberán presentarse á reavaliación na primeira convocatoria publicada.</p>
    <p>2. Cando, de conformidade co disposto na base anterior, se proceda á asignación do complemento de recoñecemento á excelencia curricular, o pagamento das correspondentes retribucións farase con efectos do 1 de xaneiro de 2014 e nas cantidades establecidas na Lei 11/2013, do 26 de decembro, de orzamentos xerais da Comunidade Autónoma para o ano 2014 (<em>Diario Oficial de Galicia</em> do 31 de decembro).</p>
    <p>Décimo segunda. Protección de datos de carácter persoal</p>
    <p>Na presente convocatoria cúmprese co indicado na Lei orgánica 15/1999, do 13 de decembro, de protección de datos de carácter persoal (<em>Boletín Oficial del Estado</em> número 298, do 14 de decembro), poñendo en coñecemento dos interesados o dereito de acceso, rectificación, cancelación e oposición ao tratamento dos seus datos persoais, que poderán exercer mediante escrito dirixido á Axencia para a Calidade do Sistema Universitario de Galicia. Lamas de Abade, s/n, CIFP Compostela, 5º andar, 15702 Santiago de Compostela (A Coruña).</p>
    <p>Décimo terceira. Entrada en vigor</p>
    <p>Esta resolución producirá efectos a partir do día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 5 de febreiro de 2014</p>
    <footer><p>María Patrocinio Morrondo Pelayo<br>Presidenta do Consello de Dirección da Axencia para a Calidade do Sistema<br>Universitario de Galicia</p></footer>

