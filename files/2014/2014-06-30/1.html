---
date: '2014-06-30'
id: G0244-230614-0003
page: 29312
number: 122
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  DECRETO 73/2014, do 12 de xuño, polo que se crean e regulan os órganos
  colexiados con competencias en materia de seguridade da información e goberno
  electrónico da Administración xeral e do sector público autonómico de Galicia.
range: Decreto
url: >-
  https://www.xunta.gal/dog/Publicados/2014/20140630/AnuncioG0244-230614-0003_gl.html
---
<p>O recoñecemento dos dereitos da cidadanía nas súas relacións coas administracións públicas nos últimos anos, tras a aprobación da Lei 11/2007, do 22 de xuño, de acceso electrónico dos cidadáns aos servizos públicos, sentou as bases xurídicas da administración electrónica que están a transformar o procedemento administrativo convencional e o modo de relacionarse coa administración. A súa consolidación efectiva foi impulsada polo desenvolvemento posterior, a través do Real decreto 3/2010, do 8 de xaneiro, polo que se regula o Esquema nacional de seguridade no ámbito da administración electrónica, do Real decreto 4/2010, do 8 de xaneiro, polo que se regula o Esquema nacional de interoperabilidade no ámbito da Administración electrónica, e, no ámbito da nosa comunidade, do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>Con todo isto estase a procurar unha Administración diferente, que ten a tecnoloxía como elemento central na súa modernización. Isto permite transcender o concepto de administración electrónica baseada no procedemento para situarse no contexto do goberno electrónico baseado na información, aplicando as tecnoloxías da información e do coñecemento á continua optimización da prestación do servizo público, a garantir o acceso á información e á participación da cidadanía.</p>
    <p>Tanto o desenvolvemento da administración electrónica como a súa posición respecto do goberno electrónico deben abordarse desde un ámbito corporativo e global que garanta un modelo único de relación co cidadán e un modelo transversal e homoxéneo de desenvolvemento dentro da propia Administración pública. As liñas básicas do proceso de modernización da Administración deben levarse a cabo mediante actuacións transversais e coas premisas da coordinación institucional e a cohesión de esforzos.</p>
    <p>O desenvolvemento normativo dos últimos anos foi creando diversos órganos colexiados orientados á promoción e ordenación dalgúns dos aspectos que forman parte da administración e goberno electrónicos.</p>
    <p>Neste ámbito sitúanse o Decreto 230/2008, do 18 de setembro, polo que se establecen as normas de boas prácticas na utilización dos sistemas de información da Administración da Comunidade Autónoma de Galicia, que creou o Comité de Seguridade dos Sistemas de Información da Xunta de Galicia, e o Decreto 201/2011, do 13 de outubro, polo que se regula a presenza da Administración xeral e do sector público autonómico de Galicia na internet, que creou a Comisión de Coordinación e Seguimento da Rede de Portais da Administración Xeral e do Sector Público Autonómico de Galicia e a Subcomisión Operativa de Seguimento da Rede de Portais da Administración Xeral e do Sector Público Autonómico de Galicia.</p>
    <p>Á vista dos antecedentes normativos citados, da propia evolución e progreso nestes aspectos, e de acordo coas modernas políticas de racionalización e eficiencia organizativas, é aconsellable a reestruturación do conxunto de órganos colexiados existentes na actualidade a través da súa reordenación e simplificación, así como a revisión das súas funcións para dar cobertura aos novos escenarios.</p>
    <p>O presente decreto define o órgano colexiado con competencias en materia de seguridade da información e goberno electrónico da Administración xeral e do sector público autonómico de Galicia, mediante a creación da Comisión de Seguridade e Goberno Electrónico. Ademais, establécese a súa estrutura e funcións, como órgano colexiado de carácter transversal, para a coordinación, asesoramento, impulso e promoción das actuacións en materia de seguridade da información, administración electrónica, acceso á información pública e participación cidadá, así como para o seguimento da aplicación efectiva das medidas aprobadas neste ámbito de actuación.</p>
    <p>A creación deste órgano, adscrito á entidade instrumental competente en materia de modernización tecnolóxica, que contará coa participación na súa composición de todas as consellerías da Administración xeral da Comunidade Autónoma de Galicia, supón o establecemento dunha garantía de integración do principio de transversalidade nas actuacións que se poidan levar a cabo no ámbito das súas competencias.</p>
    <p>Con respecto á estrutura, o decreto consta de once artigos, agrupados en dous capítulos, con catro disposicións adicionais, unha derrogatoria e dúas derradeiras.</p>
    <p>O capítulo I determina o obxecto do decreto e crea e regula a Comisión de Seguridade e Goberno Electrónico como o órgano colexiado responsable do impulso, a coordinación e o desenvolvemento en materia de seguridade da información e do goberno electrónico da Administración xeral e do sector público autonómico de Galicia.</p>
    <p>No capítulo II o decreto crea e regula as subcomisións de apoio: Subcomisión de Seguridade, Subcomisión de Interoperabilidade e Administración Electrónica e Subcomisión de Presenza Web e Goberno Aberto.</p>
    <p>A creación dos órganos colexiados previstos neste decreto non implica incremento adicional do gasto público.</p>
    <p>De conformidade co exposto, en uso das facultades atribuídas pola Lei 1/1983, do 22 de febreiro, reguladora da Xunta e da súa Presidencia, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día doce de xuño de dous mil catorce,</p>
    <h2>DISPOÑO:</h2>
    <h2>Capítulo I<br>Disposicións xerais e creación da Comisión de Seguridade<br>e Goberno Electrónico</h2>
    <p>Artigo 1. Obxecto</p>
    <p>Este decreto ten por obxecto a creación e o establecemento da composición, funcións e réxime de funcionamento dos órganos colexiados responsables do impulso, coordinación, asesoramento, consulta, control, promoción e decisión no ámbito da seguridade da información e do goberno electrónico na Administración xeral e do sector público autonómico de Galicia.</p>
    <p>Artigo 2. Creación e adscrición da Comisión de Seguridade e Goberno Electrónico</p>
    <p>1. Créase a Comisión de Seguridade e Goberno Electrónico coas competencias, composición e funcionamento que se regulan no presente decreto.</p>
    <p>2. A Comisión de Seguridade e Goberno Electrónico adscríbese á entidade instrumental do sector público autonómico de Galicia competente en materia de modernización tecnolóxica.</p>
    <p>Artigo 3. Natureza e réxime xurídico</p>
    <p>1. A Comisión de Seguridade e Goberno Electrónico constitúese como o órgano colexiado ao que lle corresponde o impulso, coordinación, deliberación e asesoramento a todos os órganos e unidades da Administración xeral e do sector público autonómico de Galicia en materia de seguridade da información e goberno electrónico.</p>
    <p>2. En todo o non regulado neste decreto será de aplicación o establecido na sección 3ª, do capítulo I, do título I da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no capítulo II do título II da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 4. Composición da Comisión de Seguridade e Goberno Electrónico</p>
    <p>1. A Comisión estará composta polos seguintes membros:</p>
    <p>a) Presidencia: quen posúa a titularidade da dirección da entidade instrumental competente en materia de modernización tecnolóxica.</p>
    <p>b) Vogais:</p>
    <p>1º. Quen posúa a titularidade da secretaría xeral da Presidencia da Xunta de Galicia, das secretarías xerais técnicas das consellerías e da vicepresidencia ou vicepresidencias, de existiren estas.</p>
    <p>2º. Quen posúa a titularidade da Dirección Xeral da Asesoría Xurídica Xeral.</p>
    <p>3º. Quen posúa a titularidade da área encargada da definición das directrices e estándares de seguridade da información, na entidade instrumental competente en materia de modernización tecnolóxica.</p>
    <p>4º. Quen posúa a titularidade da área encargada da modernización das administracións públicas, na entidade instrumental competente en materia de modernización tecnolóxica.</p>
    <p>2. Os vogais titulares deberán nomear unha persoa suplente pertencente ao órgano que representen, para os casos de ausencia, enfermidade ou calquera outra causa xustificada.</p>
    <p>3. A secretaría da Comisión corresponderá a unha persoa empregada pública ao servizo da entidade instrumental con competencias en materia de modernización tecnolóxica. A súa designación, cesamento ou substitución corresponde á persoa titular da dirección da entidade instrumental con competencias en modernización tecnolóxica.</p>
    <p>4. A Comisión solicitará a cada unha das subcomisións previstas no artigo 7 a designación dunha persoa responsable da interlocución coa dita Comisión para o tratamento de temáticas relativas ao seu ámbito de actuación.</p>
    <p>5. Quen posúa a presidencia da Comisión podera convocar ás súas reunións, con voz pero sen voto, a representantes das entidades integrantes do sector público autonómico de Galicia, cando o considere conveniente en atención aos asuntos para tratar ou os traballos que se van desenvolver.</p>
    <p>Artigo 5. Funcións da Comisión</p>
    <p>Corresponde á Comisión de Seguridade e Goberno Electrónico o exercicio das seguintes funcións no ámbito da seguridade da información, administración electrónica, interoperabilidade, presenza web e goberno aberto:</p>
    <p>a) Promover e velar polo cumprimento dos plans de implantación das actuacións da administración e goberno electrónicos, do desenvolvemento do marco de interoperabilidade e cooperación administrativa.</p>
    <p>b) Promover e velar polo desenvolvemento das actuacións en materia de reutilización da información da Administración pública, presenza na internet e outras canles, transparencia e participación da cidadanía.</p>
    <p>c) Aprobar e revisar as propostas de actuación e coordinación determinadas polas subcomisións nos seus ámbitos de actuación.</p>
    <p>d) Aprobar, revisar e seguir os obxectivos estratéxicos en materia de seguridade da información.</p>
    <p>e) Propoñer para a súa aprobación polo Consello da Xunta de Galicia a política de seguridade da Administración xeral e do sector público autonómico de Galicia, prevista no Real decreto 3/2010, do 8 de xaneiro, polo que se regula o Esquema nacional de seguridade no ámbito da Administración electrónica, así como a súa revisión periódica.</p>
    <p>f) Aprobar e velar polo cumprimento doutras políticas e plans de acción en materia de seguridade da información da Administración xeral e do sector público de Galicia.</p>
    <p>g) Velar pola dispoñibilidade dos recursos necesarios para desenvolver os obxectivos estratéxicos en materia de seguridade e goberno electrónico.</p>
    <p>h) Promover o desenvolvemento normativo e as actuacións de difusión precisas para a implantación das actuacións na materia de seguridade da información e goberno electrónico.</p>
    <p>i) Promover o intercambio de información e a transferencia de coñecemento entre as consellerías da Administración xeral e as entidades integrantes do sector público autonómico de Galicia.</p>
    <p>j) Aprobar as condicións que deben reunir as persoas que posúan os roles a que se lles asignen responsabilidades e funcións en materia de seguridade da información e, en especial, os requiridos para dar cumprimento ao establecido no Real decreto 3/2010, do 8 de xaneiro, polo que se aproba o Esquema nacional de seguridade no ámbito da Administración electrónica, na normativa en materia de protección de datos e demais normativa de aplicación en materia de seguridade da información.</p>
    <p>k) Propoñer cantas medidas se consideren adecuadas para o desenvolvemento das materias recollidas neste artigo e impulsar os servizos ofrecidos a través da rede.</p>
    <p>l) Asesorar en materia de seguridade da información e goberno electrónico os órganos e unidades da Administración xeral e do sector público autonómico de Galicia que así llo soliciten.</p>
    <p>m) Aprobar os plans de implantación das iniciativas de administración electrónica. </p>
    <p>n) Aprobar os plans de actuación en materia de transparencia e participación cidadá. </p>
    <p>o) Calquera outra función relacionada co ámbito da súa competencia que non estea atribuída a outro órgano ou que lle sexan asignadas legal ou regulamentariamente, así como as que lle sexan encomendadas por mandado específico.</p>
    <p>Artigo 6. Réxime xeral de funcionamento da Comisión</p>
    <p>1. No exercicio das competencias asignadas, a Comisión funcionará en Pleno, integrado por todos os membros sinalados no artigo 4.</p>
    <p>2. O Pleno da Comisión reunirase con carácter ordinario como mínimo dúas veces ao ano.</p>
    <p>3. A Comisión poderá aprobar as súas propias normas de funcionamento e réxime interno para o mellor exercicio das súas funcións, nas cales se preverá a utilización preferente das tecnoloxías da información como ferramenta para a axilización do seu funcionamento.</p>
    <p>4. As persoas que ocupen as vogalías poderán asistir acompañadas de persoal técnico ou especialista na materia de que se trate. Estas persoas terán voz pero non voto.</p>
    <h2>Capítulo II<br>Subcomisións de apoio</h2>
    <p>Artigo 7. Subcomisións de apoio á Comisión de Seguridade e Goberno Electrónico</p>
    <p>1. Coa finalidade de facilitar a actividade da Comisión de Seguridade e Goberno Electrónico créanse as seguintes subcomisións de apoio: </p>
    <p>a) Subcomisión de Seguridade.</p>
    <p>b) Subcomisión de Interoperabilidade e Administración Electrónica.</p>
    <p>c) Subcomisión de Presenza Web e Goberno Aberto.</p>
    <p>2. As subcomisións de apoio adscríbense á entidade instrumental competente en materia de modernización tecnolóxica.</p>
    <p>Artigo 8. Subcomisión de Seguridade</p>
    <p>1. A Subcomisión de Seguridade estará integrada polos seguintes membros:</p>
    <p>a) A persoa que posúa a titularidade da área encargada das directrices e estándares de seguridade da información, na entidade instrumental competente en materia de modernización tecnolóxica, que exercerá a presidencia. </p>
    <p>b) A persoa que posúa a titularidade do departamento encargado da definición das directrices e estándares de seguridade da información, na entidade instrumental competente en materia de modernización tecnolóxica, que exercerá a vicepresidencia.</p>
    <p>c) Unha persoa que posúa o rol de responsable de seguridade da información, de conformidade co artigo 5.j), pola Presidencia da Xunta de Galicia, por cada unha das consellerías e pola vicepresidencia ou vicepresidencias, de existiren estas. Estes membros, así como as súas persoas suplentes, serán nomeadas polas persoas titulares da Secretaría Xeral da Presidencia e das respectivas secretarías xerais técnicas.</p>
    <p>2. A secretaría da Subcomisión corresponderá a unha persoa empregada pública ao servizo da entidade con competencias en materia de modernización tecnolóxica. A súa designación, cesamento ou substitución corresponde á persoa titular da dirección da entidade instrumental con competencias en modernización tecnolóxica.</p>
    <p>3. Corresponde á subcomisión o exercicio das seguintes funcións:</p>
    <p>a) Propoñer para a súa aprobación pola Comisión de Seguridade e Goberno Electrónico os obxectivos estratéxicos en materia de seguridade da información.</p>
    <p>b) Propoñer para súa aprobación pola Comisión de Seguridade e Goberno Electrónico as políticas e plans de acción en materia de seguridade da información para a Administración xeral e do sector público autonómico de Galicia.</p>
    <p>c) Aprobar as directrices e instrucións en materia de seguridade da información no ámbito da Administración xeral e do sector público autonómico de Galicia, necesarias para a execución das políticas, plans de acción e actuacións estratéxicas aprobadas pola Comisión de Seguridade e Goberno electrónico. </p>
    <p>d) Velar polo cumprimento dos programas de auditoría para verificar o cumprimento das obrigacións en materia de seguridade da información e avaliar os informes resultantes das auditorías.</p>
    <p>e) Promover a formación e conscienciación en materia de seguridade da información.</p>
    <p>f) Velar polo cumprimento das normas, directrices e instrucións que afecten a seguridade da información.</p>
    <p>Artigo 9. Subcomisión de Interoperabilidade e Administración Electrónica</p>
    <p>1. A Subcomisión de Interoperabilidade e Administración Electrónica estará integrada polos seguintes membros:</p>
    <p>a) A persoa que posúa a titularidade da área encargada da modernización das administracións públicas na entidade instrumental competente en materia de modernización tecnolóxica, que exercerá a presidencia.</p>
    <p>b) A persoa que posúa a titularidade do departamento encargado do desenvolvemento da administración electrónica na entidade instrumental competente en materia de modernización tecnolóxica, que exercerá a vicepresidencia.</p>
    <p>c) A persoa que posúa a titularidade do órgano de dirección con competencias en avaliación e reforma da Administración xeral de Galicia ou persoa en quen delegue.</p>
    <p>d) A persoa que posúa a titularidade da Dirección Xeral da Asesoría Xurídica Xeral ou persoa en quen delegue.</p>
    <p>e) A persoa que posúa a titularidade do órgano de dirección con competencias en función pública ou persoa en quen delegue.</p>
    <p>f) Unha persoa en representación da secretaría xeral da Presidencia da Xunta de Galicia, de cada unha das secretarías xerais técnicas das consellerías e da vicepresidencia ou vicepresidencias, de existiren estas, nomeada pola persoa que posúa a súa titularidade. </p>
    <p>2. A secretaría da Comisión corresponderá a unha persoa empregada pública ao servizo da entidade instrumental con competencias en materia de modernización tecnolóxica. A súa designación, cesamento ou substitución corresponde á persoa titular da dirección da entidade instrumental con competencias en modernización tecnolóxica.</p>
    <p>3. As persoas titulares dos órganos representados na subcomisión deberán nomear unha persoa suplente pertencente ao órgano que representen, para os casos de ausencia, enfermidade ou calquera outra causa xustificada.</p>
    <p>4. Corresponde á subcomisión o exercicio das seguintes funcións:</p>
    <p>a) Propoñer para a súa aprobación pola Comisión de Seguridade e Goberno Electrónico os plans de implantación das iniciativas de administración electrónica. </p>
    <p>b) Elaborar os plans de implantación do Esquema nacional de interoperabilidade, en especial os mecanismos para o mantemento do Inventario de información administrativa.</p>
    <p>c) Elaborar o catálogo de servizos de interoperabilidade para a verificación e consulta de datos e documentos da Administración xeral e do sector público autonómico de Galicia, así como os mecanismos de coordinación con outras administracións ou institucións públicas.</p>
    <p>d) Valorar as necesidades de intercambio de datos entre órganos da Administración xeral e do sector público autonómico de Galicia.</p>
    <p>e) Realizar o seguimento da implantación das iniciativas en materia de administración electrónica nos órganos da Administración xeral da Comunidade Autónoma Galicia e as súas entidades dependentes.</p>
    <p>f) Fomentar o uso dos servizos de administración electrónica a través de medidas de difusión e formación do persoal empregado público, sen prexuízo das funcións que ten atribuídas a Escola Galega de Administración Pública ou en colaboración con ela.</p>
    <p>Artigo 10. Subcomisión de Presenza Web e Goberno Aberto</p>
    <p>1. A Subcomisión de Presenza Web e Goberno Aberto estará integrada polos seguintes membros:</p>
    <p>a) A persoa que posúa a titularidade da área con competencias en modernización tecnolóxica na entidade instrumental competente en materia de modernización tecnolóxica, que exercerá a presidencia.</p>
    <p>b) A persoa que posúa a titularidade do departamento encargado do desenvolvemento da administración electrónica na entidade instrumental competente en materia de modernización tecnolóxica, que exercerá a vicepresidencia.</p>
    <p>c) A persoa que posúa a titularidade do órgano de dirección con competencias en materia de medios de comunicación da Administración xeral de Galicia ou persoa en quen delegue.</p>
    <p>d) A persoa que posúa a titularidade do órgano de dirección con competencias en materia de promoción da lingua galega ou persoa en quen delegue.</p>
    <p>e) A persoa que posúa a titularidade do órgano de dirección con competencias en avaliación e reforma da Administración xeral de Galicia ou persoa en quen delegue.</p>
    <p>f) A persoa que posúa a titularidade do órgano de dirección con competencias en materia de igualdade ou persoa en quen delegue.</p>
    <p>g) Unha persoa en representación da secretaría xeral da Presidencia da Xunta de Galicia, de cada unha das secretarías xerais técnicas das consellerías e da vicepresidencia ou vicepresidencias, de existiren estas, nomeada pola persoa que posúa a súa titularidade. </p>
    <p>2. A secretaría da Comisión corresponderá a unha persoa empregada pública ao servizo da entidade con competencias en materia de modernización tecnolóxica. A súa designación, cesamento ou substitución corresponde á persoa titular da dirección da entidade instrumental con competencias en modernización tecnolóxica.</p>
    <p>3. As persoas titulares dos órganos representados na subcomisión deberán nomear unha persoa suplente pertencente ao órgano que representen, para os casos de ausencia, enfermidade ou calquera outra causa xustificada.</p>
    <p>4. Corresponde á subcomisión o exercicio das seguintes funcións:</p>
    <p>a) Promover o cumprimento dos plans de coordinación e actuacións con respecto á presenza na internet da Administración xeral e do sector público autonómico de Galicia.</p>
    <p>b) Aprobar e difundir a guía de políticas web.</p>
    <p>c) Promover e dinamizar novos contidos de carácter transversal na Rede de Portais da Administración Xeral e do Sector Público Autonómico de Galicia.</p>
    <p>d) Asegurar a actualización do catálogo de portais e servizos web sociais e participativos da Administración xeral e do sector público autonómico de Galicia.</p>
    <p>e) Identificar e propoñer para a súa aprobación pola Comisión de Seguridade e Goberno Electrónico os plans de actuación en materia de transparencia e participación cidadá.</p>
    <p>f) Asegurar o máximo nivel de calidade, consistencia e coherencia canto á imaxe, comunicación, información e servizos ofrecidos polos órganos e entidades incluídos no ámbito de aplicación.</p>
    <p>g) Asegurar a máxima calidade lingüística dos contidos, así como facilitar a unificación e a actualización das ferramentas lingüísticas á disposición das persoas usuarias a través dos portais web.</p>
    <p>h) Fomentar a adaptación paulatina dos contidos da Rede de Portais da Administración Xeral e do Sector Público Autonómico de Galicia para que cumpra en todo momento cos requisitos establecidos no Decreto 201/2011, do 13 de outubro, polo que se regula a presenza da Administración xeral e do sector público autonómico de Galicia na internet.</p>
    <p>i) Promover a publicación en formato reutilizable da información da Administración xeral e do sector público autonómico de Galicia, mantendo actualizado o catálogo de documentos e conxuntos de datos abertos, para a súa reutilización pola cidadanía e empresas.</p>
    <p>Artigo 11. Réxime de funcionamento das subcomisións</p>
    <p>1. As reunións das subcomisións celebraranse cunha periodicidade mínima trimestral.</p>
    <p>2. As subcomisións poderán aprobar as súas propias normas de funcionamento e réxime interno para o mellor exercicio das súas funcións, nas cales se preverá a utilización preferente das tecnoloxías da información como ferramenta para a axilización do seu funcionamento.</p>
    <p>3. Os membros das subcomisións poderán asistir ás reunións acompañados por unha persoa asesora ou de confianza cando o consideren conveniente en atención aos asuntos que se van tratar ou aos traballos que se van desenvolver, e así llo comuniquen previamente á presidencia da subcomisión. Estas persoas terán voz pero non voto nas reunións.</p>
    <p>4. Para o desenvolvemento e execución das súas atribucións, as subcomisións poderán constituír grupos de traballo.</p>
    <p>Disposición adicional primeira. Non incremento do gasto</p>
    <p>A constitución e o funcionamento dos órganos colexiados previstos neste decreto non suporán en ningún caso un incremento do gasto público e non xerará aumento dos créditos orzamentarios asignados ao orzamento de gastos da entidade instrumental con competencias en materia de modernización tecnolóxica.</p>
    <p>Disposición adicional segunda. Presenza equilibrada de mulleres e homes</p>
    <p>Na composición da comisión e das subcomisións atenderase ao principio de presenza equilibrada de mulleres e homes. A comunicación que se realice aos órganos para a designación de representantes lembrará a importancia social de tender a este obxectivo de igualdade.</p>
    <p>Disposición adicional terceira. Constitución</p>
    <p>1. A sesión constitutiva da Comisión de Seguridade e Goberno Electrónico terá lugar no prazo máximo de 3 meses a partir da entrada en vigor deste decreto.</p>
    <p>2. A sesión constitutiva das subcomisións recollidas no capítulo II do presente decreto realizarase no prazo máximo de 3 meses a partir da constitución formal da Comisión de Seguridade e Goberno Electrónico.</p>
    <p>Disposición adicional cuarta. Referencia ao Comité de Seguridade dos Sistemas de Información da Xunta de Galicia</p>
    <p>A referencia ao Comité de Seguridade dos Sistemas de Información da Xunta de Galicia contida no artigo 15.2 do Decreto 230/2008, do 18 de setembro, polo que se establecen as normas de boas prácticas na utilización dos sistemas de información da Administración da Comunidade Autónoma de Galicia, debe entenderse feita á Subcomisión de Seguridade regulada neste decreto.</p>
    <p>Disposición derrogatoria única. Derrogación de normativa</p>
    <p>Quedan derrogadas cantas normas regulamentarias preexistentes resulten contrarias ao disposto neste decreto e, en particular:</p>
    <p>1. O capítulo IX do Decreto 201/2011, do 13 de outubro, polo que se regula a presenza da Administración xeral e do sector público autonómico de Galicia na internet.</p>
    <p>2. Os artigos 4 e 5 do Decreto 230/2008, do 18 de setembro, polo que se establecen as normas de boas prácticas na utilización dos sistemas de información da Administración da Comunidade Autónoma de Galicia.</p>
    <p>3. O inciso final do número 4 do artigo 14 («en aplicación da política de seguridade corporativa definida polo Comité de Seguridade dos Sistemas de Información da Xunta de Galicia») do Decreto 230/2008, do 18 de setembro, polo que se establecen as normas de boas prácticas na utilización dos sistemas de información da Administración da Comunidade Autónoma de Galicia.</p>
    <p>Disposición derradeira primeira. Habilitación para o desenvolvemento</p>
    <p>Facúltase a persoa titular da consellaría con competencias en materia de administracións públicas para ditar, no ámbito das súas competencias, cantas disposicións sexan precisas para o desenvolvemento deste decreto.</p>
    <p>Disposición derradeira segunda. Entrada en vigor</p>
    <p>Este decreto entrará en vigor aos vinte días da súa publicación no Diario Oficial de Galicia.</p>
    <p>Santiago de Compostela, doce de xuño de dous mil catorce</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

