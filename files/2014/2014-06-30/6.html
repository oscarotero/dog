---
date: '2014-06-30'
id: CA05-110614-0005
page: 29330
number: 122
agency: Consellería de Traballo e Benestar
section: III. Outras disposicións.
title: >-
  RESOLUCIÓN do 5 de xuño de 2014, da Dirección Xeral de Traballo e Economía
  Social, pola que se dispón a inscrición no rexistro e a publicación no Diario
  Oficial de Galicia do acordo para a modificación substancial das condicións de
  traballo de carácter colectivo do persoal da Fundación para o Fomento da
  Calidade Industrial e o Desenvolvemento Tecnolóxico de Galicia que se
  adscribirá á Axencia Galega de Innovación e á Dirección Xeral de Enerxía e
  Minas da Consellería de Economía e Industria.
range: Resolución
url: >-
  https://www.xunta.gal/dog/Publicados/2014/20140630/AnuncioCA05-110614-0005_gl.html
---
<p>Con data do 18 de decembro de 2013, as persoas representantes da Administración da Xunta de Galicia e das organizacións sindicais CIG, CC.OO., UGT e USTG asinaron o acordo para a modificación substancial das condicións de traballo de carácter colectivo do persoal da Fundación para o Fomento da Calidade Industrial e o Desenvolvemento Tecnolóxico de Galicia que se adscribirá á Axencia Galega de Innovación e á Dirección Xeral de Enerxía e Minas da Consellería de Economía e Industria, que foi ratificado con data do 20 de decembro de 2013 pola Comisión de Persoal, de conformidade co disposto no artigo 36 da Lei 9/1987, do 12 de xuño, de órganos de representatividade, determinación das condicións de traballo e participación do persoal ao servizo das administracións públicas.</p>
    <p>Esta Dirección Xeral de Traballo e Economía Social</p>
    <h2>ACORDA:</h2>
    <p>Primeiro. Ordenar o seu rexistro e depósito no Rexistro de Convenios e Acordos Colectivos de Traballo da Comunidade Autónoma de Galicia, creado mediante Orde do 29 de outubro de 2010 (DOG núm. 222, do 18 de novembro).</p>
    <p>Segundo. Dispoñer a súa publicación no Diario Oficial de Galicia.</p>
    <p>Santiago de Compostela, 5 de xuño de 2014</p>
    <footer><p>Odilo Martiñá Rodríguez<br>Director xeral de Traballo e Economía Social</p></footer>
    <h2>ANEXO<br>Acordo para a modificación substancial das condicións de traballo<br>de carácter colectivo do persoal da Fundación para o Fomento da Calidade Industrial e o Desenvolvemento Tecnolóxico de Galicia que se adscribirá á Axencia Galega de Innovación e á Dirección Xeral de Enerxía e Minas da Consellería<br>de Economía e Industria</h2>
    <p>En Santiago de Compostela o 18 de decembro de 2013.</p>
    <p>Reunidos.</p>
    <p>A comisión negociadora.</p>
    <p>Asistentes en representación da Consellería de Economía e Industria:</p>
    <p>Borja Verea Fraiz, secretario xeral técnico (preside a reunión).</p>
    <p>José Alfonso Marnotes González, vicesecretario xeral.</p>
    <p>Ricardo Miguel Baños Fojo, subdirector xeral de Administración Industrial.</p>
    <p>Juan Carlos Pernas Maques, xefe do Servizo de Persoal e Asuntos Xerais (actúa como secretario da reunión).</p>
    <p>Asistentes en representación da Axencia Galega de Innovación (GAIN):</p>
    <p>Manuel Antonio Varela Rey, director.</p>
    <p>Representante da Fundación para o Fomento da Calidade Industrial e Desenvolvemento Tecnolóxico de Galicia (Fundación):</p>
    <p>José Higinio Antuña Álvarez, xerente.</p>
    <p>Asistentes en representación dos traballadores:</p>
    <p>1. Servizos centrais (SS.CC.):</p>
    <p>– David Santomil Mosquera, CIG.</p>
    <p>– Berta Castaño Torrado, CIG.</p>
    <p>– Flora González Carracedo, CC.OO.</p>
    <p>– Roberto Vieito Raña, CC.OO.</p>
    <p>– Juan Vicente Suárez Bouzas, UGT.</p>
    <p>2. CIS-Madeira:</p>
    <p>– Gonzalo Piñeiro Veiras, CC.OO.</p>
    <p>– María del Rosario Castilla Pascual, CC.OO.</p>
    <p>3. CIS-Galicia:</p>
    <p>– Carlos Sánchez Vecino, USTG.</p>
    <p>– Santiago Nieto Mengotti, USTG.</p>
    <p>4. LOMG:</p>
    <p>– Javier Rodríguez López, CIG.</p>
    <p>– Julio Alberto Cabanelas Domínguez, CIG.</p>
    <p>– Fernando Troncoso Caamaño, CIG.</p>
    <p>Antecedentes:</p>
    <p>O Decreto 134/2013, do 1 de agosto, polo que se procede á reorganización das entidades instrumentais adscritas á Consellería de Economía e Industria con competencias en materia de innovación e se modifica a estrutura orgánica da dita consellería, establece a extinción da Fundación para o Fomento da Calidade Industrial e o Desenvolvemento Tecnolóxico de Galicia, de tal maneira que asuma os seus medios persoais e materiais a Axencia Galega de Innovación (a excepción do Laboratorio Oficial de Metroloxía de Galicia (LOMG), que será asumido pola Dirección Xeral de Enerxía e Minas), tendo en conta a similitude de obxecto e fins entre a Fundación e a Axencia Galega de Innovación e entre o LOMG e a Dirección Xeral de Enerxía e Minas.</p>
    <p>O artigo 7 do citado decreto establece que as relacións de postos de traballo da Axencia Galega de Innovación e da Consellería de Economía e Industria deberán ser obxecto das modificacións necesarias para axustalas ás consecuencias desta asunción do persoal da Fundación para o Fomento da Calidade Industrial e o Desenvolvemento Tecnolóxico de Galicia. Antes de proceder á elaboración da RPT é preciso operativizar a adscrición dos traballadores da Fundación, que está regulada nos artigos 4, 5 e 6 do citado decreto, que desenvolven previsións específicas respecto do réxime aplicable á adscrición e reorganización do persoal laboral fixo, laboral indefinido non fixo e temporal de organismos a extinguir no marco da lexislación reguladora de cada tipo de persoal, ao abeiro do disposto no artigo 44 do Estatuto dos traballadores sobre a sucesión de empresa.</p>
    <p>Esta adscrición non supón a súa integración como persoal laboral da Xunta de Galicia para os efectos previstos no artigo 12 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia (1. O persoal que opte pola integración como persoal laboral da Xunta de Galicia adquirirá a condición de persoal laboral da Xunta de Galicia e quedará suxeito ao convenio colectivo deste).</p>
    <p>O cumprimento da Lei 16/2010 e do Decreto 134/2013 supón o marco imprescindible dentro do que é preciso situar calquera acordo no ámbito deste proceso de adscrición.</p>
    <p>A incorporación dos medios humanos e materiais procedentes da Fundación reforzará e incrementará a capacidade da Axencia para enfrontarse aos seus actuais desafíos e obxectivos, pero é preciso modificar a súa estrutura para que soporte as novas actuacións, así como acomodar as capacidades dos recursos humanos que as integran facilitando o aproveitamento das súas capacidades.</p>
    <p>Realizando unha revisión e comparación das funcións que vén desenvolvendo o organismo a extinguir (Fundación) e a Axencia de Innovación e da Dirección Xeral de Enerxía e Minas, identifícanse redundancias, solapamentos e duplicidades en número importante, que afectan gran parte do persoal da Fundación. Estas ineficiencias de estrutura, técnicas e operativas, por si mesmas, xustifican a necesidade dunha reorganización técnica e funcional da Axencia, que deriva na proposta dunha modificación substancial das condicións de traballo do persoal da Fundación, para acadar a eficiencia que a absorción persegue.</p>
    <p>De conformidade co disposto no Estatuto dos traballadores e co fin de lograr a consecución dun acordo satisfactorio entre a Administración e os traballadores, abriuse un período de negociación no seo do cal foi creada unha comisión negociadora, que se reuniu por primeira vez o día 5 de decembro de 2013 na Sala de Xuntas da Consellería de Economía e Industria. Pola súa vez, esta comisión negociadora designou un grupo de traballo que celebrou reunións os días 10, 12 e 16 de decembro e que, tras diversas propostas e contrapropostas, grazas aos esforzos realizados por ambas as partes negociando de boa fe, cristalizou co seguinte acordo que pon fin ao período de consultas.</p>
    <p>Acordo:</p>
    <p>1. Principios que se aplicarán a todo o persoal da Fundación:</p>
    <p>– Manterase a categoría profesional que cada traballador tiña na Fundación sobre a base do disposto nos seus respectivos contratos de traballo, mantendo unha asignación de funcións acorde coa devandita categoría profesional.</p>
    <p>– Desde o punto de vista funcional, a asignación do traballador realizarase preferentemente na área de especialización funcional en que teña coñecemento e/ou experiencia. Non obstante, poderase traballar noutras áreas funcionais diferentes ás do ámbito funcional de especialización, considerando os obxectivos e prioridades da Axencia e da Dirección Xeral de Enerxía e Minas. Achégase proposta de adscrición no anexo I.</p>
    <p>– Redúcese a estrutura directiva para adecuala á estrutura e funcións da GAIN e da Dirección Xeral de Enerxía e Minas da Xunta de Galicia. Desde o punto de vista xerárquico e de responsabilidade non se manterán aquelas posicións que non se correspondan co exercicio de funcións de xefatura ou responsabilidade nas novas tarefas que se van desenvolver dentro da estrutura e funcións de organización de destino.</p>
    <p>2. Mantemento do emprego. Manterase o emprego, polo menos, durante o ano 2014 incluíndo os traballadores que prestan servizo para a encomenda de xestión da Amtega.</p>
    <p>3. Condicións retributivas. Aplicaranse as condicións retributivas do V convenio colectivo do persoal laboral da Xunta de Galicia nos seguintes termos:</p>
    <p>– Homologación dos salarios base aplicando o correspondente á categoría do traballador segundo a das condicións retributivas establecidas no V convenio.</p>
    <p>– Homologación da antigüidade aplicando o réxime previsto no V convenio.</p>
    <p>– Eliminación inmediata con efectos do 1 de xaneiro de 2014 de todos os complementos de dirección, xefatura de área, dispoñibilidade, secretaría de dirección e xefaturas de unidade.</p>
    <p>– Para efectos funcionais manteranse nove unidades indicadas no anexo II. O persoal responsable delas percibirá un complemento de singularidade de posto (artigo 26 do V convenio) análogo ao actual de xefatura de unidade.</p>
    <p>– Os incrementos ou diminucións derivados da homologación retributiva a que se refire este punto aplicaranse de xeito gradual, durante un período de 3 anos (2014 a 2016) rematando o 31 de decembro de 2016, a razón dun 25 % anual, de tal xeito que na nómina de xaneiro de 2017 a homologación será completa. Rematado o proceso de integración, ao persoal laboral fixo procedente da Fundación e que se integre como persoal laboral da Xunta de Galicia respectaráselle ad personam e como condición máis beneficiosa a redución progresiva ata o 31 de decembro de 2016, nos termos recollidos no acordo.</p>
    <p>4. Mobilidade xeográfica. A mobilidade xeográfica pactada fóra da localidade de destino realizarase no prazo de dous meses e será retribuída coas indemnizacións previstas no V convenio colectivo.</p>
    <p>5. Asignación de funcións. A asignación das funcións ao traballador realizarase preferentemente na área de especialización funcional na que teña coñecemento e/ou experiencia e sempre acorde a súa categoría profesional.</p>
    <p>6. Impulso aos centros produtivos. Co obxecto de impulsar a actividade dos centros produtivos que serán adscritos á Axencia Galega de Innovación:</p>
    <p>– Contarase cunha unidade funcional de apoio á sociedade da información formada polo persoal que actualmente presta servizos para a encomenda da Amtega.</p>
    <p>– Realizarase un plan de actuación para o CIS Galicia no período 2014-2016 potenciando a unidade produtiva, a vixilancia tecnolóxica, a transferencia de tecnoloxía e ampliando as funcións do centro mantendo o nodo da rede E.E.N Galactea Plus.</p>
    <p>7. Obriga de comunicación por parte da Administración. A Administración procederá a comunicar á autoridade laboral que, a partir do 1 de xaneiro os traballadores incluídos no ámbito de aplicación deste acordo, pasan a rexerse segundo o establecido no V convenio colectivo único do persoal laboral da Xunta de Galicia, salvo naqueles aspectos que pola natureza das súas disposicións non resulte de aplicación.</p>

