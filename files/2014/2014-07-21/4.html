---
date: '2014-07-21'
id: G0165-150714-0003
page: 31799
number: 137
agency: Consellería do Medio Rural e do Mar
section: III. Outras disposicións.
title: >-
  ORDE do 14 de xullo de 2014 pola que se establecen as bases reguladoras para o
  acceso ás prazas de residencia e de comedor nos centros residenciais da
  Consellería do Medio Rural e do Mar, e se convoca a oferta de prazas para o
  curso académico 2014/15.
range: Orde
url: >-
  https://www.xunta.gal/dog/Publicados/2014/20140721/AnuncioG0165-150714-0003_gl.html
---
<p>O Real decreto 4189/1982, do 29 de decembro, ao abeiro das normas constitucionais, estatutarias e legais correspondentes, traspasa á Comunidade Autónoma de Galicia as funcións e servizos da Administración do Estado en materia de ensinanzas profesionais náutico-pesqueiras.</p>
    <p>O Decreto 143/2013, do 12 de setembro, polo que se fixan os prezos públicos polos servizos de residencia e comedor prestados nos centros de formación das familias marítimo-pesqueira e agroforestal, así como os prezos de matrícula na Aula de Seguridade e Salvamento, dependentes desta consellería, recolle no seus artigos 3 e 4 os supostos de feito e os suxeitos obrigados dos ditos prezos públicos.</p>
    <p>O Decreto 428/1993, do 17 de decembro, polo que se regula e refunde a normativa en materia de formación náutico-pesqueira fai referencia no seu artigo 9.2.b) á prestación de servizos complementarios polos centros e no artigo 24 ao sistema de acceso aos centros de formación propios. Neste sentido, a Consellería do Medio Rural e do Mar dispón de catro centros de ensino náutico, marítimo-pesqueiro e de acuicultura, entre os cales, os centros de Vigo e Ferrol ofrecen os servizos complementarios de residencia e comedor ao alumnado que neles se matriculan.</p>
    <p>Por outra banda, o Real decreto 3318/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de agricultura e pesca, ampliado polo Real decreto 998/1984, do 28 de marzo, sobre valoración definitiva e ampliación de funcións e medios adscritos aos servizos traspasados á Comunidade Autónoma de Galicia en materia de agricultura, as escolas de capacitación agraria pasan a depender directamente da Xunta de Galicia. Nestes intres, a Consellería do Medio Rural e do Mar dispón de varios centros de formación da familia agroforestal, entre os cales os centros de Sergude, Lourizán e Becerreá tamén ofrecen os servizos de residencia e comedor ao alumnado que neles se matriculan.</p>
    <p>O Decreto 46/2012, do 19 de xaneiro, polo que se establece a estrutura orgánica da Consellería do Medio Rural e do Mar, atribúe á Dirección Xeral de Desenvolvemento Pesqueiro a ordenación, dirección e coordinación das atribucións que ten asumidas a consellería en materia de ensino náutico e marítimo-pesqueiro. Igualmente, asigna á Secretaría Xeral de Medio Rural e Montes, a través da Subdirección Xeral de Formación e Transferencia Tecnolóxica, as funcións de programación e coordinación da formación agroforestal.</p>
    <p>Co obxecto de fomentar e potenciar a formación da poboación mariñeira e do medio rural é necesario artellar as accións que faciliten o acceso á formación continua e aos ciclos formativos de grao medio e superior das familias marítimo-pesqueira e agroforestal.</p>
    <p>Polo exposto, a conselleira do Medio Rural e do Mar, facendo uso das competencias que lle confire o artigo 34.6 da Lei 1/1983, do 22 de febreiro, de normas reguladoras da Xunta e da súa presidencia,</p>
    <h2>DISPOÑO:</h2>
    <p>Artigo 1. Obxecto</p>
    <p>A presente orde ten por obxecto establecer as bases reguladoras para o acceso ás prazas de residencia e de comedor nos centros residenciais da Consellería do Medio Rural e do Mar, así como, proceder á convocatoria das prazas residenciais vacantes para o curso escolar 2014/15.</p>
    <h2>CAPÍTULO I<br>Bases reguladoras</h2>
    <p>Artigo 2. Persoas beneficiarias</p>
    <p>Poderá ser beneficiario/a das prazas de residencia ou de comedor todo o alumnado que, durante o curso escolar, estea matriculado nos centros de formación dependentes desta consellería e realice os seguintes estudos:</p>
    <p>a) Marítimo-pesqueiros:</p>
    <p>– Ciclos formativos de grao medio e superior da familia profesional marítimo-pesqueira.</p>
    <p>b) Náutico-pesqueiros:</p>
    <p>– Capitán de pesca, patrón costeiro polivalente, patrón local de pesca e mariñeiro pescador.</p>
    <p>c) Agroforestais:</p>
    <p>– Ciclos formativos de grao medio e superior da familia profesional agroforestal.</p>
    <p>Artigo 3. Clases de prazas</p>
    <p>As prazas poderán adxudicarse nas seguintes modalidades:</p>
    <p>a) Residencia en pensión completa.</p>
    <p>b) Media pensión.</p>
    <p>c) Xantar diario non regular.</p>
    <p>Artigo 4. Prazas en réxime de residencia en pensión completa</p>
    <p>1. A modalidade de residencia en pensión completa supón a utilización dos servizos residenciais do centro.</p>
    <p>2. Nos centros de ensino náutico e marítimo-pesqueiro, as persoas que teñan asignada unha praza na residencia poderán facer uso dela no horario que abrangue desde os domingos ou festivos, véspera de días lectivos, ás 22.00 horas, ata o venres ou véspera de días festivos ás 16.45 horas. </p>
    <p>3. Nos centros de ensino agroforestal, as persoas que teñan asignada unha praza na residencia poderán facer uso dela todos os días lectivos do centro que non sexan vésperas de festivo. O horario xeral destes centros será de luns ás 9.00 horas ata o venres ás 14.00 horas para o centro CFEA de Sergude e de luns ás 8.00 horas a venres ás 15.00 horas para o centro CFEA de Lourizán.</p>
    <p>4. A adxudicación das prazas en réxime de residencia en pensión completa aterase ao procedemento establecido no capítulo II.</p>
    <p>5. Cando o número de solicitudes sexa igual ou inferior ao número de prazas de residencia ofertadas, os/as interesados/as deberán cumprir os requisitos exixidos nesta orde e presentar a correspondente solicitude axustada ao artigo 19.</p>
    <p>6. No caso de determinar que o número de solicitudes é superior ao número de prazas ofertadas, procederase á adxudicación de prazas por medio do baremo recollido no capítulo II. </p>
    <p>Artigo 5. Prazas en réxime de media pensión e xantar diario non regular</p>
    <p>1. Estas prazas dan dereito a xantar na sala do comedor do centro.</p>
    <p>2. Poderán solicitar praza en réxime de media pensión e xantar diario non regular as persoas que, cursando estudos no centro, cumpran cos requisitos xerais do artigo 2; teñan o seu domicilio habitual a unha distancia superior a 15 km do centro docente; ou ben que, aínda sendo unha distancia menor, acrediten a súa imposibilidade de chegar coa puntualidade requirida ás clases.</p>
    <p>3. Sempre que exista dispoñibilidade, a adxudicación das prazas de media pensión e xantar diario non regular será realizada polos centros residenciais, logo de presentar a correspondente solicitude de acordo co artigo 19 e comprobado que reúne os requisitos recollidos nesta orde, así como o pagamento da taxa correspondente.</p>
    <p>Artigo 6. Requisitos xerais para ser adxudicatario/a das prazas</p>
    <p>Para acceder ás prazas reguladas nesta orde as persoas interesadas deberán reunir os seguintes requisitos: </p>
    <p>a) Ser cidadáns de calquera país da Unión Europea ou estranxeiros/as que acrediten a residencia ou estean dentro dun programa de cooperación internacional.</p>
    <p>b) Ter cumpridos os 16 anos de idade no ano da convocatoria.</p>
    <p>c) Estar matriculado no centro durante o curso escolar.</p>
    <p>Artigo 7. Prezos públicos</p>
    <p>1. As persoas beneficiarias das prazas recollidas no artigo 3 estarán suxeitas aos prezos públicos previstos na normativa aplicable.</p>
    <p>2. Para os cursos de duración inferior a un curso escolar completo, o alumnado con praza de residencia en pensión completa poderá acollerse ao pagamento trimestral ou por días.</p>
    <p>3. O alumnado con praza na residencia que se incorpore á Formación en Centros de Traballo (FCT) poderá seguir usando a residencia ata o remate da formación na dita empresa. Non obstante, no caso de non utilizar os servizos de residencia durante o terceiro trimestre do curso escolar, como consecuencia de realizar a dita FCT fóra do centro, o alumnado poderá estar exento do pagamento do devandito trimestre.</p>
    <p>4. Para as prazas de comedor o alumnado fará efectivo o pagamento antes do inicio do servizo.</p>
    <p>5. No caso das prazas de residencia en pensión completa para cursos de duración inferior a un curso escolar completo, o primeiro pagamento realizarase antes do comezo do curso.</p>
    <p>Artigo 8. Incorporación do alumnado ás residencias</p>
    <p>1. Os centros residenciais docentes elaborarán as normas de funcionamento e publicaranas cunha anticipación de 10 días hábiles no seu taboleiro de anuncios, para o coñecemento do alumnado residente.</p>
    <p>2. O alumnado residente, no momento da súa incorporación ao centro, deberán acreditar mediante certificado médico oficial o seu estado de saúde, que deberá permitir o normal desenvolvemento da vida residencial ou docente.</p>
    <p>3. O alumnado residente está suxeito ao réxime interno do centro e deberá respectar as normas de convivencia e horarios que permitan o normal desenvolvemento da vida residencial e docente.</p>
    <p>Artigo 9. Perda do dereito á praza de residencia</p>
    <p>1. O alumnado residente perderá a praza polas seguintes causas:</p>
    <p>a) Non incorporarse ao centro residencial na data do inicio do curso escolar indicada polo centro docente, agás nos casos de forza maior, debidamente acreditados logo da súa valoración polo centro.</p>
    <p>b) Perda da condición de alumno/a no centro docente no que debía cursar os estudos para os cales lle foi concedida a praza.</p>
    <p>c) Faltas de asistencia sen xustificar, cando se supere o número de tres días de ausencia continuados ou cinco días alternos ás clases lectivas dentro do período dun mes e logo dun informe previo da dirección do centro.</p>
    <p>d) Incumprimento do réxime interno do centro residencial que altere o normal desenvolvemento da convivencia e que dea lugar a sanción disciplinaria.</p>
    <p>2. A dirección do centro residencial docente, tendo en conta o recollido no punto 1 deste artigo, concederalle ao alumnado un prazo de 5 días hábiles para que presente alegacións, documentos ou as xustificacións que estime conveniente.</p>
    <p>3. A dirección do centro, á vista das alegacións efectuadas ou transcorrido o prazo concedido para presentalas, resolverá o procedente no prazo de 5 días hábiles.</p>
    <h2>CAPÍTULO II<br>Procedemento de adxudicación de prazas de residencia mediante baremo</h2>
    <p>Artigo 10. Criterios de valoración das solicitudes</p>
    <p>1. A valoración das solicitudes das prazas de residencia en pensión completa realizarase tendo en conta os seguintes criterios:</p>
    <p>a) Rendemento académico do último curso realizado:</p>
    <p>– Nota media de sobresaínte: 4 puntos.</p>
    <p>– Nota media de notable: 3 puntos.</p>
    <p>– Nota media de ben: 2 puntos.</p>
    <p>– Nota media de suficiente: 1 punto.</p>
    <p>b) Renda familiar per cápita:</p>
    <p>b.1) A renda familiar per cápita é a cantidade que determina a porcentaxe e os límites da axuda a partir das táboas de baremación. O seu importe é o coeficiente de dividir a renda da unidade familiar correspondente ao ano inmediato anterior ao do inicio do curso entre todos os membros da dita unidade. Este extremo acreditarase mediante a declaración do IRPF presentada por cada un dos ditos membros.</p>
    <p>b.2) Para a determinación da renda familiar sumarase o importe íntegro das retribucións en concepto de rendementos de traballo obtidos durante o ano inmediato anterior ao do inicio do curso por todos os membros da unidade familiar.</p>
    <p>b.3) Considéranse membros computables da unidade familiar: pai, nai, irmáns e irmás solteiros/as menores de vinte e cinco anos que convivan no domicilio familiar, irmáns e irmás de maior idade, cando se trate de persoas diminuídas físicas, psíquicas ou sensoriais, así como os ascendentes dos pais que xustifiquen a súa residencia no mesmo domicilio familiar a través do certificado municipal de empadroamento.</p>
    <p>No caso de solicitantes que constitúan unidades familiares independentes, tamén se consideran membros computables o/a cónxuxe ou, se é o caso, a persoa á que estea unida por análoga relación de convivencia afectiva, así como os descendentes que convivan no mesmo domicilio.</p>
    <p>b.4) No caso de divorcio ou separación legal dos pais non se considerará membro computable quen non conviva coa persoa solicitante.</p>
    <p>b.5) Nos casos no que a persoa solicitante alegue a súa emancipación ou independencia familiar e económica, calquera que sexa o seu estado civil, deberá acreditar que conta cos medios económicos propios suficientes que permitan a dita independencia, así como a titularidade ou o aluguer da vivenda que constitúe o seu domicilio habitual. No caso contrario, entenderase non probada a independencia, polo que para o cálculo da renda e patrimonio familiar, se computarán os ingresos correspondentes aos membros computables da familia a que se refire o antedito punto b.3).</p>
    <p>b.6) Ao cociente da renda familiar computada entre o número de membros da unidade familiar adxudicaráselle a seguinte puntuación:</p>
    <p>Ata 6.000 euros: 7 puntos.</p>
    <p>De 6.000,01 ata 9.500 euros: 5 puntos.</p>
    <p>De 9.500,01 ata 13.000 euros: 3 puntos.</p>
    <p>De 13.000,01 ata 15.000 euros: 1 punto.</p>
    <p>A partir de 15.000,01: 0 puntos.</p>
    <p>c) Circunstancias familiares:</p>
    <p>c.1) As persoas solicitantes que teñan irmás ou irmáns cursando estudos de bacharelato, formación profesional específica ou universitarios fóra da súa residencia habitual, engadiránselle 2 puntos polo primeiro e 1 punto máis por cada un dos seguintes.</p>
    <p>c.2) As persoas aspirantes en condición de orfandade, 2 puntos.</p>
    <p>c.3) As persoas aspirantes membros de familia numerosa de 1ª clase, 1 punto; de 2ª clase e honra, 2 puntos.</p>
    <p>c.4) As persoas aspirantes que teñan algún membro da unidade familiar en estado de enfermidade permanente ou con discapacidade, 2 puntos.</p>
    <p>Todas as situacións referentes ás circunstancias familiares deberán xustificarse documentalmente.</p>
    <p>A puntuación resultante de sumar os anteriores puntos será a que determine a orde de adxudicación. </p>
    <p>2. No caso de que as persoas solicitantes obtivesen a mesma valoración, terán preferencia, por esta orde:</p>
    <p>– As mulleres fronte aos homes (seguindo criterios de infrarrepresentación).</p>
    <p>– As persoas que acrediten ter residencia en Galicia.</p>
    <p>– As persoas non repetidores.</p>
    <p>– As persoas que acrediten documentalmente unha relación persoal ou familiar directa co sector.</p>
    <p>– Finalmente terán preferencia os de menor renda familiar.</p>
    <p>Cando a omisión ou deficiente xustificación afecte un criterio de valoración, atribuiránselle nel 0 puntos.</p>
    <p>Artigo 11. Comisión de Valoración</p>
    <p>1. Corresponderá á Comisión de Aaloración constituída para o efecto en cada centro, a valoración dos criterios xustificados polas persoas solicitantes para os efectos de atribuírlles a puntuación correspondente.</p>
    <p>2. A Comisión de Valoración estará composta por:</p>
    <p>a) Presidente/a: a persoa que ocupe a xefatura territorial da provincia onde se atope o centro de formación, ou a persoa en quen delegue. </p>
    <p>b) Secretario/a: a persoa que ocupe a secretaría do centro ou, no caso de non existir esta figura no cadro orgánico, a persoa equivalente.</p>
    <p>c) Vogais:</p>
    <p>– O/a director/a do centro de formación.</p>
    <p>– A persoa adscrita e designada pola Subdirección Xeral de Xestión, Ensino e Relacións Sectoriais ou a Subdirección Xeral de Formación e Transferencia Tecnolóxica, segundo corresponda pola formación impartida no centro.</p>
    <p>3. A Comisión de Valoración determinará a puntuación que corresponda a cada solicitante polos criterios establecidos no artigo anterior. </p>
    <p>4. Das reunións realizadas polas comisións a que se refiren os puntos anteriores levantarase a acta, que será remitida á Secretaría Xeral do Mar ou á Secretaría Xeral de Medio Rural e Montes, segundo corresponda pola formación impartida no centro.</p>
    <p>5. No caso de determinar que o número de solicitudes é superior ao número de prazas ofertadas procederase da seguinte maneira: </p>
    <p>a) Publicación no taboleiro de anuncios do centro residencial a listaxe de solicitudes e o número de prazas.</p>
    <p>b) O centro residencial abrirá un prazo de 10 días, contado a partir dos 2 días seguintes ao remate do prazo de presentación de solicitudes, para achegar a documentación xustificativa dos criterios do baremo recollidos no artigo 10 e aquela outra que aparece recollida no anexo I. </p>
    <p>c) A comisión de valoración poderá requirir a documentación complementaria que estime necesaria para constatar a concorrencia dos requisitos e os criterios de valoración alegados. Neste caso concederá un prazo de 5 días hábiles para á súa presentación. </p>
    <p>d) A falta de presentación en prazo da documentación requirida impedirá ter por acreditado os requisitos ou criterios afectados e, en consecuencia, impedirá valoralos para os efectos de determinar a puntuación.</p>
    <p>Artigo 12. Proposta de adxudicación provisional</p>
    <p>1. A Comisión de Valoración elaborará e remitirá á Secretaría Xeral do Mar ou á Secretaría Xeral de Medio Rural e Montes, segundo corresponda pola formación impartida no centro, a proposta de adxudicación provisional de prazas de residencia, seguindo a puntuación total obtida polos/as solicitantes, así como a relación provisional de excluídos debidamente motivada.</p>
    <p>Así mesmo, elaborará unha relación de suplentes para cubrir as vacantes que poidan producirse.</p>
    <p>2. A resolución de adxudicación provisional, a relación de suplentes e a relación de excluídos/as publicarase na páxina web da Consellería do Medio Rural e do Mar e no taboleiro de anuncios do centro correspondente. Así mesmo, contra a dita resolución, as persoas interesadas poderán formular reclamación ante a propia comisión no prazo de 10 días hábiles seguintes ao da súa publicación. As reclamacións serán dirixidas ao presidente ou presidenta da comisión.</p>
    <p>3. As reclamacións formuladas entenderanse estimadas ou desestimadas mediante a publicación da adxudicación definitiva. </p>
    <p>Artigo 13. Adxudicación definitiva</p>
    <p>1. A Comisión de Valoración elaborará e remitirá á Secretaría Xeral do Mar ou á Secretaría Xeral de Medio Rural e Montes, segundo corresponda pola formación impartida no centro, a proposta de adxudicación definitiva de prazas de residencia, así como a relación definitiva de excluídos/as e a relación de suplentes.</p>
    <p>2. A Secretaría Xeral do Mar ou a Secretaría Xeral de Medio Rural e Montes, segundo corresponda pola formación impartida no centro, resolverá a adxudicación definitiva de prazas de residencia.</p>
    <p>3. A resolución de adxudicación definitiva e a relación de suplentes publicarase na páxina web da Consellería do Medio Rural e do Mar e no taboleiro de anuncios do centro correspondente.</p>
    <p>No caso de non producirse resolución expresa no prazo de tres meses desde a presentación da solicitude, esta entenderase desestimada.</p>
    <p>4. Para a cobertura das prazas de residencia que queden vacantes durante o curso, a dirección do respectivo centro residencial acudirá á lista de suplentes, seguindo a orde de puntuación.</p>
    <p>Artigo 14. Adxudicación de prazas de residencia en supostos especiais</p>
    <p>1. A tramitación das solicitudes de praza de residencia presentadas no prazo extraordinario de setembro axustarase ao establecido nos artigos anteriores, agás no relativo ás datas e prazos, que terán que axustarse ás exixencias derivadas do inicio do curso escolar nos respectivos centros residenciais.</p>
    <p>2. Para a cobertura de prazas de residencia durante o curso escolar, as direccións dos centros residenciais resolverán a adxudicación destas.</p>
    <p>Artigo 15. Consentimentos e autorizacións</p>
    <p>1. A tramitación do procedemento require a incorporación de datos en poder das administracións públicas. Polo tanto, os modelos de solicitude incluirán autorizacións expresas ao órgano xestor para realizar as comprobacións oportunas que acrediten a veracidade dos datos. No caso de que non se autorice o órgano xestor para realizar esta operación, deberán achegarse os documentos comprobantes dos datos, nos termos exixidos polas normas reguladoras do procedemento.</p>
    <p>2. As solicitudes das persoas interesadas deberán achegar os documentos ou información previstos nesta norma, salvo que estes xa estivesen en poder da Administración xeral e do sector público autonómico de Galicia; neste caso, as persoas interesadas poderán acollerse ao establecido no artigo 35.f) da Lei 30/1992, do 26 de novembro, de réxime xurídico das administracións públicas e do procedemento administrativo común, sempre que se faga constar a data e o órgano ou a dependencia nos que foron presentados ou, se é o caso, emitidos, e cando non transcorresen máis de cinco anos desde a finalización do procedemento ao cal correspondan.</p>
    <p>Nos supostos de imposibilidade material de obter o documento, o órgano competente poderá requirirlle á persoa solicitante ou representante a súa presentación, ou, no seu defecto, a acreditación por outros medios dos requisitos aos que se refire o documento, con anterioridade á formulación da proposta de resolución.</p>
    <p>As persoas interesadas autorizarán expresamente a Consellería do Medio Rural e do Mar para solicitar ante o Sistema de verificación de datos de identidade do Ministerio de Facenda e Administracións Públicas, a información da identidade persoal necesaria para o procedemento de adxudicación de prazas. De non autorizaren esta consulta, deberán achegar copia do documento de identidade correspondente.</p>
    <p>Artigo 16. Datos de carácter persoal</p>
    <p>De conformidade coa Lei orgánica 15/1999, do 13 decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación e autorizado polas persoas interesadas mediante a presentación das solicitudes, serán incluídos nun ficheiro denominado &lt;relacións administrativas coa cidadanía e entidades&gt; cuxo obxecto é xestionar o presente procedemento, así como para informar as persoas interesadas sobre o seu desenvolvemento. O órgano responsable deste ficheiro é a Secretaría Xeral Técnica da Consellería do Medio Rural e do Mar. Os dereitos de acceso, rectificación, cancelación e oposición poderanse exercer ante a citada Secretaría Xeral Técnica, mediante o envío dunha comunicación ao seguinte enderezo: San Caetano, s/n, 15781 Santiago de Compostela ou a través dun correo electrónico a secretariaxeraltecnica.cmrm@xunta.es.</p>
    <p>Artigo 17. Réxime de recursos</p>
    <p>As resolucións ditadas ao abeiro desta orde non porán fin á vía administrativa, e contra elas poderase interpoñer recurso de alzada perante a conselleira do Medio Rural e do Mar, no prazo dun mes desde o día seguinte ao da súa notificación, ou de tres meses contados a partir do día seguinte a aquel no se produza o acto presunto, de conformidade co disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Todo iso sen prexuízo de que os/as interesados/as poidan exercer calquera outro que consideren procedente.</p>
    <h2>CAPÍTULO III<br>Convocatoria de prazas de residencia e comedor nos centros de formación<br>da Consellería do Medio Rural e do Mar</h2>
    <p>Artigo 18. Convocatoria de prazas de residencia e comedor</p>
    <p>De acordo coas bases reguladoras establecidas nesta orde, convócanse prazas de residencia e de comedor nos centros de formación da Consellería do Medio Rural e do Mar para o curso académico 2014/15.</p>
    <p>A oferta de prazas para o curso 2014/15 será a seguinte:</p>
    <table>
     <tbody>
      <tr>
       <td>Centro residencial</td>
       <td>Nº de prazas en réxime de pensión completa</td>
       <td>Nº de prazas en réxime de media pensión e xantar diario non regular</td>
      </tr>
      <tr>
       <td>Instituto Politécnico Marítimo-Pesqueiro do Atlántico de Vigo (Pontevedra)</td>
       <td>65</td>
       <td>5</td>
      </tr>
      <tr>
       <td>Escola Oficial Náutico-Pesqueira de Ferrol (A Coruña)</td>
       <td>40</td>
       <td>5</td>
      </tr>
      <tr>
       <td>Centro de Formación e Experimentación Agroforestal de Lourizán (Pontevedra)</td>
       <td>48</td>
       <td>42</td>
      </tr>
      <tr>
       <td>Centro de Formación e Experimentación Agroforestal de Sergude (A Coruña)</td>
       <td>45</td>
       <td>33</td>
      </tr>
      <tr>
       <td>Centro de Formación e Experimentación Agroforestal de Becerreá (Lugo)</td>
       <td>0</td>
       <td>45</td>
      </tr>
     </tbody>
    </table>
    <p>Artigo 19. Presentación de solicitudes, lugar e prazo</p>
    <p>Os/as candidatos/as realizarán a correspondente solicitude de praza mediante o modelo que figura como anexo I, dirixida ao enderezo dos centros residenciais.</p>
    <p>1. A solicitude deberá presentarse en soporte papel por calquera dos medios establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia, https://sede.xunta.es/portada (PE606B). Tamén poderán presentala directamente nas secretarías dos correspondentes centros residenciais.</p>
    <p>2. O prazo de presentación das solicitudes será de dez días contados desde o seguinte á publicación da presente orde.</p>
    <p>3. Resoltas as solicitudes indicadas no punto anterior, no caso de existiren prazas vacantes, establécese un prazo extraordinario de presentación de solicitudes para o caso dos ciclos formativos que será do 24 ao 30 de setembro.</p>
    <p>4. Ademais, poderanse presentar solicitudes ao longo do curso escolar para os cursos recollidos no artigo 2, letra b). Neste caso, o prazo para a presentación de solicitudes finalizará o mesmo día no que rematen os prazos de matrícula de cada modalidade de curso. </p>
    <p>5. As persoas que no curso académico anterior tivesen praza de residencia conservarán esta para o seguinte curso dun ciclo formativo, logo de presentación da correspondente solicitude, de acordo co prazo establecido no punto 2, e sempre que acrediten o cumprimento dos requisitos académicos para o curso e non sexa repetidor/a deste.</p>
    <p>Artigo 20. Concorrencia con outras axudas</p>
    <p>O goce do dereito a ocupar as prazas convocadas nesta orde é incompatible co goce de calquera outra axuda para a mesma finalidade e dentro do mesmo período temporal, procedentes de calquera outra Administración ou ente público ou privado.</p>
    <p>Disposición adicional primeira. Prazas de residencia e comedor para os cursos que se organicen na Aula de Seguridade e Salvamento de Ferrol</p>
    <p>De ser o caso, e sempre que exista crédito adecuado e suficiente, poderanse solicitar as prazas de residencia dispoñibles ao longo do curso escolar 2014/15 na Escola Oficial Náutico-Pesqueira de Ferrol, segundo a programación aprobada pola Dirección Xeral de Desenvolvemento Pesqueiro para os cursos de formación básica en seguridade, embarcacións de supervivencia e botes de rescate (non rápidos), e avanzado en loita contra incendios que se impartan na Aula de Seguridade e Salvamento de Ferrol.</p>
    <p>Disposición adicional segunda. Transparencia e boas prácticas</p>
    <p>De conformidade co establecido no artigo 13, punto 4 da Lei 4/2006, do 30 de xuño de transparencia e boas prácticas na Administración pública galega, a consellería competente en materia de ensino náutico, marítimo-pesqueiro e agroforestal publicará na súa páxina web oficial a relación de beneficiarios/as das prazas adxudicadas nas súas modalidades de residencia en pensión completa e media pensión, polo que a presentación da solicitude leva implícita a autorización para o tratamento de datos dos/as beneficiarios/as e da súa publicación na referida páxina web.</p>
    <p>Disposición adicional terceira. Transferencia de prazas do réxime de pensión completa ao réxime de media pensión e xantar diario non regular</p>
    <p>No caso de non usar o total de prazas ofertadas en réxime de pensión completa, as vacantes que se produzan poderán acumularse ás prazas en réxime de media pensión e xantar diario non regular.</p>
    <p>Disposición adicional cuarta. Normativa supletoria</p>
    <p>En todo o non previsto nesta orde observarase o disposto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Disposición derradeira primeira. Habilitación para o desenvolvemento desta orde</p>
    <p>Facúltase a Dirección Xeral de Desenvolvemento Pesqueiro e á Secretaría Xeral de Medio Rural e Montes segundo corresponda pola súas competencias, para ditar as disposicións necesarias para o desenvolvemento e aplicación desta orde.</p>
    <p>Disposición derradeira segunda. Publicación e entrada en vigor</p>
    <p>Esta orde producirá efectos a partir do día seguinte á súa publicación no Diario Oficial de Galicia.</p>
    <p>Santiago de Compostela, 14 de xullo de 2014</p>
    <footer><p>Rosa María Quintana Carballo<br>Conselleira do Medio Rural e do Mar</p></footer>

