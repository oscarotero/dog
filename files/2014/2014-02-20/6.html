---
date: '2014-02-20'
id: C3K1-130214-0001
page: 7136
number: 35
agency: Consellería de Sanidade
section: III. Outras disposicións.
title: >-
  ORDE do 12 de febreiro de 2014 pola que se aproba o Plan de inspección sobre
  centros, servizos, establecementos e prestacións sanitarias para o período
  2014-2017.
range: Orde
url: >-
  https://www.xunta.gal/dog/Publicados/2014/20140220/AnuncioC3K1-130214-0001_gl.html
---
<p>O Decreto 41/2013, de 21 de febreiro, polo que se establece a estrutura orgánica da Consellería de Sanidade, atribúe, no artigo 4.2.b), á Secretaría Xeral Técnica a función de inspección, a través da Subdirección Xeral de Inspección, Auditoría e Acreditación, que a exercerá de conformidade co artigo 9 do dito decreto, sobre todos os centros, servizos, establecementos e prestacións sanitarias de titularidade pública ou privada da Comunidade Autónoma de Galicia.</p>
    <p>O Decreto 126/1992, do 14 de maio, sobre ordenación das funcións da Inspección de Servizos Sanitarios da Comunidade Autónoma de Galicia, establece, no seu artigo 5, que a Consellería de Sanidade, por proposta da Secretaría Xeral Técnica, aprobará o plan de inspección sanitaria.</p>
    <p>A actividade dos servizos de inspección de servizos sanitarios adquire unha indubidable importancia tanto como garantía dos dereitos dos pacientes e usuarios do sistema sanitario como na loita contra a fraude nas prestacións sanitarias, é dicir, a actuación inspectora enténdese como unha garantía na eficiencia, calidade e seguridade tanto na asistencia sanitaria dispensada aos pacientes como nas prestacións que dela deriven.</p>
    <p>Por este motivo, as dúas liñas estratéxicas básicas definidas para o período 2014-2017, con independencia do desenvolvemento do resto de actividades inspectoras que se desenvolverán consonte a normativa específica, son:</p>
    <p>a) A loita contra a fraude nas prestacións sanitarias, instrumentando actuacións específicas para a detección de irregularidades no seu uso, así como posibles desviacións ou utilizacións indebidas.</p>
    <p>b) A tutela de dereitos dos pacientes e usuarios, a monitorización e garantía de calidade dos servizos sanitarios que reciben tanto nos servizos públicos de saúde como nos centros de carácter privado concertado, incluíndo o acceso equitativo a eles.</p>
    <p>Así mesmo, este plan incorpora como innovación unha liña estratéxica de mellora e modernización específica para os servizos de inspección de servizos sanitarios, incorporando e aproveitando os avances das tecnoloxías da información para o mellor desenvolvemento da súas actuacións, co obxecto de acadar unha mellora na eficiencia.</p>
    <p>Debido ás circunstancias e ao ritmo de cambios que afronta o sistema sanitario, é preciso preservar certo grao de flexibilidade nun plan a catro anos. Este determina as liñas definidas que comezarán a desenvolverse no ano 2014 e se irán desenvolvendo durante os anos 2015, 2016 e 2017 para acadar a súa total consecución, contando cunha previsión de avaliación e revisión continua anual, para adecuar, se for preciso, as actuacións inspectoras a un escenario cambiante.</p>
    <p>Na definición das liñas de actuación tivéronse en conta os seguintes criterios:</p>
    <p>a) Viabilidade: actuacións en que se observa unha maior capacidade de contribuír a unha xestión eficiente dos recursos públicos.</p>
    <p>b) Impacto: a contribución da actuación inspectora á consecución de resultados relevantes.</p>
    <p>c) Actividades de risco: priorización daquelas que maiores riscos supoñen, tanto por incorreren en ineficiencias como por comprometeren a calidade e seguridade na atención.</p>
    <p>En consecuencia, en virtude das facultades que me confiren os artigos 34.6º e 38 da Lei 1/1983, do 22 de febreiro, reguladora da Xunta e da súa Presidencia, modificada pola Lei 11/1988, do 20 de outubro,</p>
    <h2>dispoño:</h2>
    <p>Artigo único</p>
    <p>Apróbase o Plan de inspección sobre centros, servizos, establecementos e prestacións sanitarias para o período 2014-2017.</p>
    <p>Santiago de Compostela, 12 de febreiro de 2014</p>
    <footer><p>Rocío Mosquera Álvarez<br>Conselleira de Sanidade</p></footer>
    <h2>ANEXO<br>Plan de inspección sobre centros, servizos, establecementos e prestacións sanitarias para o período 2014-2017</h2>
    <p>A) Loita contra a fraude.</p>
    <p>I. Programas de fraude de prestacións sanitarias:</p>
    <p>a) Programa de inspección na prescrición, dispensa e facturación de medicamentos, produtos sanitarios, material ortoprotésico e terapias respiratorias a domicilio.</p>
    <p>i. Obxectivo xeral: detectar e corrixir a posible fraude na prescrición, dispensación e facturación de prestacións sanitarias.</p>
    <p>ii. Actuacións específicas: </p>
    <p>1) Definir e implantar un subprograma específico para cada grupo de prestacións sanitarias dirixido a detectar as atribucións do uso destas por persoas falecidas.</p>
    <p>2) Definir e implantar un subprograma específico de actuación e detección de prestacións sanitarias prescritas, dispensadas e facturadas sobre persoas que non precisaron ou non gozaron da dita prestación.</p>
    <p>3) Desenvolver actuacións disciplinarias, sancionadoras ou calquera outra que puider corresponder.</p>
    <p>b) Programa de inspección para a detección de adquisicións, prescricións e dispensacións irregulares de medicamentos susceptibles de tráfico ilícito.</p>
    <p>i. Obxectivo xeral: verificar o cumprimento da normativa que regula o funcionamento das oficinas de farmacia e almacéns farmacéuticos de distribución na adquisición, custodia e dispensación de medicamentos susceptibles de mercado ilegal.</p>
    <p>ii. Actuacións específicas: </p>
    <p>1) Implantar procedementos de inspección específicos para os grupo de medicamentos de maior susceptibilidade para o tráfico ilícito.</p>
    <p>2) Desenvolver actuacións sancionadoras, ou doutra índole, para os establecementos e profesionais sanitarios responsables da dita actividade ilícita.</p>
    <p>II. Programa de detección de terceiros obrigados ao pagamento na asistencia sanitaria dispensada no Servizo Público de Saúde:</p>
    <p>i. Obxectivo xeral: verificar a existencia do dereito de acceso ao sistema sanitario público e detectar as responsabilidades de terceiros obrigados ao pagamento, instrumentar as accións oportunas para detectar estas desviacións e facilitar a súa facturación.</p>
    <p>ii. Actuacións específicas: </p>
    <p>1) Desenvolver un subprograma específico de detección de asistencia sanitaria facturable ás mutuas de accidentes de traballo e enfermidade profesionais (Mateps), así como a outros terceiros obrigados ao pagamento. </p>
    <p>2) Desenvolver auditorías nas estruturas organizativas de Xerencia Integrada (EOXI) sobre os procedementos de derivación intercentros en procesos asistenciais en que en orixe se detectase a existencia dun terceiro obrigado ao pagamento. Proposta de implantación de procesos de mellora.</p>
    <p>III. Programa de inspección e control da incapacidade temporal:</p>
    <p>i. Obxectivo xeral: acadar que a taxa de absentismo por incapacidade temporal (IT) dos colectivos de traballadores suxeitos a este control se adecúe ás necesidades clínicas reais.</p>
    <p>ii. Actuacións específicas:</p>
    <p>1. Realizar un seguimento específico dos procesos de IT de traballadores dos centros asistenciais dependentes do Servizo Galego de Saúde.</p>
    <p>2. Colaborar no control dos procesos de IT en empregados públicos da Comunidade Autónoma de Galicia adscritos ao réxime especial de Seguridade Social xestionado por Muface e Muxexu.</p>
    <p>3. Realizar un seguimento e control específico dos procesos de IT dos traballadores da Xunta de Galicia.</p>
    <p>4. Realizar o seguimento específico e control da IT na poboación xeral.</p>
    <p>5. Implantar un procedemento específico de actuación sobre os procesos de curta duración (con duración estándar inferiores a 30 días).</p>
    <p>6. Avaliar a motivación das propostas de alta das mutuas e dar resposta no prazo establecido.</p>
    <p>7. Desenvolver actividades formativas nas principais novidades normativas no control da incapacidade temporal aos facultativos de atención primaria.</p>
    <p>B) Garantía de calidade na actuación sanitaria e tutela de dereitos dos pacientes e usuarios.</p>
    <p>I. Programas de garantía de calidade:</p>
    <p>a) Programa de auditoría de xestión de centros concertados polo Servizo Galego de Saúde:</p>
    <p>i. Obxectivo xeral: establecer a sistemática para controlar tanto a calidade asistencial dispensada aos pacientes derivados aos centros concertados como o manexo por parte dos servizos de admisión dos centros propios das derivacións a estes.</p>
    <p>ii. Actuacións específicas: definir e implantar un procedemento común e desenvolver auditorías a todos os centros concertados na Comunidade Autónoma.</p>
    <p>b) Programa de auditorías da xestión de listas de espera en centros públicos da rede do Servizo Galego de Saúde e en centros concertados por este.</p>
    <p>i. Obxectivo xeral: garantir a equidade no acceso e verificar unha correcta xestión.</p>
    <p>ii. Actuacións específicas: definir e implantar un procedemento de auditoría común de listas de espera co fin de detectar puntos de mellora. </p>
    <p>c) Programa de inspección e control de hiperprescriptores de prestación farmacéutica:</p>
    <p>i. Obxectivo xeral: mellorar a eficiencia da prescrición de medicamentos no Servizo Galego de Saúde.</p>
    <p>ii. Actuacións específicas: selección, a través dos perfís de prescrición, de facultativos médicos candidatos a ser entrevistados nos servizos de inspección de servizos sanitarios, levantamento de acta de comparecencia e seguimento da evolución da prescrición individual polo inspector médico nos seguintes seis meses. </p>
    <p>d) Programa de inspección de ensaios clínicos con medicamentos de uso humano:</p>
    <p>i. Obxectivo xeral: protexer os dereitos e benestar dos suxeitos participantes nos ensaios clínicos en Galicia e garantir a fiabilidade dos resultados obtidos.</p>
    <p>ii. Actividades específicas: verificar que as actividades relacionadas dos ensaios clínicos previamente seleccionados para inspección foron realizadas e que os datos foron rexistrados, analizados e comunicados correctamente.</p>
    <p>e) Programa de inspección de seguimento de centros, servizos e establecementos sanitarios autorizados:</p>
    <p>i. Obxectivo xeral: identificar de forma sistematizada aqueles centros e servizos sanitarios autorizados que, ben por estaren sometidos a medidas cautelares ou sancións ben pola carteira de servizos asistenciais ofertados, poidan considerarse críticos desde o punto de vista da protección da saúde e dos dereitos dos pacientes. Comprobar o mantemento do cumprimento dos requisitos técnico-sanitarios que motivaron a súa autorización.</p>
    <p>ii. Actuacións específicas: </p>
    <p>1) Definir e implantar un procedemento común de inspección para os centros de cirurxía maior ambulatoria (CMA), medicina estética, clínicas dentais que realicen sedación, centros de diagnóstico, interrupción voluntaria do embarazo e servizos sanitarios das Mateps.</p>
    <p>2) Desenvolver as actuacións sancionadoras, ou doutra índole, que puideren corresponder.</p>
    <p>3) Inspeccións a oficinas de farmacia con laboratorios de formulación maxistral autorizados para verificar o correcto cumprimento de normas de correcta fabricación e elaboración de fórmulas maxistrais e preparadas en oficinas.</p>
    <p>4) Inspección das condicións de preparación y administración de plasma autólogo e os seus derivados en todos aqueles centros sanitarios en que se aplique fóra do ámbito transfusional habitual.</p>
    <p>f) Programa de actualización do procedemento de acreditación de centros sanitarios hospitalarios e incorporación de clínicas con cirurxía maior ambulatoria:</p>
    <p>i. Obxectivo xeral: definir e desenvolver un novo procedemento de acreditación de centros sanitarios hospitalarios públicos e privados e incorporalo ás clínicas de cirurxía maior ambulatoria.</p>
    <p>ii. Actuacións específicas:</p>
    <p>1) Actualizar os requisitos técnico-sanitarios para a acreditación de centros sanitarios hospitalarios.</p>
    <p>2) Implantar un procedemento de acreditación específico para clínicas de cirurxía maior ambulatoria e definir criterios técnico-sanitarios para a súa autorización e acreditación sanitaria.</p>
    <p>g) Programa de auditoría da calidade da actividade asistencial desenvolvida nos centros, servizos e unidades asistenciais: </p>
    <p>i. Obxectivo xeral: avaliar a calidade da actividade asistencial dispensada aos pacientes.</p>
    <p>ii. Actuacións específicas: definir, implantar e realizar un procedemento específico de auditoría e control en relación á atención sanitaria realizada en centros hospitalarios sociosanitarios, unidades asistenciais de diálise e de atención sanitaria a drogodepedentes.</p>
    <p>II. Programas de inspección de tutela de dereitos dos pacientes e usuarios: </p>
    <p>a) Auditorías dos servizos de atención ao paciente dos centros asistenciais da rede pública e centros privados concertados.</p>
    <p>i. Obxectivo xeral: avaliar a actividade dos servizos de atención ao paciente para comprobar que se garanten os dereitos dos pacientes e se asegura unha atención humana de calidade. </p>
    <p>ii. Actuacións específicas: definir, implantar e realizar un procedemento común de auditorías ás unidades de atención ao paciente dos centros asistenciais do Servizo Galego de Saúde e concertados, incluíndo auditoría das reclamacións, así como enquisa de satisfacción de usuarios.</p>
    <p>b) Auditorías do acceso e utilización da historia clínica electrónica do paciente (IANUS) e correcto uso do consentimento informado do paciente.</p>
    <p>i. Obxectivo xeral: verificar e avaliar o correcto uso da historia clínica electrónica e o consentimento informado do paciente por parte dos profesionais sanitarios.</p>
    <p>ii. Actuacións específicas: definir e implantar un procedemento común de auditoría da utilización e accesos á historia clínica electrónica, así como respecto ao correcto uso do consentimento informado.</p>
    <p>C) Mellora, modernización e avaliación dos servizos de inspección de servizos sanitarios.</p>
    <p>a) Programa de mellora continua nos sistemas de información electrónica:</p>
    <p>i. Obxectivo xeral: continuar coa evolución e mellora dos sistemas de información electrónica para a mellora na xestión dos procedementos.</p>
    <p>ii. Actuacións específicas:</p>
    <p>1) Mellorar na evolución do sistema de información electrónica de xestión de expedientes de reclamación patrimonial.</p>
    <p>2) Mellorar na evolución do sistema de información electrónica do Portal de saúde en relación ao control e xestión da incapacidade temporal.</p>
    <p>b) Programa de acreditación como dispositivo docente MIR da especialidade de Medicina Familiar e Comunitaria:</p>
    <p>i. Obxectivo xeral: acreditar como parte do dispositivo docente MIR das EOXI as unidades de Saúde Laboral dos servizos de inspección de servizos sanitarios.</p>
    <p>ii. Actuacións específicas: incorporar, de forma gradual, as unidades de Saúde Laboral como dispositivo docente MIR para os residentes de cuarto ano da especialidade de Medicina Familiar e Comunitaria e impartir a mellor docencia para outorgar coñecementos básicos e concienciación en relación co control e xestión da prestación de incapacidade temporal.</p>
    <p>c) Programa de desenvolvemento dunha plataforma centralizada de actas de inspección dixitalizadas para o persoal inspector de servizos sanitarios:</p>
    <p>i. Obxectivo xeral: definir e implantar un programa electrónico de xestión de dixitalización de actas de inspección desenvolvidas polo persoal inspector de servizos sanitarios para unha mellor e efectiva xestión das actuacións.</p>
    <p>ii. Actuacións específicas: definir un procedemento de dixitalización, verificación e validación de actas de inspección electrónicas e incorporalas a unha plataforma electrónica común centralizada de xestión.</p>
    <p>d) Programa de avaliación e revisión continua do plan de inspección: </p>
    <p>i. Obxectivo xeral: avaliar anualmente o cumprimento do plan e realizar a súa revisión para adaptar os procedementos, ou actuacións, aos posibles cambios de circunstancias ou necesidades específicas de cada momento, así como en relación aos propios resultados derivados da aplicación deles. </p>
    <p>ii. Actuacións específicas: dentro do último mes de cada ano de vixencia do plan, realizarase unha avaliación das actuacións desenvolvidas e unha posta en común cos servizos de inspección de servizos sanitarios.</p>

