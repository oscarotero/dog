---
date: '2014-06-12'
id: G0165-040614-0007
page: 26610
number: 111
agency: Consellería do Medio Rural e do Mar
section: III. Outras disposicións.
title: >-
  RESOLUCIÓN do 28 de maio de 2014 pola que se autoriza a explotación do
  berberecho birollo (Cerastoderma glaucum) en parques de cultivo mariño
  localizados na Comunidade Autónoma de Galicia.
range: Resolución
url: >-
  https://www.xunta.gal/dog/Publicados/2014/20140612/AnuncioG0165-040614-0007_gl.html
---
<p>Nos parques de cultivo mariño e nas zonas de explotación marisqueira situadas no dominio público marítimo-terrestre da Comunidade Autónoma de Galicia vénse explotando tradicionalmente, entre outras especies de moluscos bivalvos, o berberecho común (<em>Cerastoderma edule</em>), especie apreciada de alto interese comercial.</p>
    <p>Como especie acompañante nos bancos naturais, pero sen o atractivo do berberecho común, destaca a presenza do berberecho birollo (<em>Cerastoderma glaucum</em>), ata o momento especie de menor interese comercial.</p>
    <p>En Galicia está confirmada a coexistencia dos dous recursos nas zonas de produción tradicionais de marisqueo, en que a distribución espacial de ambas as especies se solapa, ben que ocupan nichos ecolóxicos diferentes e é posible a súa distinción morfolóxica.</p>
    <p>En paralelo coa elevada mortalidade detectada no <em>Cerastoderma edule</em> durante a campaña extractiva do ano 2013, en determinados bancos naturais da Comunidade Autónoma de Galicia obsérvase un incremento considerable da especie <em>Cerastoderma glaucum</em>, co que o berberecho birollo se constitúe como unha especie acompañante susceptible de ser extraída comercialmente.</p>
    <p>Diversas confrarías de pescadores xa dispoñen da preceptiva autorización para extraer berberecho birollo como especie acompañante dentro dos plans de explotación de marisqueo e, se é o caso, para efectuar a correspondente venda en lonxa.</p>
    <p>O 16 de abril de 2014, a Subdirección Xeral de Investigación e Apoio Científico-Técnico realiza un informe sobre a explotación de berberecho birollo na costa galega no que indica que as dúas especies xa estaban sendo explotadas e comercializadas conxuntamente naqueles bancos marisqueiros onde conviven. Aínda que a abundancia é variable tanto a nivel espacial como temporal, recoméndase que o berberecho birollo se inclúa nas listas de especies de interese comercial e, polo tanto, tamén nas de especies de interese para a acuicultura.</p>
    <p>Neste senso, procede que nos parques de moluscos da Comunidade Autónoma de Galicia, que ata agora tiñan autorización para o cultivo do berberecho común (<em>Cerastoderma edule</em>) ou berberecho (<em>Cerastoderma spp</em>) se amplíe esta, permitindo a explotación comercial do berberecho birollo (<em>Cerastoderma glaucum</em>).</p>
    <p>O Decreto 46/2012, do 19 de xaneiro, polo que se establece a estrutura orgánica da Consellería do Medio Rural e do Mar e do Fondo Galego de Garantía Agraria, atribúe á Consellería do Medio Rural e do Mar a competencia en acuicultura na Administración galega.</p>
    <p>A Lei 11/2008, do 3 de decembro, de pesca de Galicia, sinala que calquera modificación das condicións establecidas nas concesións na zona marítimo-terrestre requirirá autorización da consellería con competencias en materia de acuicultura.</p>
    <p>O artigo 2.2.1 da Orde do 30 de marzo de 2012, de delegación de competencias no secretario xeral técnico, secretarios xerais e xefes territoriais da Consellería do Medio Rural e do Mar e no presidente do Consello de Administración do ente público Portos de Galicia, delega no secretario xeral do Mar a autorización para o cambio de cultivo de especies autorizadas ou a realización de cultivos poliespecíficos en establecementos na zona marítimo-terrestre.</p>
    <p>En atención ao exposto, e vista a proposta da Secretaría Xeral do Mar, a Consellería do Medio Rural e do Mar,</p>
    <h2>resolve:</h2>
    <p>Primeiro. Autorizar a explotación do berberecho birollo (<em>Cerastoderma glaucum</em>) nos parques de cultivo mariño de moluscos bivalvos, localizados na Comunidade Autónoma de Galicia, baixo as seguintes condicións:</p>
    <p>a) Que o establecemento dispoña do preceptivo título administrativo habilitante en vigor para o exercicio da actividade.</p>
    <p>b) Que o título prevexa como especie autorizada o berberecho común (<em>Cerastoderma edule</em>) ou berberecho (<em>Cerastoderma spp</em>).</p>
    <p>c) Que o cultivo se realice exclusivamente a partir de individuos procedentes de fixación natural no propio parque.</p>
    <p>Segundo. Modificar os títulos habilitantes para o exercicio da actividade nos parques de cultivo que cumpran as condicións do punto primeiro incluíndo como especie autorizada o berberecho birollo (<em>Cerastoderma glaucum</em>).</p>
    <p>Terceiro. Esta resolución entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Contra esta resolución, que esgota a vía administrativa, poderase interpoñer recurso potestativo de reposición, perante esta consellería, no prazo dun mes contado a partir do día seguinte ao da súa publicación, de conformidade co disposto no artigo 116 da Lei 30/1992, do 26 de novembro, de réxime xurídico das administracións públicas e do procedemento administrativo común, ou directamente, recurso contencioso-administrativo, no prazo de dous meses desde a mesma data, perante o xulgado do contencioso-administrativo competente, segundo o establecido nos artigos 8 e 14 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 28 de maio de 2014</p>
    <footer><p>P.D. (Orde do 30 de marzo de 2012)<br>Juan Carlos Maneiro Cadillo<br>Secretario xeral do Mar</p></footer>

