---
date: '2014-11-18'
id: CA01-101114-0004
page: 47744
number: 221
agency: Consellería de Facenda
section: III. Outras disposicións.
title: >-
  ORDE do 17 de novembro de 2014 pola que se establecen as condicións dunha
  emisión de obrigacións da Comunidade Autónoma de Galicia por importe de 500
  millóns de euros.
range: Orde
url: >-
  https://www.xunta.gal/dog/Publicados/2014/20141118/AnuncioCA01-101114-0004_gl.html
---
<p>Con base no artigo 37.3 da Lei 11/2013, do 26 de decembro, de orzamentos xerais da Comunidade Autónoma de Galicia para o ano 2014, autorízase a persoa titular da Consellería de Facenda para formalizar operacións de endebedamento, mediante a emisión de débeda pública, a concertación de créditos ou calquera outro instrumento financeiro dispoñible no mercado.</p>
    <p>Así mesmo, no artigo 33 do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, establécese que as emisións de débeda pública ou operacións de crédito que realice a Comunidade terán que ser autorizadas, en todo caso, polo conselleiro de Economía e Facenda dentro dos límites sinalados pola lei, ao cal lle corresponderá, tamén, autorizar as súas características técnicas e o seu tipo de xuro, se estes no fosen determinados pola súa lei de creación. Esta facultade corresponde na actualidade á conselleira de Facenda en virtude da nova estruturación dos departamentos da Xunta de Galicia, regulada polos decretos 227/2012, do 2 de xaneiro, e 235/2012, do 5 de decembro.</p>
    <p>Mediante Acordo do Consello de Ministros do 24 de xaneiro de 2014 outorgouse a autorización establecida no artigo 14.3 da Lei orgánica 8/1980, do 22 de setembro, de financiamento das comunidades autónomas.</p>
    <p>Por todo isto, </p>
    <h2>DISPOÑO:</h2>
    <p>Artigo único</p>
    <p>Autorízase unha emisión de débeda pública da Comunidade Autónoma de Galicia (a emisora) por un importe nominal de 500 millóns de euros. Esta emisión realízase baixo a forma de obrigacións sénior, non garantidas e non subordinadas da Xunta de Galicia (as obrigacións), representadas mediante anotacións en conta, ao abeiro dos artigos 55 e seguintes da Lei 24/1988, do 28 de xullo, do mercado de valores.</p>
    <p>A emisión de débeda pública que se autoriza terá as características que se detallan a continuación:</p>
    <p>Importe nominal da emisión: cincocentos (500) millóns de euros.</p>
    <p>Data da emisión e desembolso: 18 de novembro de 2014.</p>
    <p>Data de vencemento: 10 de maio de 2019, con suxeición á convención de día hábil seguinte non axustado (Unadjusted modified following). </p>
    <p>Prezo de emisión por obrigación: 100 % do importe nominal de cada obrigación.</p>
    <p>Importe nominal de cada obrigación: cincuenta mil (50.000) euros.</p>
    <p>Entidade colocadora: Abanca Grupo Banesco, S.A.</p>
    <p>Desembolso: o desembolso da emisión das obrigacións será realizado a través da entidade colocadora da emisión na data de emisión e desembolso, coa intervención do Banco de España de acordo cos procedementos que este ten establecidos para os membros do mercado de débeda pública en anotacións.</p>
    <p>Cupón: as obrigacións devindicarán e o emisor pagará un cupón anual por anos vencidos, de acordo coas seguintes regras:</p>
    <p>i) O primeiro período de xuro iniciarase na data de emisión e desembolso e finalizará o 10 de maio de 2015.</p>
    <p>ii) Os seguintes períodos de xuros serán anuais. Pagarase o cupón o día 10 de cada mes de maio, a partir do 10 de maio de 2016 e ata a data de vencemento.</p>
    <p>iii) Cada período de devindicación de cupóns (conxuntamente, os «períodos de devindicación de cupóns») vai desde unha data de pagamento de cupóns (inclusive) á seguinte (excluída). Enténdese que o primeiro período de devindicación de cupóns comezará na data de emisión e desembolso e o último finalizará na data de vencemento.</p>
    <p>Convención de día hábil: cando calquera data de pagamento teña a consideración de inhábil no sistema TARGET2, ou naquel que poida substituílo no futuro, o pagamento dos cupóns e o reembolso pola amortización das obrigacións efectuarase no día hábil seguinte segundo o calendario do dito sistema (Unadjusted modified following).</p>
    <p>O tedor dos valores non terá dereito a percibir xuros como consecuencia dese posible atraso.</p>
    <p>Nos casos en que, de acordo coa lexislación vixente, sexa aplicable a devolución da retención practicada nos cupóns desta emisión, será o Banco de España quen xestione o correspondente procedemento, segundo se establece na Orde da Consellería de Economía e Facenda do 16 de xuño de 2004, publicada no Diario Oficial de Galicia o día 18 de xuño de 2004.</p>
    <p>Cotización: as obrigacións estarán representadas mediante anotacións en conta e inscritas na Sociedad de Gestión de los Sistemas de Registro, Compensación y Liquidación de Valores, S.A. (Iberclear) e solicitarase a súa admisión a negociación no mercado de débeda pública en anotacións na forma prevista en los artigos 55 e seguintes da Lei 24/1988, do 28 de xullo, de mercado de valores, e nos demais preceptos legais aplicables na materia.</p>
    <p>Fiscalidade: de conformidade co previsto no artigo 14.5 de la Lei orgánica 8/1980, do 22 de setembro, de financiamento das comunidades autónomas, esta emisión goza dos mesmos beneficios e condicións que a débeda pública do Estado.</p>
    <p>Amortización das obrigacións: as obrigacións serán amortizadas na súa totalidade á par (100 % do importe nominal de cada obrigación), na data de vencemento, o 10 de maio de 2019.</p>
    <p>Tipo de xuro: o tipo de xuro será o 1,374 % nominal anual.</p>
    <p>Os xuros calcularanse sobre a base de cálculo «Act/Act», sen axuste ningún de cada período de devindicación de cupóns como resultado da convención de día hábil. Para tales efectos «Act/Act» ten o significado que se lle asigna nas definicións ISDA 2006 publicadas pola International Swaps and Derivatives Association. </p>
    <p>Pagamento de xuros e amortización: o pagamento dos xuros e a amortización da débeda realizaraos o Banco de España, de acordo co establecido no convenio marco, do 7 de novembro de 2005, sobre prestación do servizo de tesouraría e do servizo financeiro da débeda pública.</p>
    <p>Lei aplicable: as obrigacións e todas as cuestións que deriven ou garden relación coas obrigacións rexeranse e interpretaranse de conformidade coas leis españolas.</p>
    <p>Xurisdición: os xuíces e tribunais da cidade de Santiago de Compostela teñen xurisdición exclusiva para resolver calquera disputa que xurda ou estea relacionada coas obrigacións.</p>
    <p>Disposición derradeira</p>
    <p>Esta orde terá efectos o mesmo día da súa publicación no Diario Oficial de Galicia.</p>
    <p>Santiago de Compostela, 17 de novembro de 2014</p>
    <footer><p>Elena Muñoz Fonteriz<br>Conselleira de Facenda</p></footer>

