---
date: '2014-07-09'
id: G0164-020714-0004
page: 30577
number: 129
agency: 'Consellería de Cultura, Educación e Ordenación Universitaria'
section: I. Disposicións xerais.
title: >-
  ORDE  do  27  de  xuño  de  2014 pola  que  se  regula  para  a  Comunidade 
  Autónoma  de  Galicia  o procedemento de recoñecemento das formacións de
  adestradores/as deportivos/as na modalidade de fútbol, realizadas entre o 15
  de xullo de 1999 e o 9 de novembro de 2007.
range: Orde
url: >-
  https://www.xunta.gal/dog/Publicados/2014/20140709/AnuncioG0164-020714-0004_gl.html
---
<p>O Real decreto 1363/2007, do 24 de outubro, polo que se establece a ordenación xeral das ensinanzas deportivas de réxime especial, desenvolve o capítulo VIII do título I da Lei orgánica 2/2006, do 3 de maio, de educación, referido ás ensinanzas deportivas. Na súa disposición transitoria quinta outorga ao Ministerio de Educación a posibilidade de regular o procedemento de recoñecemento das formacións realizadas con carácter meramente federativo entre a entrada en vigor da Orde do 5 de xullo de 1999, pola que se completan os aspectos curriculares e os requisitos xerais das formacións en materia deportiva a que se refire a disposición transitoria primeira do Real decreto 1913/1997, do 19 de decembro, e a entrada en vigor do propio Real decreto 1363/2007, do 24 de outubro.</p>
    <p>Co fin de determinar o procedemento que permita que aqueles/as adestradores/as formados/as con carácter meramente federativo en fútbol e fútbol sala poidan obter os efectos académicos previstos para as ensinanzas oficiais e incorporarse ás devanditas ensinanzas para completar a súa formación, o Ministerio de Educación publicou a Orde EDU/216/2011, do 8 de febreiro, pola que se establece o procedemento de recoñecemento das formacións de adestradores deportivos nas modalidades de fútbol e fútbol sala.</p>
    <p>O artigo 5 da citada orde prevé dúas fases no procedemento, a primeira consistente en efectuar o recoñecemento por parte do Consello Superior de Deportes das formacións en materia deportiva que fosen promovidas polas federacións autonómicas ou española de fútbol entre o 15 de xullo de 1999 (data de entrada en vigor da Orde do 5 de xullo de 1999) e o 9 de novembro de 2007 (data de entrada en vigor do Real decreto 1363/2007, do 24 de outubro) e avaladas pola Real Federación Española de Fútbol. Esta finalizou coa publicación da Resolución do 7 de abril de 2011, da presidencia do Consello Superior de Deportes, pola que se outorga o recoñecemento a determinadas formacións deportivas federativas impartidas pola Real Federación Española de Fútbol e as federacións territoriais entre 1999 e 2007, na que se determinaron as formacións que cumpren cos requisitos establecidos.</p>
    <p>A segunda fase identifícase coa obtención individual dos efectos previstos no artigo 4 da citada Orde EDU/216/2011, do 8 de febreiro, sempre en función do recollido no seu artigo 7, e correspóndelle ás administracións competentes de cada comunidade autónoma desenvolver esta fase no suposto de que se tivesen levado a cabo formacións federativas durante o período indicado no parágrafo anterior e que estean implantadas as ensinanzas deportivas nas modalidades de fútbol e fútbol sala.</p>
    <p>Procede, por iso, regular para o ámbito de actuación territorial da Comunidade Autónoma de Galicia os aspectos relativos ao devandito procedemento. A Consellería de Cultura, Educación e Ordenación Universitaria é competente de acordo coas competencias atribuídas polo Decreto 4/2013, do 10 de xaneiro, polo que se establece a estrutura orgánica da Consellería de Cultura, Educación e Ordenación Universitaria.</p>
    <p>Na súa virtude,</p>
    <footer><p>DISPOÑO:</p></footer>
    <h2>CAPÍTULO I<br>Disposicións xerais</h2>
    <p>Artigo 1. <em>Obxecto</em></p>
    <p>Esta orde ten por obxecto regular para o ámbito territorial da Comunidade Autónoma de Galicia o procedemento para a obtención individual do recoñecemento establecido pola Orde EDU/216/2011, do 8 de febreiro, dos diplomas federativos de adestrador/a nacional, adestrador/a rexional, instrutor/a de fútbol base ou instrutor/a de xuvenís, acadados pola realización de formacións con carácter meramente federativo.</p>
    <p>Artigo 2. <em>Destinatarios/as</em></p>
    <p>Quen superase a formación deportiva federativa en fútbol, levada a cabo na Comunidade Autónoma de Galicia entre o 15 de xullo de 1999 e o 9 de novembro de 2007, recoñecida mediante Resolución do 7 de abril de 2011, da presidencia do Consello Superior de Deportes, pola que se outorga o recoñecemento a determinadas formacións deportivas federativas impartidas pola Real Federación de Fútbol e as federacións territoriais entre 1999 e 2007 (BOE do 25 de abril), poderán solicitar os seguintes certificados e homologacións:</p>
    <p>a) Obtención do certificado académico oficial de superación do primeiro nivel na modalidade de fútbol, por ter o diploma de instrutor/a de fútbol base ou instrutor/a de xuvenís, respectivamente.</p>
    <p>b) Homologación do diploma federativo de adestrador/a rexional de fútbol, co título de técnico deportivo en Fútbol.</p>
    <p>c) Homologación do diploma federativo de adestrador/a nacional de fútbol, co título de Técnico Deportivo Superior en Fútbol.</p>
    <p>Artigo 3. <em>Consentimentos e autorizacións</em></p>
    <p>A tramitación do procedemento require a incorporación de datos ou documentos coa finalidade de acreditar a identidade da persoa solicitante. Polo tanto, o modelo de solicitude normalizado inclúe unha autorización expresa ao órgano xestor para realizar as comprobacións oportunas que acrediten a veracidade dos datos achegados no procedemento administrativo. No caso de que a persoa interesada non autorice ao órgano xestor para realizar esta operación, estará obrigada a achegalos nos termos exixidos polas normas reguladoras do procedemento.</p>
    <footer><p>CAPÍTULO II<br>Obtención do certificado de superación do primeiro nivel</p></footer>
    <p>Artigo 4. <em>Obtención do certificado académico oficial de superación do primeiro nivel</em></p>
    <p>1. Para o inicio do procedemento individual que permita a obtención do certificado académico oficial de superación do primeiro nivel de grao medio de fútbol, os/as aspirantes deberán matricularse no segundo nivel nun centro dos previstos no artigo 45 do Real decreto 1363/2007, do 24 de outubro, polo que se establece a ordenación xeral das ensinanzas deportivas de réxime especial, co fin de completar as ensinanzas de fútbol, e deberán presentar a documentación que se detalla a continuación nas secretarías dos centros públicos IES Universidade Laboral (Culleredo) e IES Sánchez Cantón (Pontevedra), sen prexuízo da súa presentación por calquera dos medios establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, e utilizarase o formulario normalizado dispoñible na sede electrónica da Xunta de Galicia https://sede.xunta.es.</p>
    <p>En caso de enviarse por correo, o envío deberá ser certificado, co selo de Correos na primeira folla do formulario, para garantir que a data de remisión é anterior á de peche para a participación no procedemento de homologación.</p>
    <p>A documentación que os/as candidatos/as deben presentar é a seguinte:</p>
    <p>– Solicitude para iniciar o procedemento segundo o modelo contido no anexo I desta orde, dirixido á dirección do centro educativo.</p>
    <p>– Certificado expedido pola Federación Española de Fútbol segundo o modelo contido no anexo II desta orde, acreditativo de que o/a interesado/a está en posesión da condición de instrutor/a de fútbol base - instrutor/a de xuvenís de fútbol.</p>
    <p>– Título de Graduado en Educación Secundaria Obrigatoria establecido na Lei orgánica 2/2006, do 3 de maio, de educación, ou equivalente para efectos académicos, ou acreditación de calquera das condicións que para os efectos de acceso se detallan no punto 1 da disposición adicional décimo segunda do Real decreto 1363/2007, do 24 de outubro.</p>
    <p>– Copia do DNI (só no caso de non autorizar a súa consulta no Sistema de verificación de datos de identidade).</p>
    <p>2. O/a secretario/a do centro público, co visto e prace do/a director/a, remitirá, durante as dúas primeiras semanas desde a data de peche da matrícula, á dirección xeral con competencias na ordenación académica destas ensinanzas, copia compulsada da documentación indicada, á que xuntará a acreditación que xustifique a súa matrícula no centro, segundo o anexo III. A devandita matrícula entenderase condicionada ata a resolución final do procedemento.</p>
    <p>3. Os centros privados autorizados remitiranlles aos seus respectivos centros públicos de adscrición a documentación presentada polo/a alumno/a á que se refire o punto 1 deste artigo, así como a acreditación que xustifique a súa matrícula, segundo o anexo III da presente orde. Tras a súa recepción, o centro público continuará o trámite conforme o previsto no punto 2. Igualmente, a devandita matrícula entenderase condicionada ata a resolución final do procedemento.</p>
    <p>4. A dirección xeral con competencias na ordenación académica destas ensinanzas resolverá sobre a concesión dos certificados académicos oficiais solicitados nun prazo anterior á data de avaliación final das ensinanzas nas que o/a interesado/a se atopa matriculado/a condicionalmente.</p>
    <p>No suposto de que non recaese resolución expresa, esgotado o prazo previsto, deberá entenderse desestimada a petición correspondente por silencio administrativo.</p>
    <p>Nos casos de resolución desestimatoria e silencio administrativo, a dita matrícula quedará anulada, sen que nos centros públicos os/as aspirantes teñan dereito á devolución do prezo público da matrícula.</p>
    <p>5. A aplicación do procedemento conducente á obtención do certificado académico oficial de superación do primeiro nivel de grao medio de fútbol comezará ao día seguinte da publicación da presente orde e finalizará o 12 de febreiro de 2016.</p>
    <h2>CAPÍTULO III<br>Procedemento de homologación dos diplomas de adestrador/a rexional e nacional cos títulos de Técnico Deportivo e Técnico Deportivo Superior</h2>
    <p>Artigo 5. <em>Homologación do diploma federativo de adestrador/a rexional de fútbol</em></p>
    <p>Quen desexe obter a homologación do diploma federativo de adestrador/a rexional de fútbol co título de técnico deportivo en Fútbol deberá reunir os seguintes requisitos:</p>
    <p>a) Acreditar a condición de adestrador/a rexional de fútbol segundo o modelo establecido no anexo II da presente orde.</p>
    <p>b) Estar en posesión do título de graduado en educación secundaria obrigatoria establecido na Lei orgánica 2/2006, do 3 de maio, de educación, ou equivalente para efectos académicos, ou acreditar calquera das condicións a que se refire o punto 1 da disposición adicional décimo segunda do Real decreto 1363/2007, do 24 de outubro, polo que se establece a ordenación xeral das ensinanzas deportivas de réxime especial. </p>
    <p>c) Superar a proba de conxunto de grao medio establecida no capítulo IV desta orde, cuxa superación dará dereito á expedición do correspondente certificado segundo o modelo establecido no anexo V da presente orde.</p>
    <p>Artigo 6. <em>Homologación do diploma federativo de adestrador/a nacional de fútbol</em></p>
    <p>Quen desexe obter a homologación do diploma federativo de adestrador/a nacional de fútbol co título de técnico deportivo superior en Fútbol deberá reunir os seguintes requisitos:</p>
    <p>a) Acreditar a condición de adestrador/a nacional de fútbol segundo o modelo establecido no anexo II da presente orde.</p>
    <p>b) Estar en posesión do título de Bacharel establecido na Lei orgánica 2/2006, do 3 de maio, de educación, ou equivalente para efectos académicos, ou acreditar calquera das condicións a que se refire o punto 2 da disposición adicional décimo segunda do Real decreto 1363/2007, do 24 de outubro, polo que se establece a ordenación xeral das ensinanzas deportivas de réxime especial. </p>
    <p>c) Superar a proba de conxunto de grao superior establecida no capítulo IV desta orde, cuxa superación dará dereito á expedición do correspondente certificado segundo o modelo establecido no anexo V da presente orde.</p>
    <p>Artigo 7. <em>Prazo e lugar para a presentación da solicitude de participación nos procedementos de homologación</em></p>
    <p>1. As solicitudes, xunto coa documentación que se detalla no artigo seguinte, presentaranse nas secretarías dos centros públicos IES Universidade Laboral (Culleredo) e IES Sánchez Cantón (Pontevedra), dirixidas á dirección do centro, sen prexuízo da súa presentación por calquera dos medios establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, e utilizarase o formulario normalizado dispoñible na sede electrónica da Xunta de Galicia https://sede.xunta.es.</p>
    <p>En caso de enviarse por correo, o envío deberá ser certificado, co selo de Correos na primeira folla do formulario para garantir que a data de remisión é anterior á de peche para a participación no procedemento de homologación.</p>
    <p>2. O prazo establecido para a presentación da solicitude de participación no procedemento de homologación é de vinte días contados a partir da publicación da presente orde.</p>
    <p>Artigo 8. <em>Documentación que debe ser presentada para participar no procedemento de homologación</em></p>
    <p>Para a participación no procedemento de homologación do diploma de adestrador/a rexional co título de técnico deportivo ou no procedemento de homologación do diploma de adestrador/a nacional co título de técnico deportivo superior deberán presentarse os documentos que a continuación se detallan:</p>
    <p>– Solicitude de homologación de diplomas federativos de fútbol cos títulos de ensinanzas deportivas de réxime especial en fútbol, conforme o modelo establecido no anexo IV desta orde.</p>
    <p>– Certificado que acredite a formación federativa correspondente segundo o anexo II.</p>
    <p>– Acreditación do correspondente requisito académico para efectos de acceso, segundo o recollido nos artigos 5.b) ou 6.b).</p>
    <p>– Xustificación do pagamento do prezo público establecido para a proba para homologación de ensinanzas deportivas, segundo o establecido no Decreto 89/2013, do 13 de xuño, polo que se fixan os prezos públicos correspondentes aos devanditos estudos.</p>
    <p>– Copia do DNI (só no caso de non autorizar a súa consulta no Sistema de verificación de datos de identidade).</p>
    <footer><p>CAPÍTULO IV<br>Probas de conxunto</p></footer>
    <p>Artigo 9. <em>Probas de conxunto: obxecto, matrícula, convocatorias e lugar de celebración</em></p>
    <p>1. Conforme o disposto no artigo 8.1.c) da Orde EDU/216/2011, do 8 de febreiro, para obter a homologación do diploma federativo de adestrador/a nacional de fútbol co título de técnico deportivo superior en Fútbol, e no artigo 8.2.c) da citada orde, para obter a homologación do diploma federativo de adestrador/a rexional de fútbol co título de técnico deportivo en Fútbol, deberase superar unha proba de conxunto que será deseñada pola dirección xeral con competencias na ordenación académica destas ensinanzas.</p>
    <p>2. Poderase efectuar unha soa matrícula para superar a proba de conxunto no prazo establecido no artigo 7.2. A admisión definitiva na proba de conxunto correspondente proporcionará aos/ás aspirantes o dereito a presentarse a un máximo de tres convocatorias. Os/as candidatos/as non presentados/as ou cualificados/as como non aptos/as na primeira ou/e segunda convocatoria serán incluídos/as de oficio nas listaxes de candidatos/as á seguinte. As datas de celebración destas serán publicadas mediante resolución da Dirección Xeral de Educación, Formación Profesional e Innovación Educativa antes de que remate o prazo para finalizar o proceso de homologación fixado na Orde EDU/216/2011.</p>
    <p>3. As probas de conxunto celebraranse nos centros docentes IES Universidade Laboral (A Coruña) e IES Sánchez Cantón (Pontevedra), e neles publicaranse as listaxes de admitidos/as e facilitarase aos/ás interesados/as a información e orientación necesarias para a participación nas probas, así como os resultados e información sobre o proceso.</p>
    <p>4. A relación provisional de persoas matriculadas, así como as datas, os horarios e o desenvolvemento das probas, farase pública nos taboleiros de anuncios dos centros onde se realizase a inscrición, así como no portal educativo da Consellería de Cultura, Educación e Ordenación Universitaria: http://www.edu.xunta.es</p>
    <p>5. Poderanse presentar alegacións ás listaxes provisorias, a través das secretarías dos centros en que se presentou a solicitude nos cinco días seguintes ao da publicación da relación provisional.</p>
    <p>6. Finalizado o período de alegacións, a relación definitiva de persoas inscritas será exposta nos taboleiros de anuncios dos centros onde se realizase a inscrición, así como no portal educativo da Consellería de Cultura, Educación e Ordenación Universitaria: <em>http://www.edu.xunta.es</em>.</p>
    <p>Artigo 10. <em>Estrutura e contido das probas de conxunto</em></p>
    <p>1. As probas de conxunto dos graos medio e superior, correspondentes a fútbol, versarán sobre as ensinanzas mínimas que, para os títulos de técnico deportivo e técnico deportivo superior en Fútbol, se recollen no Real decreto 320/2000, do 3 de marzo, e constarán dunha parte común e doutra específica.</p>
    <p>2. En ambos os dous casos conterán un total de 10 cuestións, cinco da parte común relativas aos módulos do bloque común e cinco da parte específica, que se corresponderán cos contidos dos módulos do bloque específico. Os/as aspirantes deberán desenvolver as 10 cuestións na súa totalidade.</p>
    <p>3. Cada cuestión fará referencia aos contidos correspondentes ás ensinanzas mínimas establecidas no anexo III para fútbol (puntos 3 e 5 para técnico deportivo e punto 8 para técnico deportivo superior) do Real decreto 320/2000, do 3 de marzo, e será cualificada en relación aos correspondentes criterios de avaliación.</p>
    <p>Artigo 11. <em>Tribunais avaliadores das probas de conxunto</em></p>
    <p>1. En cada convocatoria constituirase un tribunal, designado pola dirección xeral con competencias na ordenación académica destas ensinanzas, que avaliará tanto as probas do grao medio como as do grao superior. Cando o número de aspirantes admitidos/as a calquera das dúas modalidades así o aconselle, poderá procederse ao nomeamento de máis dun tribunal.</p>
    <p>2. Corresponderalles aos tribunais elaborar, avaliar e cualificar os exercicios dos/as participantes nas probas de conxunto, así como comprobar que os/as aspirantes cumpren cos requisitos recollidos no capítulo III desta orde. </p>
    <p>3. Cada tribunal, como órgano colexiado, rexerase polo establecido na sección 3ª, do capítulo I, do título I da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>4. Cada tribunal estará composto por:</p>
    <p>– Un/unha presidente/a, proposto/a pola dirección xeral con competencias na ordenación académica destas ensinanzas.</p>
    <p>– Un/unha secretario/a, proposto/a pola dirección xeral con competencias na ordenación académica destas ensinanzas.</p>
    <p>– Tres vogais: un/unha proposto/a pola Federación Galega de Fútbol que deberá acreditar a titulación de técnico deportivo superior en Fútbol; un/unha segundo/a, que será proposto/a pola Secretaría Xeral para o Deporte; e un/unha terceiro/a, proposto/a pola dirección xeral con competencias na ordenación académica destas ensinanzas, que será catedrático/a ou profesor/a de ensino secundario da especialidade de Educación Física e estea impartindo clases na modalidade de fútbol.</p>
    <p>5. Os/as integrantes dos tribunais percibirán as correspondentes compensacións económicas polas actividades realizadas, conforme o disposto no Decreto 144/2001, do 7 de xuño, sobre indemnizacións por razón do servizo do persoal con destino na Administración autonómica de Galicia, ou norma que o substitúa. </p>
    <p>Artigo 12. <em>Avaliación, cualificación e reclamación</em></p>
    <p>1. Cada avaliador/a cualificará cada unha das cuestións de que conste a proba de 0 a 10 puntos sen decimais. A puntuación de cada cuestión será a media aritmética das puntuacións outorgadas por cada avaliador/a, cun só decimal, redondeando o segundo decimal por exceso, se fose igual ou maior a 5, e por defecto se fose inferior a 5. Se nunha pregunta as cualificacións de dous/dúas ou máis avaliadores/as presentan unha diferenza de tres ou máis puntos, anularanse.</p>
    <p>2. O/a candidato/a que non se presente a algunha das convocatorias da proba figurará nos documentos coa expresión NP.</p>
    <p>3. A nota final da proba será a media aritmética das cuestións de que conste. Considerarase superada a proba se se obtén unha nota final igual ou superior a 5, en cuxo caso se obterá a cualificación de «Apto/a»; no caso contrario, obterase a cualificación de «Non apto/a».</p>
    <p>4. Unha vez cualificadas as probas, os tribunais comunicarán aos/ás participantes a cualificación obtida por estes/as en cada unha das cuestións, a nota final e a cualificación de «Apto/a» ou «Non apto/a», mediante exposición nos taboleiros de anuncios dos centros onde se realizan as probas, así como no portal educativo da Consellería de Cultura, Educación e Ordenación Universitaria: http://www.edu.xunta.es.</p>
    <p>5. Os/as candidatos/as poderán reclamar por escrito contra as cualificacións obtidas, mediante instancia dirixida ao/á presidente/a do tribunal, no prazo de dous días hábiles a partir do seguinte a aquel en que se comunicasen as cualificacións. Se a reclamación se basea na existencia dun erro material padecido na cualificación ou na notificación desta, o/a presidente/a, unha vez comprobado o erro, ordenará a súa inmediata emenda. Se a reclamación se basea na valoración dalgún exercicio, o/a presidente/a ordenará ao tribunal a súa revisión e resolverá segundo corresponda ao ditame colexiado do tribunal.</p>
    <p>6. A resolución da reclamación, que será motivada, producirase no prazo de tres días hábiles, contados desde o seguinte a aquel en que finalizase o prazo para interpoñelas, será notificada polo/a presidente/a do tribunal ao/á interesado/a por algunha das formas previstas no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>7. En caso de desconformidade coa decisión adoptada, o/a interesado/a poderá interpoñer recurso de alzada no prazo dun mes desde o seguinte ao da súa notificación ante a persoa titular da dirección xeral con competencias na ordenación académica destas ensinanzas segundo o disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <h2>CAPÍTULO V<br>Resolución do procedemento de homologación de diplomas federativos</h2>
    <p>Artigo 13. <em>Resolución do procedemento para a homologación de diplomas</em></p>
    <p>1. Unha vez resoltas, se é o caso, as reclamacións a que se refire o artigo 12.5 desta orde, o tribunal cubrirá a acta de cualificacións, na que figurará a cualificación de cada unha das cuestións, a nota final e a cualificación de «Apto/a» ou «Non apto/a», obtida por cada un/unha dos/as candidatos/as, relacionados/as por orde alfabética. </p>
    <p>2. O tribunal remitirá unha copia compulsada da acta final á dirección xeral con competencias na ordenación académica destas ensinanzas, que elaborará as propostas de homologación daqueles/as que superasen a correspondente proba de conxunto, despois de obter a cualificación de «Apto/a», e cumpran todos os demais requisitos, e elevaraas á persoa titular da consellería competente en materia de educación. O orixinal da acta de cualificacións será custodiado polo centro en que se desenvolvesen as probas.</p>
    <p>3. Para aquelas persoas que cumpran todos os requisitos, a persoa titular da consellería competente en materia de educación da Comunidade Autónoma de Galicia ditará a resolución definitiva do seu expediente de homologación nun prazo non superior a cinco meses desde a superación da proba de conxunto.</p>
    <p>No suposto de que non recaese resolución expresa, esgotado o prazo previsto, deberá entenderse desestimada a petición correspondente por silencio administrativo.</p>
    <p>Disposición derradeira primeira. <em>Habilitación de desenvolvemento</em></p>
    <p>A dirección xeral con competencias en materia de ordenación académica destas ensinanzas ditará, no ámbito das súas competencias, cantas medidas sexan precisas para o desenvolvemento do disposto nesta orde.</p>
    <p>Disposición derradeira segunda. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 27 de xuño de 2014</p>
    <footer><p>Jesús Vázquez Abad<br>Conselleiro de Cultura, Educación e Ordenación Universitaria</p></footer>

