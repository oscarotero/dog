---
date: '2014-11-12'
id: CA05-071114-0005
page: 47091
number: 217
agency: Consellería de Traballo e Benestar
section: I. Disposicións xerais.
title: >-
  DECRETO 140/2014, do 23 de outubro, polo que se modifica o Decreto 40/2014, do
  20 de marzo, polo que se crea a Axencia Galega de Servizos Sociais e se
  aproban os seus estatutos.
range: Decreto
url: >-
  https://www.xunta.gal/dog/Publicados/2014/20141112/AnuncioCA05-071114-0005_gl.html
---
<p>A Lei 13/2008, do 3 de decembro, de servizos sociais de Galicia, no seu artigo 34 autoriza a Xunta de Galicia para a creación da Axencia Galega de Servizos Sociais. A dita axencia adscribirase á consellería con competencias en materia de servizos sociais, como entidade instrumental de dereito público, dotada de personalidade xurídica pública, patrimonio propio e autonomía na súa xestión, facultada para exercer potestades administrativas no marco do cumprimento dos programas correspondentes ás políticas públicas de servizos sociais, no ámbito das súas competencias.</p>
    <p>Conforme ao disposto no número 3 do artigo 54 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, despois da autorización legal de creación dunha axencia, debe procederse á súa creación e á aprobación dos seus estatutos por decreto do Consello da Xunta de Galicia por proposta da consellería de adscrición, logo de informe favorable das consellerías competentes en materia de administracións públicas e facenda, sendo que a súa constitución e o funcionamento se rexerán e desenvolverán segundo a dita lei, así como pola Lei 14/2013, do 26 de decembro, de racionalización do sector público autonómico.</p>
    <p>De acordo coa dita previsión legal e aprobado polo Consello da Xunta de Galicia, publícase o 4 de abril de 2014 o Decreto 40/2014, do 20 de marzo, polo que se crea a Axencia Galega de Servizos Sociais e se aproban os seus estatutos.</p>
    <p>No artigo 10 do anexo ao Decreto 40/2014, do 20 de marzo, regúlase o consello reitor da Axencia Galega de Servizos Sociais, como órgano de goberno e, en particular, a súa composición ao abeiro do artigo 64 da Lei 16/2010, do 17 de decembro, que establece que nos estatutos de cada entidade se determinará a composición e o réxime aplicable aos membros do consello reitor, órgano de goberno das entidades do sector público. </p>
    <p>No apartado terceiro do dito artigo, en relación coas persoas representantes da Administración xeral da Comunidade Autónoma de Galicia, establece que os membros deberán ter, como mínimo, o rango de directora/director xeral ou equivalente. A exixencia do requisito exposto pode levar consigo dificultades nas designacións previstas e condicionar a consecución do quórum necesario na adopción de acordos, así como dificultar ou impedir un axeitado funcionamento do dito órgano colexiado. Esta problemática determina a necesidade da revisión do rango exixido para os membros do consello reitor, tendo en conta as estruturas orgánicas das consellerías participantes, e sen que afecte a composición do dito órgano reitor.</p>
    <p>Cómpre así abordar a modificación do referido punto do artigo 10 establecendo que a dita designación se realice entre as persoas titulares dos órganos superiores ou de dirección de cada unha das consellerías da Xunta de Galicia que participan na composición.</p>
    <p>Na súa virtude, de conformidade co disposto no artigo 55 da Lei 16/2010, do 17 de decembro, por proposta da conselleira de Traballo e Benestar, logo do informe favorable das consellerías competentes en materia de administracións públicas e facenda, e logo da deliberación do Consello da Xunta de Galicia na súa reunión do vinte e tres de outubro de dous mil catorce,</p>
    <h2>DISPOÑO:</h2>
    <p>Artigo único. <em>Modificación do Decreto 40/2014, do 20 de marzo, polo que se crea a Axencia Galega de Servizos Sociais e se aproban os seus estatutos</em></p>
    <p>A alínea c) do número 3 do artigo 10 do anexo ao Decreto 14/2014, do 20 de marzo, polo que se crea a Axencia Galega de Servizos Sociais, queda redactado nos seguintes termos:</p>
    <p>«c) Nove persoas en representación da Administración autonómica, entre as persoas titulares dos órganos superiores ou de dirección de cada unha das consellerías da Xunta de Galicia que se indica.</p>
    <p>A designación destas/destes membros axustarase ás seguintes previsións:</p>
    <p>1º. Seis destas persoas en representación da consellería competente en materia de servizos sociais serán nomeadas e cesadas directamente pola persoa titular da dita consellería.</p>
    <p>2º. Unha persoa en representación da consellería competente en materia de sanidade, cuxo nomeamento e cesamento se realizará por proposta da persoa titular da consellería competente en materia de sanidade.</p>
    <p>3º. Unha persoa en representación da consellería competente en materia de educación, cuxo nomeamento e cesamento se realizará por proposta da persoa titular da consellería competente en materia de educación.</p>
    <p>4º. Unha persoa en representación da consellería competente en materia de facenda, cuxo nomeamento e cesamento se realizará por proposta da persoa titular da consellería competente en materia de facenda».</p>
    <p>Disposición derradeira única. <em>Entrada en vigor</em></p>
    <p>O presente decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, vinte e tres de outubro de dous mil catorce</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Beatriz Mato Otero<br>Conselleira de Traballo e Benestar</p>

