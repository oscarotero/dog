---
date: '2014-11-07'
id: G0164-041114-0002
page: 46746
number: 214
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 31 de outubro de 2014, da Dirección Xeral de Educación,
  Formación Profesional e Innovación Educativa, pola que se regulan, para o
  curso 2014/15, os contratos-programa con centros educativos e se establecen as
  bases para a convocatoria e selección de programas dirixidos á mellora do
  éxito escolar nos centros docentes de educación primaria e secundaria
  dependentes desta consellería.
range: Resolución
url: >-
  https://www.xunta.gal/dog/Publicados/2014/20141107/AnuncioG0164-041114-0002_gl.html
---
<p>A Lei orgánica 8/2013, do 9 de decembro, para a mellora da calidade educativa, modificou a Lei orgánica 2/2006, do 3 de maio, coa finalidade de desenvolver medidas encamiñadas cara a un sistema educativo de calidade, que garanta a equidade, a igualdade de oportunidades, a atención á diversidade e que posibilite que cada alumno e cada alumna desenvolva ao máximo as súas potencialidades.</p>
    <p>O artigo 120 da Lei orgánica 2/2006, do 3 de maio, de educación, establece que as administracións educativas potenciarán e promoverán a autonomía dos centros, de forma que os seus recursos económicos, materiais e humanos poidan adecuarse aos plans de traballo e organización que elaboren, unha vez que sexan convenientemente avaliados e valorados. </p>
    <p>O desenvolvemento lexislativo propio de Galicia afonda neste principio, tanto desde o Decreto 229/2011, do 7 de decembro, polo que se regula a atención á diversidade como no mesmo desenvolvemento curricular que se está a desenvolver. Neste sentido, a iniciativa de contratos-programa trata de constituír tamén un instrumento de apoio ás novidades introducidas pola Lei orgánica 8/2013, do 9 de decembro, para a mellora da calidade educativa, e pretende potenciar de forma prioritaria o desenvolvemento das competencias clave, especialmente a competencia matemática, así como a mellora da convivencia nos centros e o logro da excelencia educativa. O fin último é lograr unha educación de calidade para todo o alumnado, desenvolver ao máximo posible as súas potencialidades e, en definitiva, contribuír á mellora da calidade do sistema educativo de Galicia.</p>
    <p>Xa que logo, preténdese que os centros educativos analicen, por unha banda, as súas fortalezas e debilidades e propoñan medidas específicas de actuación e, por outra, que a Administración educativa proporcione os recursos necesarios para o desenvolvemento de proxectos realistas nos cales participe a comunidade educativa e as institucións do contorno.</p>
    <p>De acordo co anteriormente exposto, esta dirección xeral,</p>
    <h2>DISPÓN:</h2>
    <h2>Sección 1ª. Disposicións xerais</h2>
    <p>Artigo 1. <em>Obxecto</em></p>
    <p>Esta resolución ten por obxecto regular os contratos-programa e establecer as condicións para desenvolver nos centros educativos programas para a mellora do éxito escolar do alumnado durante o curso escolar 2014/15.</p>
    <p>Artigo 2. <em>Ámbito de aplicación</em></p>
    <p>Poderán participar nesta convocatoria os centros educativos públicos, dependentes da Consellería de Cultura, Educación e Ordenación Universitaria, seguintes:</p>
    <p>a) Centros de educación infantil e primaria.</p>
    <p>b) Centros de educación primaria.</p>
    <p>c) Centros públicos integrados.</p>
    <p>d) Institutos de educación secundaria.</p>
    <h2>Sección 2ª. Programas para a mellora do éxito escolar</h2>
    <p>Artigo 3. <em>Programa de centro para a mellora do éxito escolar</em></p>
    <p>Os centros educativos poderán elaborar un programa para a mellora do éxito escolar do alumnado, sobre unha ou varias das actuacións que se establecen no artigo 5.</p>
    <p>Artigo 4. <em>Obxectivos do programa</em></p>
    <p>O programa, en función das actuacións que o integren, deberá perseguir os seguintes obxectivos:</p>
    <p>a) Identificar e dar resposta ás dificultades do alumnado en relación coa aprendizaxe.</p>
    <p>b) Lograr un clima de aula e de centro que favoreza o proceso de ensino e aprendizaxe.</p>
    <p>c) Favorecer a atención educativa dos colectivos máis vulnerables para mellorar a súa formación e previr os riscos de exclusión social.</p>
    <p>d) Mellorar o nivel de adquisición das competencias clave de todo o alumnado nas etapas de ensino obrigatorio, poñendo especial atención no desenvolvemento da competencia matemática.</p>
    <p> e) Reducir a taxa de abandono escolar.</p>
    <p>f) Apoiar a evolución e a integración do alumnado con maior capacidade e motivación para aprender, afondando nos coñecementos dalgún campo de actividade.</p>
    <p>g) Mellorar a calidade da educación e os niveis de éxito escolar.</p>
    <p>h) Implicar as familias do alumnado na súa educación e nos procesos de ensino e aprendizaxe.</p>
    <p>i) Promover a mellora da calidade na xestión dos centros.</p>
    <p>j) Lograr a colaboración da Administración local, dos empregadores e doutras institucións naqueles ámbitos que favorecen a escolarización e a formación da poboación.</p>
    <p>Artigo 5. <em>Actuacións do programa e destinatarios</em></p>
    <p>O programa que elaboren os centros poderá recoller unha ou varias das actuacións que se relacionan a continuación, considerando as necesidades e os intereses dos seus destinatarios.</p>
    <p>1. Reforzo, orientación e apoio (PROA).</p>
    <p>Destinatarios:</p>
    <p>– Alumnado dos cursos 3º, 4º, 5º e 6º de educación primaria e alumnado de educación secundaria obrigatoria que presenta dificultades de aprendizaxe, así como aquel con desvantaxe educativa polo contorno sociocultural en que se desenvolve.</p>
    <p>2. Mellora das competencias clave:</p>
    <p>Coa finalidade de priorizar as accións para a mellora da competencia matemática, o desenvolvemento desta actuación incluirá sempre o reforzo desta competencia e poderá incluír tamén actuacións para a mellora da competencia en comunicación lingüística e/ou competencias básicas en ciencia e tecnoloxía.</p>
    <p>Destinatarios:</p>
    <p>– Todo o alumnado de educación primaria e de educación secundaria obrigatoria.</p>
    <p>As actividades propostas nesta actuación e que coincidan coas desenvolvidas noutros plans promovidos pola Consellería non poderán ser obxecto de financiamento. </p>
    <p>3. Mellora da convivencia nos centros e da prevención do abandono temperán e do absentismo escolar.</p>
    <p>Destinatarios:</p>
    <p>– Alumnado dos centros educativos, e particularmente dos que impartan a etapa de educación secundaria obrigatoria, e que teñan alumnado que presente alteracións do comportamento, alumnado con problemas graves de conduta e alumnado en risco de abandono temperán ou absentismo.</p>
    <p>4. Mellora do nivel de coñecementos para acadar a excelencia.</p>
    <p>Destinatarios:</p>
    <p>– Alumnado dos cursos 3º, 4º, 5º e 6º de educación primaria e alumnado de educación secundaria que presenta unha destacada capacidade e motivación para aprender.</p>
    <p>5. Mellora da calidade na xestión dos centros.</p>
    <p>Destinatarios:</p>
    <p>– Centros de educación infantil e primaria.</p>
    <p>– Centros de educación primaria.</p>
    <p>– Centros públicos integrados.</p>
    <p>– Institutos de educación secundaria.</p>
    <p>Artigo 6. <em>Elaboración do programa e requisitos</em></p>
    <p>O programa que elabore o centro para a mellora do éxito escolar do alumnado concretará as actuacións que se pretenden desenvolver, de entre as que se establecen no artigo 5 desta resolución, e identificará para cada unha delas, polo menos, os seguintes aspectos:</p>
    <p>a) Razóns que xustificarían a actuación, cos datos que procedan.</p>
    <p>b) Logros que se perseguen e indicadores de medida temporalizados. Para a súa concreción teranse en conta indicadores como:</p>
    <p>– A taxa de éxito escolar nos distintos niveis ou etapas, tomando como referencia os resultados das distintas avaliacións e das PAU, entre outros.</p>
    <p>– A taxa de idoneidade do alumnado para cada un dos niveis de ensino obrigatorio.</p>
    <p>– A análise das necesidades educativas e socioeconómicas do contorno.</p>
    <p>– Os datos de inserción laboral, se procede.</p>
    <p>– Os resultados dos sistemas de xestión da calidade, se é o caso.</p>
    <p>c) Accións que se pretenden desenvolver e a súa temporalización. Estas accións deberán ser concretas, innovadoras e orientadas aos logros que se perseguen. As accións poderán comportar singularidades en canto a:</p>
    <p>– Horario de apertura e peche do centro.</p>
    <p>– Organización do currículo.</p>
    <p>– Organización e características dos recursos humanos.</p>
    <p>– Necesidades de formación do profesorado.</p>
    <p>– Asignación e/ou distribución de recursos materiais.</p>
    <p>– Modelo de xestión organizativa e pedagóxica que requiran as accións.</p>
    <p>d) Estratexias de coordinación entre centros na transición do alumnado de primaria a secundaria, se é o caso.</p>
    <p>e) Implicación das familias do alumnado, doutras institucións e de empresas, se é o caso.</p>
    <p>f) Colaboración da Administración local e doutras administracións, se é o caso.</p>
    <p>g) Necesidade de novos recursos que implica a actuación, temporalizados.</p>
    <p>h) Proceso de seguimento e avaliación interna que se vai realizar de cada unha das actuacións.</p>
    <p>2. O programa será elaborado polo equipo directivo do centro que, previamente, deberá realizar unha análise sobre os procesos que se veñen desenvolvendo no centro para identificar as súas fortalezas e debilidades.</p>
    <p>3. Valorarase positivamente que a participación na convocatoria conte coa aprobación do claustro e do consello escolar do centro.</p>
    <p>Artigo 7. <em>Compromisos do centro educativo</em></p>
    <p>O centro educativo co cal se acorde o desenvolvemento dun programa, conforme o previsto nesta resolución, ademais dos compromisos que deriven das actuacións recollidas nel, deberá asumir, polo menos, os seguintes compromisos: </p>
    <p>– O centro realizará un seguimento periódico das actuacións previstas no programa, cando menos con carácter trimestral, e reflectir documentalmente as circunstancias e os resultados acadados.</p>
    <p>– O profesorado implicado terá que participar nas actividades de formación que se planifiquen tanto desde o centro como desde a Consellería de Cultura, Educación e Ordenación Universitaria.</p>
    <p>– O equipo directivo terá que participar nas actividades de formación organizadas pola Consellería de Cultura, Educación e Ordenación Universitaria.</p>
    <p>– O centro garantirá a participación activa do director ou directora e outro membro do equipo directivo nas reunións do traballo en rede que desde a Administración educativa se establezan.</p>
    <p>– A comunidade educativa terá que coordinarse e cooperar en rede para mellorar a calidade do servizo educativo e acadar os obxectivos fixados. </p>
    <p>– A comunidade educativa terá que participar activamente no deseño, aplicación e avaliación das actuacións previstas no programa.</p>
    <p>Artigo 8. <em>Actuacións da Administración educativa</em></p>
    <p>A Administración educativa da Xunta de Galicia, na procura da mellora do sistema educativo, desenvolverá, nos centros con que acorde o desenvolvemento de programas previstos nesta resolución, actuacións como as que seguen:</p>
    <p>a) Apoio aos centros e ao profesorado.</p>
    <p>A Consellería de Cultura, Educación e Ordenación Universitaria daralle apoio específico aos centros educativos que desenvolvan programas dos previstos nesta resolución, polo menos, nos seguintes aspectos:</p>
    <p>– Asesoramento, a través dos servizos de inspección educativa.</p>
    <p>– Asesoramento e asistencia de servizos específicos da Consellería de Cultura, Educación e Ordenación Universitaria, tales como persoal, orientación, formación do profesorado e xestión económica, entre outros.</p>
    <p>– Formación específica ao equipo directivo e ao profesorado implicado no programa.</p>
    <p>– Potenciación do traballo en rede dos centros docentes para o intercambio de coñecementos e experiencias.</p>
    <p>b) Difusión das boas prácticas que se desenvolvan nos centros educativos.</p>
    <p>As boas prácticas, identificadas no desenvolvemento dos programas nos diferentes centros, poderán ser divulgadas, en colaboración cos propios centros educativos, co fin de constituír modelos de referencia de organización e xestión destes.</p>
    <p>c) Recursos.</p>
    <p>A Consellería de Cultura, Educación e Ordenación Universitaria, dentro das súas dispoñibilidades orzamentarias, dotará os centros de recursos específicos para o desenvolvemento do programa acordado, se é o caso.</p>
    <h2>Sección 3ª. Proceso de solicitude e selección dos programas</h2>
    <p>Artigo 9. <em>Proceso e prazo de solicitude</em></p>
    <p>1. As solicitudes deberán presentarse preferiblemente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.es, de acordo co establecido nos artigos 27 da Lei 11/2007, do 22 de xuño, de acceso dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede electrónica da Xunta de Galicia. </p>
    <p>2. Alternativamente, tamén se poderán presentar as solicitudes en soporte papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia. </p>
    <p>3. Á solicitude xuntaráselle a seguinte documentación:</p>
    <p>– Certificación da aprobación do programa polo consello escolar (anexo II).</p>
    <p>– Certificación da aprobación do programa polo claustro (anexo III).</p>
    <p>4. A documentación complementaria poderá presentarse electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante. A Administración poderá requirir a exhibición do documento orixinal para o cotexo da copia electrónica presentada segundo o disposto no artigo 35.2 da Lei 11/2007, do 22 de xuño, de acceso dos cidadáns aos servizos públicos, e 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>5. O prazo de presentación será dun mes a partir do día seguinte ao da publicación no <em>Diario Oficial de Galicia</em>.</p>
    <p>Artigo 10. <em>Criterios de selección dos programas</em></p>
    <p>1. A Consellería de Cultura, Educación e Ordenación Universitaria, á vista dos programas presentados polos centros, seleccionará aqueles que, respondendo aos requisitos establecidos nesta convocatoria, sexan viables na súa execución e no marco dos recursos dispoñibles.</p>
    <p>2. Os programas que se autoricen serán seleccionados conforme os seguintes criterios:</p>
    <p>a) A concreción e viabilidade dos obxectivos perseguidos, das accións previstas e do proceso de avaliación.</p>
    <p>b) A coordinación e implicación dos centros adscritos, ou aos que están adscritos, para a transición do alumnado desde a educación primaria á educación secundaria obrigatoria.</p>
    <p>c) Centros en cuxo contorno sociocultural predominen familias de baixo nivel cultural ou economicamente desfavorecidas, minorías étnicas, inmigrantes de lingua materna distinta á do centro, entre outros.</p>
    <p>d) Centros con taxas baixas de éxito escolar.</p>
    <p>e) Centros con baixos resultados académicos, asociados a problemas de convivencia no centro, sempre que se prevexa esa actuación no programa.</p>
    <p>f) A implicación das familias, do concello e doutras institucións para o desenvolvemento do programa.</p>
    <p>g) O nivel de apoio do claustro e do consello escolar na aprobación do programa.</p>
    <p>h) A participación do centro nos plans de autoavaliación e mellora da calidade na educación.</p>
    <p>i) A participación do centro en programas ou proxectos de innovación nos últimos tres anos.</p>
    <p>j) A participación do centro nos contratos-programa, con avaliación positiva por parte da comisión de seguimento.</p>
    <p>Artigo 11. <em>Comisión de selección</em></p>
    <p>1. Baixo a presidencia da persoa titular da Subdirección Xeral de Ordenación, Innovación Educativa e Formación do Profesorado constituirase unha comisión de selección que se encargará de valorar as solicitudes.</p>
    <p>2. A comisión estará integrada polas persoas titulares da Subdirección Xeral de Inspección, Avaliación e Calidade do Sistema Educativo, da Subdirección Xeral de Recursos Humanos e da Subdirección Xeral de Centros, os/as inspectores/as xefes do Servizo Territorial de Inspección Educativa, a persoa titular da xefatura do Servizo de Ordenación, Innovación e Orientación Educativa, e unha persoa asesora da Dirección Xeral de Educación, Formación Profesional e Innovación Educativa que realizará as funcións de secretaría. As persoas subdirectoras poderán ser substituídas por xefes/as de servizo, se é o caso.</p>
    <p>3. A comisión poderá dispoñer a constitución dunha comisión técnica, constituída por persoas asesoras da Dirección Xeral de Educación, Formación Profesional e Innovación Educativa, para efectos de elaboración de informes sobre os programas de actuación presentados.</p>
    <p>4. A percepción de asistencias destas comisións atenderá á categoría correspondente segundo o disposto no Decreto 144/2001, do 7 de xuño, sobre indemnizacións por razón do servizo ao persoal con destino na Administración autonómica de Galicia.</p>
    <p>Artigo 12. <em>Procedemento de selección dos programas</em></p>
    <p>1. O contrato-programa explicitará, cando menos, o seguinte: </p>
    <p>– Os logros que se perseguen, mediante os indicadores acordados, para cada actuación.</p>
    <p>– As actuacións que se inclúen no programa.</p>
    <p>– Os compromisos do centro educativo.</p>
    <p>– As actuacións e achegas da Administración educativa.</p>
    <p>– A comisión de seguimento.</p>
    <p>2. Entre os programas presentados, a comisión seleccionará aqueles que, cumprindo os requisitos da convocatoria, se consideren viables.</p>
    <p>3. A comisión de selección concretará cos centros educativos todos aqueles aspectos dos programas seleccionados que se plasmarán no contrato-programa.</p>
    <p>Artigo 13. <em>Resolución</em></p>
    <p>1. Unha vez rematado o proceso de selección dos programas e realizada a concreción dos contratos-programa, a comisión fará pública a resolución provisoria, que se difundirá no portal educativo http://www.edu.xunta.es/web.</p>
    <p>2. A exposición abrirá un prazo de dez días naturais para efectuar reclamacións ou renuncias. Transcorrido este prazo, unha vez estudadas e, se é o caso, atendidas as mencionadas reclamacións e renuncias, a comisión seleccionadora elevará a proposta definitiva á persoa titular da Dirección Xeral de Educación, Formación Profesional e Innovación Educativa que resolverá a relación final dos programas seleccionados.</p>
    <p>3. A resolución definitiva dos centros seleccionados publicarase no portal educativo http://www.edu.xunta.es/web e no <em>Diario Oficial de Galicia</em>. Transcorrido o prazo de cinco meses sen que se lle notificase a resolución expresa, o solicitante poderá entender desestimada a súa solicitude, nos termos previstos na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>4. Contra esta resolución poderán interpoñer recurso de alzada ante a persoa titular da Consellería de Cultura, Educación e Ordenación Universitaria, no prazo dun mes contado a partir do día seguinte ao da publicación no <em>Diario Oficial de Galicia</em>, de acordo co disposto nos artigos 107.1, 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, ou, directamente, recurso contencioso-administrativo, no prazo de dous meses, ante o Tribunal Superior de Xustiza de Galicia conforme os artigos 10, 14 e 46.1º da Lei 29/1998, do 13 de xullo, reguladora da xurisdición contencioso-administrativa.</p>
    <p>Artigo 14. <em>Formalización do contrato-programa</em></p>
    <p>Os centros que sexan autorizados para o desenvolvemento dun programa asinarán coa Consellería de Cultura, Educación e Ordenación Universitaria un contrato-programa, que recolla as actuacións do programa e os acordos entre o centro e a comisión de selección.</p>
    <p>Artigo 15. <em>Recursos para o desenvolvemento do programa</em></p>
    <p>Para o desenvolvemento das actuacións establecidas no contrato-programa, a Consellería de Cultura, Educación e Ordenación Universitaria dotará os centros dos recursos financeiros e de persoal considerados necesarios.</p>
    <h2>Sección 4ª. <em>Seguimento, avaliación e certificación</em></h2>
    <p>Artigo 16. <em>Seguimento e avaliación do contrato-programa</em></p>
    <p>1. O equipo directivo do centro supervisará o desenvolvemento do programa conforme o proceso de seguimento e avaliación interna previsto nel e dará conta aos órganos de participación e goberno, aos pais, nais ou titores/as legais, así como ás institucións que participan no programa.</p>
    <p>2. A inspección educativa realizará, ao longo de cada curso académico, o seguimento e a avaliación das diferentes actuacións previstas no programa, e informará periodicamente a Consellería de Cultura, Educación e Ordenación Universitaria.</p>
    <p>3. A avaliación do programa realizada polo centro educativo para cada curso académico reflectirase nunha memoria final que, ademais de servir para dar conta ante a comunidade educativa, porase á disposición da comisión de seguimento do acordo e incorporarase, así mesmo, á memoria anual do centro.</p>
    <p>4. Para o seguimento do programa establecerase unha comisión de seguimento do acordo entre a Consellería de Cultura, Educación e Ordenación Universitaria e o centro educativo. Esta comisión estará integrada por representantes da Dirección Xeral de Educación, Formación Profesional e Innovación Educativa, da dirección do centro educativo e o inspector ou inspectora do centro. A composición da comisión concretarase no acordo entre a Administración educativa e o centro.</p>
    <p>5. A comisión estará presidida por un representante da Administración educativa e reunirase, se é o caso, por instancia dela. Esta comisión ten as funcións seguintes:</p>
    <p>a) Facer o seguimento e a avaliación da execución do acordo a partir da información que facilita o centro educativo e a inspección.</p>
    <p>b) Analizar o grao de consecución dos obxectivos e compromisos acordados a través dos indicadores establecidos.</p>
    <p>c) Formular propostas de modificación dos recursos en relación co desenvolvemento do programa.</p>
    <p>d) Propor as modificacións que se consideren necesarias nos obxectivos, nas actuacións e nas medidas acordadas para a continuidade do programa ou a súa supresión, se é o caso.</p>
    <p>6. O centro educativo ten que certificar o valor conseguido nos indicadores que establece o acordo e achegar a documentación que lle sexa requirida pola comisión de seguimento.</p>
    <p>Artigo 17. <em>Certificación de participación</em></p>
    <p>A Consellería de Cultura, Educación e Ordenación Universitaria certificará a participación do profesorado directamente implicado nos programas, como actividades de innovación educativa e recoñecerá, se procede, as boas prácticas derivadas da aplicación dos programas en función dos resultados do seu seguimento e avaliación.</p>
    <p>Artigo 18. <em>Entrada en vigor</em></p>
    <p>Esta resolución entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 31 de outubro de 2014</p>
    <footer><p>Manuel Corredoira López<br>Director xeral de Educación, Formación Profesional e Innovación Educativa</p></footer>

