---
date: '2014-09-25'
id: G0165-190914-0009
page: 42181
number: 183
agency: Consellería do Medio Rural e do Mar
section: III. Outras disposicións.
title: >-
  ORDE do 19 de setembro de 2014 pola que se modifica a Orde do 14 de maio de
  2014 pola que se convocan bolsas de formación de tecnólogos e persoal de apoio
  á investigación, bolsas de prácticas para os recentemente titulados en
  especialidades agrarias, forestais, Veterinaria, Tecnoloxía dos Alimentos e
  Bioloxía e bolsas de prácticas para alumnos e recentemente titulados de
  formación profesional da familia Agraria.
range: Orde
url: >-
  https://www.xunta.gal/dog/Publicados/2014/20140925/AnuncioG0165-190914-0009_gl.html
---
<p>A Consellería do Medio Rural e do Mar, coa finalidade de que os recentemente titulados universitarios en especialidades agroforestais, veterinarias e afíns, así como os titulados de formación profesional e alumnos dos ciclos formativos de grao medio ou superior da familia Agraria, complementen os coñecementos teóricos adquiridos nos seus estudos cunha formación práctica que lles permita afrontar con maiores garantías o seu futuro profesional, convocou en anos anteriores diversas bolsas de prácticas a través das distintas liñas de axudas.</p>
    <p>Nesta liña, mediante a Orde do 14 de maio de 2014 (DOG nº 109, do 10 de xuño), a Consellería do Medio Rural e do Mar convocou 76 bolsas de prácticas, en réxime de concorrencia competitiva, en unidades dependentes da Consellería do Medio Rural e do Mar e en empresas e entidades relacionadas co sector agroforestal e alimentario.</p>
    <p>Debido ao necesario cumprimento dos prazos establecidos na normativa de subvencións e á tardanza na recepción da correspondente documentación pola Consellería do Medio Rural e do Mar, procedente dos diversos lugares habilitados para isto ao abeiro do disposto no artigo 7 da citada orde, resulta procedente modificar, a través desta orde, diversos períodos de desfrute das bolsas, regulados no artigo 4 da Orde do 14 de maio de 2014, coa finalidade de non causar prexuízo aos adxudicatarios das ditas bolsas.</p>
    <p>En consecuencia, de conformidade co previsto no artigo 30.I.3 do Estatuto de autonomía de Galicia e no uso das facultades que me confiren os artigos 7 e 14 da Lei 9/2007, do 13 de xuño, de subvencións de Galicia, e de acordo coa Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo único</p>
    <p>Modificación da Orde do 14 de maio de 2014 (DOG nº 109, do 10 de xuño) pola que se convocan bolsas de formación de tecnólogos e persoal de apoio á investigación, bolsas de prácticas para os recentemente titulados en especialidades agrarias, forestais, Veterinaria, Tecnoloxía dos Alimentos e Bioloxía e bolsas de prácticas para alumnos e recentemente titulados de formación profesional da familia Agraria.</p>
    <p>Introdúcense as seguintes modificacións na Orde do 14 de maio de 2014 pola que se convocan bolsas de formación de tecnólogos e persoal de apoio á investigación, bolsas de prácticas para os recentemente titulados en especialidades agrarias, forestais, Veterinaria, Tecnoloxía dos Alimentos e Bioloxía e bolsas de prácticas para alumnos e recentemente titulados de formación profesional da familia Agraria.</p>
    <p>Un. Modificación do artigo 4.1.</p>
    <p>O artigo 4.1 queda redactado nos seguintes termos:</p>
    <p>«1. As bolsas para a formación de tecnólogos e persoal de apoio á investigación terán unha duración de catro meses, no período de xuño a decembro, salvo renuncia ou incumprimento dos beneficiarios. O seu importe económico, por mes de prácticas, será de 1.000 euros para os tecnólogos e de 800 euros para o persoal de apoio».</p>
    <p>Dous. Modificación do artigo 4.2.</p>
    <p>O artigo 4.2 queda redactado nos seguintes termos:</p>
    <p>«2. As bolsas de prácticas nos centros de formación e experimentación agroforestal, para os titulados e alumnos de segundo curso en ensinanzas de formación profesional, terán unha duración de tres meses, no período de xullo a decembro, e o seu importe económico, por mes de prácticas, será de 800 euros. As dos alumnos do primeiro curso do ciclo formativo terán unha duración de dous meses, no período de xullo a decembro, e o seu importe económico, por mes de prácticas, será de 600 euros».</p>
    <p>Tres. Modificación do artigo 4.3.</p>
    <p>O artigo 4.3 queda redactado nos seguintes termos:</p>
    <p>«3. As bolsas de prácticas para os recentemente titulados en empresas e entidades relacionadas co sector agroforestal e alimentario e en unidades dependentes da Secretaría Xeral de Medio Rural e Montes terán unha duración de tres meses, no período de xullo a decembro, e o seu importe económico, por mes de prácticas, será de 1.000 euros».</p>
    <p>Disposición derradeira</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 19 de setembro de 2014</p>
    <footer><p>Rosa María Quintana Carballo<br>Conselleira do Medio Rural e do Mar</p></footer>

