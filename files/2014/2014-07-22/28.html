---
date: '2014-07-22'
id: CA04-020714-0001
page: 32067
number: 138
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 30 de xuño de 2014, da Xefatura Territorial da Coruña, de
  autorización administrativa, aprobación do proxecto de execución e declaración
  de utilidade pública dunha instalación eléctrica no concello de Santa Comba
  (expediente IN407A 2011/183-1).
range: Resolución
url: >-
  https://www.xunta.gal/dog/Publicados/2014/20140722/AnuncioCA04-020714-0001_gl.html
---
<p>Vista a solicitude para o outorgamento da autorización administrativa, aprobación do proxecto de execución e declaración de utilidade pública, en concreto, das instalacións que a continuación se detallan:</p>
    <p>Número de expediente: IN407A 2011/183-1.</p>
    <p>Solicitante: Unión Fenosa Distribución, S.A.</p>
    <p>Domicilio social: avenida de Arteixo, 171 A Coruña.</p>
    <p>Denominación: LMT, CT e RBT Grixoa II.</p>
    <p>Situación: concello de Santa Comba.</p>
    <p>Características técnicas:</p>
    <p>– Liña eléctrica de media tensión aérea a 20 kV, cunha lonxitude de 0,990 km, en condutor LA-56/54,6 mm<sup>2</sup>, coa orixe en apoio da LMT aérea ao CT Grixoa (expediente 50.066), e final no CT proxectado.</p>
    <p>– Centro de transformación intemperie (CTI) Grixoa II, de potencia 100 kVA, e relación de transformación de 20/0,4-0,23 kV.</p>
    <p>– Rede de baixa tensión aérea, coa orixe no CTI proxectado e unha lonxitude total de 332 m en condutor tipo RZ, e sobre apoios de formigón. </p>
    <p>Resultan os seguintes feitos:</p>
    <p>Primeiro. O 8 de xuñio de 2011 Juan Ramón Guijarro Castro, en nome e representación da empresa Electra del Jallas, S.A., solicitou a autorización administrativa, declaración de utilidade pública e aprobación do proxecto de execución dunha instalación de distribución eléctrica denominada LMT, CT e RBT Grixoa II.</p>
    <p>O 7 de novembro de 2012, a Dirección Xeral de Industria, Enerxía e Minas autorizou o cambio de titularidade e a subrogación dos dereitos e obrigas asumidos en virtude das autorizacións administrativas outorgadas, no territorio da Comunidade Autónoma de Galicia, a nome de Electra del Jallas, S.A.U. a favor de Unión Fenosa Distribución, S.A.</p>
    <p>A dita autorización supeditouse a que Unión Fenosa Distribución, S.A. acreditase nun prazo de seis meses a transmisión desta titularidade e a comunicase nun prazo dun mes desde que se fixese efectiva.</p>
    <p>O 18 de xaneiro de 2013 Unión Fenosa Distribución, S.A. comunicou á Dirección Xeral de Industria, Enerxía e Minas a transmisión, e quedou constancia de que o 4 de decembro de 2012 se elevou a pública a escritura de fusión da sociedade Unión Fenosa Distribución, S.A. e Electra del Jallas, S.A.U., outorgada ante o notario de Madrid Fernando de la Cámara García, baixo o número 2.571 do seu protocolo, e inscribiuse no Rexistro Mercantil de Madrid o 31 de decembro de 2012, tomo 30183, libro 0, folio 105, sección 8, folla M503809, inscrición ou anotación 28.</p>
    <p>Segundo. A solicitude incluía unha relación de bens e dereitos afectados polo proxecto e, en concreto, unha relación dos bens e dereitos para os cales non había mutuo acordo cos seus propietarios e para os cales se pedía a aplicación da lexislación sobre expropiación forzosa.</p>
    <p>Terceiro. Por acordo do 25 de agosto de 2011 do entón Departamento Territorial da Consellería de Economía e Industria da Coruña, someteuse a solicitude ao trámite de información pública establecido no Real decreto 1955/2000, do 1 de decembro, mediante a publicación no DOG núm. 181, do 21 de setembro, no BOP núm. 177, do 15 de setembro e no xornal La Voz de Galicia, do 9 de setembro de 2011 e exposta no taboleiro de anuncios do Concello de Santa Comba. Do mesmo xeito procedeuse á notificación individual aos propietarios de bens e dereitos afectados, así coma aos arrendatarios dos predios números 52 e 53.</p>
    <p>Cuarto. No expediente constan alegacións por parte de:</p>
    <p>1. María Ángeles Calo Suárez, en relación co predio número 23, a cal alega, en síntese, que o predio foi notificado a Dolores Soledad Calo cando a propietaria é ela, achega copia da escritura de doazón, e solicita a corrección do dito erro.</p>
    <p>2. Celia Mouro Fariña, en relación cos predios números 24 e 25, a cal alega, en síntese, que o predio non é de Soledad Mouro Fariña, senón que a propietaria é ela, que o predio ten unha plantación de eucaliptos, piñeiros e carballos; que o predio que figura co nº 25 no plano non existe realmente e que as dimensións do predio número 24 non son correctas. </p>
    <p>3. Manuel García Barreiro e José García Barreiro, en calidade de representantes dos herdeiros de Manuel García Ferreiro, os cales alegan, en síntese, que se opoñen ao punto de instalación do transformador, que o único predio segregable da comunidade hereditaria é o afectado e que o predio está afectado polo voo dunha liña de alta tensión, polo que a superficie urbanizable está xa reducida. Solicita que a instalación do transformador se traslade ata o lindeiro co predio lindante, pois o actual proxecto sitúa o transformador xusto na entrada do predio. Por último, pide a colocación do transformador no punto que indican.</p>
    <p>4. Andrés Suárez Ferreiro, en relación co predio número 52, alega en síntese que se opón á ocupación dos bens por existiren alternativas ao trazado sobre un camiño de titularidade pública lindeiro co predio, o cal non suporía un incremento de metros de tendido da liña e maior gasto para o solicitante da declaración de utilidade pública.</p>
    <p>Indica que o prexuízo ocasionado á propiedade da parcela é grave e irreversible pois a parcela figura cualificada polo PXOM como solo rústico de especial protección agropecuaria, coas actividades e usos construtivos recollidos no artigo 33 da Lei 9/2002, de ordenación urbanística e protección do medio rural de Galicia, e os usos permitidos recollidos no artigo 37, e os artigo 60 e 63 do PXOM de Santa Comba. Así, a parcela quedaría divida en dúas partes e non acadaría a parcela mínima para edificar. </p>
    <p>Ademais, as parcelas están arrendadas, co cal se abocaría á necesidade de resolución do contrato por non poder destinar o predio á actividade propia para a cal se arrendou. </p>
    <p>Expón igualmente que a afección do predio sería superior ao comunicado, que non se reflicte na comunicación a afección aos silos de alimentos para o gando e o elemento divisorio do predio co número 50. </p>
    <p>Por último, indica que sen prexuízo da afección do voo polo predio, no prezo que se vai indemnizar polo gravame do predio deben terse en conta a depreciación pola imposibilidade para as construcións e plantacións permitidas nese tipo de solo, os prexuízos pola resolución dos contratos de arrendamento por inhabilitación do predio para colocación de silos ou a indemnización aos arrendatarios pola retirada dos xa feitos. </p>
    <p>*Igualmente o apoio previsto impediría o aproveitamento do predio nunha superficie maior da notificada.</p>
    <p>5. Jesús Suárez Rodríguez, en relación co predio número 53, alega o mesmo que Andrés Suárez Ferreiro en relación co predio número 52, e indica que a afección ao predio sería superior á comunicada, pois non se reflectiu na comunicación a afección aos silos de alimento para o gando. </p>
    <p>6. María del Carmen Pose Turnes e María Luz Lires Martínez, como arrendatarias dos predios números 52 e número 53, presentan alegacións idénticas aos propietarios destes predios e que foron anteriormente expostas.</p>
    <p>Quinto. As alegacións foron remitidas á empresa, a cal en resumo contestou o seguinte:</p>
    <p>1. En relación coa alegación de María Ángeles Calo Suárez respecto ao predio número 23, a empresa promotora indicou que se corrixe a dita titularidade.</p>
    <p>2. En relación coa alegación de Celia Mouro Fariña, predios números 24 e 25, contestou que en relación cos predios números 24 e 24/1 se corrixe a titularidade, e que aínda que na alegación se fai referencia ao predio número 25 entende que se refire ao número 24/1. </p>
    <p>Indicou que o motivo de reflectir e diferenciar no plano de planta e perfil lonxitudinal as parcelas 24 e 24/1 é o de poder acoutar a superficie afectada en cada unha delas, xa que unha é monte alto e outra prado e a largura da afección de servidume de paso é de 16 m no primeiro caso e 10 m no prado, afectándolle en total en 22 m tal e como reclama.</p>
    <p>3. En relación coa alegación de Manuel García Barreiro e José García Barreiro, en calidade de representante dos herdeiros de Manuel García Ferreiro, responde que identifica as alegacións respecto ao predio número 55 e procede a corrixir o enderezo para os efectos de futuras notificacións.</p>
    <p>Respecto á solicitude de modificación da localización do centro de transformación proxectado, sinala que intentou ocasionar o menor prexuízo posible, situándoo o máis preto posible da esquina sur-leste do predio.</p>
    <p>Indica que a dita localización non impedirá nin limitará as supostas posibilidades urbanizables do predio xa que, segundo o plano do proxecto e a falta de certificado do concello, a parcela é solo non urbanizable; que a proposta afectaría un novo predio de solo urbano, inicialmente non afectado. Non obstante, a empresa promotora estaría disposta a avaliar esta proposta se os interesados achegan a autorización do propietario do predio lindeiro.</p>
    <p>Por último, expón que non se producen as limitacións á constitución da servidume de paso recollidas no artigo 57 da Lei do sector eléctrico e 161 do Real decreto 1955/2000.</p>
    <p>4. En relación coa alegación de Andrés Suárez Ferreiro, respecto ao predio número 52, a empresa promotora responde que se inclúe como parte afectada, en cumprimento do artigo 4 da Lei de expropiación forzosa, os arrendatarios. </p>
    <p>Indica que a modificación do trazado non é factible por canto non se pode invadir o camiño público e que falta a concreción sobre o trazado proposto, entendendo que implicaría modificar a afección sobre algúns predios propostos ou novos non incluídos. </p>
    <p>A empresa indica que podería avaliar a modificación do trazado entre os apoios números 4 e 6, de non existiren impedimentos técnicos e sempre que os propietarios afectados subscriban a autorización para o establecemento da servidume de paso. Tamén a empresa promotora expón que non se acredita que o custo non supere o 10 % do orzamento desta liña, sen que sexa admisible polo tanto esta variante segundo o artigo 161 do Real decreto 1955/2000. </p>
    <p>Continúa dicindo que, segundo o Real decreto lexislativo 2/2008 polo que se aproba o texto refundido da lei do solo, esta parcela está en solo rural, coa utilización recollida no artigo 13 e o contido do dereito da propiedade do artigo 9, e que o uso agrícola e gandeiro a que se destinan na actualidade estas parcelas poderá seguir realizándose xa que este non interrompería a servidume de paso que se trata de establecer, e así o establece o artigo 58 da Lei 54/1997, do sector eléctrico, que de igual modo e nos ditos predios poderán seguir realizándose actividades pecuarias ou de cultivo, coa única restrición relativa á plantación de árbores a menor distancia da establecida nos regulamentos existentes.</p>
    <p>En canto ás limitacións á constitución da servidume de paso establecidas no artigo 57 da Lei do sector eléctrico, así como artigo 161 do Real decreto 1955/2000, neste caso non se producen.</p>
    <p>No caso de que o proxecto sexa autorizado e declarado de utilidade pública, será o Xurado de Expropiación de Galicia o encargado de valorar o prexuízo que se produza neste predio polo establecemento da servidume de paso.</p>
    <p>En canto á lonxitude e superficies afectadas, entende que o plano do proxecto reflicte a configuración real do predio, o cal non impedirá que o día en que se leve a cabo o levantamento das actas previas á ocupación o perito sinalado pola Administración leve a cabo a oportuna comprobación de todos os bens que se vexan afectados.</p>
    <p>5. En relación coa alegación de Jesús Suárez Rodríguez, respecto ao predio número 53, a empresa promotora emite idéntica contestación que respecto á alegación de Andrés Suárez Ferreiro.</p>
    <p>6. En relación coas alegación de María del Carmen Pose Turnes e María Luz Lires Martínez como arrendatarias dos predios número 52 e número 53, a empresa promotora reitérase na contestación emitida ás alegacións realizadas polos propietarios destes predios. Indica que para avaliar a modificación do trazado entre os apoios números 4 e 6, de non existiren impedimentos técnicos, sería preciso que os solicitantes dean o consentimento e a autorización dos propietarios. </p>
    <p>Sexto. De acordo co establecido no artigo 127 do Real decreto 1955/2000, do 1 de decembro, déuselle traslado ao Concello de Santa Comba dunha separata do proxecto na parte que a instalación puidese afectar bens e dereitos ao seu cargo, contiña as características da instalación e a documentación cartográfica correspondente.</p>
    <p>O Concello de Santa Comba fai constar que non existe inconveniente en relación con esta obra, ben que, esta deberá contar coa oportuna licenza municipal.</p>
    <p>Sétimo. Con data do 21 de abril de 2013 por parte de José Antonio Fernández Amaro, en nome e representación de Unión Fenosa Distribución, S.A., presenta ante esta xefatura territorial o proxecto denominado «Anexo I ao proxecto LMT, CT e RBT Grixoa I»I, co obxecto de reflectir os cambios introducidos respecto ao proxecto orixinal, consistentes na variación da localización do centro de transformación axustando o máis posible ao linde da parcela nº 55, atendendo a alegación presentada polos propietarios do predio número 55 e coa intención de adaptar a citada localización ao establecido no artigo 161, punto 2 do Real decreto 1955/2000, solicitando a exclusión do predio nº 55 do expediente expropiatorio. Así mesmo, o 29 de xullo de 2013 notificáselle ao titular do predio nº 55 a solicitude de exclusión do expediente expropiatorio.</p>
    <p>A modificación do proxecto orixinal recollida no anexo I consiste na variación da lonxitude da liña de media tensión, incrementándose en 6 m dentro da parcela número 55 coa cal di o promotor ter autorización dos propietarios e da cal solicita a exclusión do expediente expropiatorio. Así, como o incremento de lonxitude da rede de baixa tensión. Así, as características técnicas principais da instalación serían as seguintes:</p>
    <p>– Liña de media tensión aérea a 20 kV, cunha lonxitude 0,996 km, en condutor<br>LA-56/54,6 mm<sup>2</sup>, con orixe en apoio da LMT aérea ao CT Grixoa (expediente 50.066) e final no CT proxectado.</p>
    <p>– Centro de transformación intemperie (CTI) Grixoa II, de potencia 100 kVA, e relación de transformación de 20/0,4-0,23 kV. </p>
    <p>– Rede de baixa tensión aérea, con orixe no CTI proxectado e unha lonxitude total de 418 m, en condutor tipo RZ e sobre apoios de formigón.</p>
    <p>Oitavo. Envíase nova separata ao Concello de Santa Comba, co fin de que presten a súa conformidade ou oposición; do cal se recibe resposta con condicionado no cal recolle que debe recuar os soportes que dan á vía público respecto ao eixe a 5 m en solo rústico, o cal se lle remite ao promotor, quen responde aceptando o condicionado. Con posterioridade recíbese do concello copia do novo informe emitido polo técnico municipal, no cal corrixe o erro existente no anterior, o cal se dá traslado ao promotor, que responde aceptando o condicionado.</p>
    <p>O 30 de maio de 2014, Unión Fenosa Distribución, S.A. achegou o anexo II do proxecto de LMT, CT e RBT Grixoa II, no que se recúa o apoio nº 7 a 5 metros do eixe da pista.</p>
    <p>Noveno. O persoal dos servizos técnicos desta xefatura territorial realizou unha visita de campo para examinar o trazado proxectado da liña e, unha vez avaliada a documentación que consta no expediente, a tramitación seguida e as alegacións presentadas, emitiu informe favorable sobre a solicitude obxecto deste expediente, de acordo co disposto na Lei 54/1997, do 27 de novembro, do sector eléctrico, e o disposto no Real decreto 1955/2000, do 1 de decembro.</p>
    <p>Fundamentos de dereito:</p>
    <p>Primeiro. A Xefatura Territorial da Consellería de Economía e Industria é competente para resolver este expediente con fundamento no Estatuto de autonomía de Galicia, o Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas (BOE núm. 246, do 24 de xullo); a Lei 54/1997, do 27 de novembro, do sector eléctrico (BOE núm. 285, do 28 de novembro); o Real decreto 1955/2000, do 1 de decembro; o Decreto 36/2001, do 25 de xaneiro, que establece os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 34, do 16 de febreiro), e o Decreto 110/2013, do 4 de xullo, polo que se establece a estrutura orgánica da Consellería de Economía e Industria.</p>
    <p>Segundo. No presente expediente cumpríronse os trámites sinalados na Lei 54/1997, do 27 de novembro, do sector eléctrico, e no título VII do Real decreto 1955/2000, do 1 de decembro.</p>
    <p>Terceiro. A autorización administrativa, a aprobación do proxecto de execución e a declaración de utilidade pública, en concreto, das instalacións obxecto deste expediente cumpren coa normativa vixente, isto é: a Lei 54/1997, do 27 de novembro; o Real decreto 1955/2000, do 1 de decembro; o Real decreto 3275/1982, do 12 de novembro, sobre condicións técnicas e garantías de seguridade en centrais eléctricas, subestacións e centros de transformación (BOE núm. 288, do 1 de decembro); o Real decreto 223/2008, do 15 de febreiro, polo que se aproba o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias (BOE núm. 68, do 19 de marzo); e o Real decreto 842/2002, do 2 de agosto, polo que se aproba o Regulamento electrotécnico para baixa tensión (BOE núm. 224, do 18 de setembro).</p>
    <p>Cuarto. Á vista das alegacións formuladas e das contestacións achegadas pola empresa solicitante, cómpre facer unhas previas consideracións de carácter xeral:</p>
    <p>1. As manifestacións e datos que sexan útiles para determinar os dereitos afectados, así como a medición e descrición exacta das superficies e bens afectados, faranse constar no levantamento da acta previa á ocupación, momento para o cal os interesados afectados serán oportunamente convocados mediante notificación. Este acto desenvolverase de conformidade co disposto no artigo 52 da Lei de expropiación forzosa, do 16 de decembro de 1954.</p>
    <p>2. De conformidade co disposto no número 1.5 da Instrución técnica complementaria ITC-LAT 07 do Real decreto 223/2008, do 15 de febreiro, as liñas eléctricas aéreas estudaranse seguindo o trazado que considere máis conveniente o autor do proxecto, no seu intento de acadar a solución óptima para o conxunto da instalación, axustándose en todo caso ás prescricións que nesta instrución se establecen. É dicir, o trazado da liña será o elixido polo autor do proxecto, sempre que cumpra os requisitos xerais e de seguridade que establece o propio Real decreto 223/2008, do 15 de febreiro, e non infrinxa as limitacións e prohibicións que para a constitución de servidumes de paso de liñas aéreas establecen o artigo 57 da Lei 54/1997, do 27 de novembro, e o artigo 161 do Real decreto 1995/2000, do 1 de decembro.</p>
    <p>3. Polo que respecta á valoración dos terreos e bens afectados, para o caso de que as partes non acaden un acordo previo, a determinación do prezo xusto corresponde ao Xurado de Expropiación de Galicia, de conformidade coas normas establecidas no capítulo III da Lei de expropiación forzosa, do 16 de decembro de 1954, e no tamén capítulo III do Regulamento da Lei de expropiación forzosa, do 26 de abril de 1957.</p>
    <p>Quinto. Polo que se refire, en concreto, ás alegacións formuladas, ademais do sinalado nos tres puntos do cuarto fundamento de dereito, compre indicar o seguinte:</p>
    <p>1. Con respecto a posibles erros na titularidade das parcelas indícase que a empresa promotora solicita a corrección da titularidade.</p>
    <p>2. Con respecto a posibles erros na titularidade, na afección e na natureza dos terreos afectados pola instalación do proxecto, cabe dicir que sería durante o levantamento da acta previa a ocupación, acto ao cal deben ser convocados os interesados conforme establece o artigo 52 da Lei do 16 de decembro de 1954 sobre expropiación forzosa, cando se describirán o ben ou dereito expropiable e se farán constar todas as manifestacións e datos que acheguen uns e outros e que sexan útiles para determinar os dereitos afectados, os seus titulares, o valor daqueles e os prexuízos determinantes da rápida ocupación. O número 1 do artigo 4 da Lei 54/1997, do sector eléctrico, establece que: «A declaración de utilidade pública levará implícita en todo caso a necesidade de ocupación dos bens ou de adquisición dos dereitos afectados e implicará a urxente ocupación para os efectos do artigo 52 da Lei de expropiación forzosa».</p>
    <p>3. Con respecto á solicitude de traslado do linde do predio número 55 do transformador sobre apoio, débese citar que se ben a empresa manifesta que non se establecen as limitacións á constitución da servidume de paso recollidas no artigo 57 da Lei do sector eléctrico e no artigo 161 do Real decreto 1955/2000, a localización proxectada do dito transformador está aproximadamente a 6,5 m do lindeiro do predio, tendo a liña unha afección sobre a citada parcela de 117 m, polo cal a variación do trazado non é superior en lonxitude ou en altura ao 10 por 100 da parte de liña afectada pola variación que segundo o proxecto transcorre sobre a propiedade do solicitante desta, sen que a empresa promotora acredite que non poida seguir lindeiros dos predios de propiedade privada, nin que tecnicamente a variación non sexa posible, nin que a variación sexa superior nun 10 por 100 ao orzamento da parte da liña afectada pola variante, conforme establece o artigo 161 do Real decreto 1955/2000.</p>
    <p>4. Con respecto ás solicitudes de variación de trazado entre os apoios números 5 e 6 nas parcelas números 52 e 53, hai que dicir que conforme establece o número 1.5. da ITC-LAT 07 do Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instruccións técnicas complementarias ITC-LAT 01 a 09, as liñas eléctricas aéreas estudaranse seguindo o trazado que considere máis conveniente o autor do proxecto no seu intento de lograr a solución óptima para o conxunto da instalación, axustarase en todo caso ás prescricións que nesta instrución se establecen. Non consta acreditado que no dito tramo existan limitacións á constitución de servidume de paso recollidas no artigo 57 da Lei do sector eléctrico e 161 do Real decreto 1955/2000, toda vez que a variación do trazado proposta é superior en lonxitude ao 10 por 100 da parte de liña afectada pola variación que segundo o proxecto transcorra sobre a propiedade do solicitante desta.</p>
    <p>5. Con respecto ás limitacións de uso, débese citar que o número 1 do artigo 58 de Lei 54/1997, do 27 de novembro, do sector eléctrico, establece que: «A servidume de paso de enerxía eléctrica non impide ao dono do predio servente cercalo ou edificar sobre el deixando a salvo a dita servidume, sempre que sexa autorizado pola Administración competente, que tomará en especial consideración a normativa vixente en materia de seguridade.»; así mesmo, o número 1 do artigo 162 do Real decreto 1955/2000 establece que: «Poderá, así mesmo, o dono solicitar o cambio de trazado da liña, se non existen dificultades técnicas, e correrán pola súa costa os gastos da variación, incluíndose nos ditos gastos os prexuízos ocasionados.»</p>
    <p>6. Con respecto ao prezo que se vai indemnizar polo gravame do predio, débese citar que non corresponde a este momento procedemental toda vez que e, segundo establece o artigo 156 do Real decreto 1955/2000, efectuada a ocupación do terreo, se tramitará o expediente de expropiación e imposición de servidume nas súas fases de prezo xusto e pagamento, segundo a regulación establecida na Lei de expropiación forzosa e as súas normas de desenvolvemento. Así mesmo, a indemnización polo valor dos bens e dereitos que se van expropiar determinarase de conformidade co previsto no capítulo III do título II da Lei de expropiación forzosa.</p>
    <p>De acordo co anterior, e en exercicio das competencias atribuídas,</p>
    <h2>Resolvo:</h2>
    <p>Autorizar, aprobar o proxecto de execución e declarar de utilidade pública, en concreto, as ditas instalacións, nas cales as características se axustarán en todas as partes ás que figuran no proxecto e ás condicións técnicas e de seguridade establecidas nos regulamentos de aplicación.</p>
    <p>Esta autorización outórgase sen prexuízo das concesións e autorizacións que sexan necesarias, de acordo con outras disposicións que resulten aplicables e, en especial, as relativas á ordenación do territorio e ao ambiente.</p>
    <p>As instalacións executaranse nun prazo non superior a un ano, contado a partir da data de ocupación dos terreos.</p>
    <p>A declaración de utilidade pública leva implícita a necesidade de ocupación dos bens ou de adquisición dos dereitos afectados, e implicará a urxente ocupación para os efectos do artigo 52 da Lei de expropiación.</p>
    <p>Contra a presente resolución, que non é definitiva en vía administrativa, poderase interpor un recurso de alzada ante o conselleiro de Economía e Industria no prazo dun mes contado a partir do día seguinte ao da súa notificació ou publicación, nos termos establecidos nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común (modificada pola Lei 4/1999, do 13 de xaneiro), sen prexuízo de que os interesados poidan interpor calquera outro recurso que consideren pertinente. </p>
    <p>A Coruña, 30 de xuño de 2014</p>
    <footer><p>Isidoro Martínez Arca<br>Xefe territorial da Coruña</p></footer>

