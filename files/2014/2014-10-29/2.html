---
date: '2014-10-29'
id: G0244-201014-0002
page: 45764
number: 207
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 13 de outubro de 2014, da Dirección Xeral de Relacións
  Institucionais e Parlamentarias, pola que se ordena a publicación do Acordo da
  Comisión Bilateral de Cooperación Administración Xeral do Estado-Comunidade
  Autónoma de Galicia en relación coa Lei 20/2013, do 9 de decembro, de garantía
  da unidade de mercado.
range: Resolución
url: >-
  https://www.xunta.gal/dog/Publicados/2014/20141029/AnuncioG0244-201014-0002_gl.html
---
<p>Consonte o establecido no artigo 33 da Lei orgánica 2/1979, do 3 de outubro, do Tribunal Constitucional, esta dirección xeral dispón a publicación do acordo que figura como anexo a esta resolución.</p>
    <p>Santiago de Compostela, 13 de outubro de 2014</p>
    <footer><p>Blanca García-Señoráns Álvarez<br>Directora xeral de Relacións Institucionais e Parlamentarias</p></footer>
    <h2>ANEXO<br>Acordo da Comisión Bilateral de Cooperación Administración Xeral<br>do Estado-Comunidade Autónoma de Galicia en relación coa Lei 20/2013,<br>do 9 de decembro, de garantía da unidade de mercado</h2>
    <p>A Comisión Bilateral de Cooperación Administración Xeral do Estado-Comunidade Autónoma de Galicia adoptou o seguinte acordo:</p>
    <p>1º. De conformidade coas negociacións previas celebradas polo grupo de traballo constituído en cumprimento do previsto no Acordo da Comisión Bilateral de Cooperación Administración Xeral da Estado-Comunidade Autónoma de Galicia do 5 de marzo de 2014, para o estudo e proposta de solución das discrepancias competenciais manifestadas en relación cos artigos 3.1, 5, 6, 7, 16, 17, 18, 19, 20, 21.2, 26, 27.1 e 6, 28, disposicións adicionais cuarta e décima, e disposicións derradeiras primeira, segunda, terceira e cuarta da Lei 20/2013, do 9 de decembro, de garantía da unidade de mercado, ambas as partes considéranas liquidadas de conformidade cos seguintes compromisos:</p>
    <p>a) En relación cos principios recollidos no capítulo I da Lei 20/2013, ambas as partes coinciden en manifestar que as relacións entre as administracións públicas deben entenderse no contexto do título I da Lei 30/1992, do 26 de novembro, de réxime xurídico das administracións públicas e do procedemento administrativo común, e, en concreto, do seu artigo 5, de maneira que a cooperación no marco das conferencias sectoriais se levará a cabo de conformidade co disposto no respectivo acordo de institucionalización e regulamento interno de cada conferencia sectorial.</p>
    <p>b) En relación coas discrepancias manifestadas sobre o artigo 16, ambas as partes coinciden en interpretar que este se está remitindo á regulación contida nos artigos 17 e 18, sen impedir o exercicio das competencias autonómicas alí onde estea amparado polo bloque de constitucionalidade.</p>
    <p>c) O número 1 do artigo 17 da LGUM interpretarase no sentido de que só rexe para a exixencia de autorizacións, de tal sorte que as razóns imperiosas de interese xeral contidas no artigo 3.11 da Lei 17/2009, do 23 de novembro, sobre o libre acceso ás actividades de servizos e o seu exercicio, xustificarán a exixencia de presentación de declaracións responsables ou de comunicacións previas, conforme prescriben os números 2 a 4 do referido artigo 17 da LGUM.</p>
    <p>d) En relación coas discrepancias manifestadas sobre o artigo 18.2.a), ambas as partes coinciden en interpretar que o seu contido non obsta para que se poida exixir o exercicio dunha actividade económica no territorio para a obtención de vantaxes económicas vinculadas a políticas de fomento, sen que iso implique discriminación por razón da nacionalidade ou domicilio social da empresa.</p>
    <p>e) En relación co principio de eficacia en todo o territorio nacional, ambas as partes coinciden en interpretar que a referencia do artigo 19.3 aos requisitos, cualificacións, controis previos, garantías ou actuacións administrativas exixidos conforme a normativa do lugar de destino que sexan distintos aos exixidos ao amparo da normativa do lugar de orixe, se refire exclusivamente a aquelas que estean relacionadas co acceso á actividade e non ás condicións de exercicio establecidas pola autoridade de destino, a condición de que estas se xustifiquen por razóns imperiosas de interese xeral e non resulten discriminatorias por razón do establecemento ou residencia do operador económico. Así mesmo, en relación co inciso «a autoridade de destino asumirá a plena validez destes últimos» contido no artigo 19.3 da LGUM, entenderase no sentido de que as autoridades de destino asumirán a plena validez dos requisitos, cualificacións, controis previos ou garantías exixidos polas autoridades de orixe para acceder a unha determinada actividade económica, sen que tal asunción alcance o réxime de exercicio que as autoridades de destino establezan no seu territorio.</p>
    <p>f) O artigo 21.2.c) e 3 fan referencia exclusivamente á capacidade de supervisión en orixe e respecto dos requisitos de acceso, sen afectaren os requisitos de exercicio que estean establecidos en cada caso.</p>
    <p>g) O artigo 26.3 da LGUM debe interpretarse no sentido de que non cabe acudir ao procedemento establecido no citado artigo 26 cando o operador interpuxese un recurso administrativo ou xurisdicional contra a disposición, acto ou actuación, ou de acordo co establecido no artigo 92 da Lei 2/2012, do 28 de marzo, galega de protección xeral das persoas consumidoras e usuarias, manifestase a súa conformidade coa resolución sancionadora.</p>
    <p>h) En relación coas discrepancias manifestadas sobre o artigo 26.5, ambas as partes coinciden en interpretar que a admisión a trámite por parte da Secretaría do Consello de Unidade de Mercado non supón unha predeterminación en relación ao fondo da cuestión nin se pode interpretar como un indicio de afectación á liberdade de establecemento ou circulación.</p>
    <p>i) En relación coas discrepancias manifestadas sobre o artigo 26.5, ambas as partes coinciden en interpretar que cando se recolle que o informe de valoración da Secretaría deberá ser tido en conta pola autoridade competente á hora de decidir, non se pode entender como que se trata dun informe vinculante nin determinante, de maneira que a autoridade decisoria ten liberdade para resolver o que en dereito considere que procede.</p>
    <p>j) O procedemento en defensa dos dereitos e intereses dos operadores económicos polas autoridades competentes previsto no artigo 26 da LGUM será en todo caso resolto pola autoridade competente en cada caso conforme o prescrito no seu número 5, a cal poderá notificar a resolución adoptada ao interesado sen prexuízo de que a Secretaría do Consello para a Unidade de Mercado notifique a dita resolución dentro do día hábil seguinte á súa recepción, comezando o cómputo dos prazos a que se refiren os números 8 e 9 do artigo 26 da LGUM desde a notificación efectuada pola Secretaría do Consello para a Unidade de Mercado.</p>
    <p>k) En relación coas discrepancias manifestadas sobre o punto tres da disposición derradeira primeira en relación co número 6 do artigo 127 ter da Lei 29/1998, do 13 de xullo, reguladora da xurisdición contencioso-administrativa, ambas as partes coinciden en interpretar que a condena ao resarcimento dos danos e prexuízos só pode aparecer procesualmente, se é o caso, de estar recollida tal pretensión na demanda presentada pola Comisión Nacional dos Mercados e da Competencia, e que esta comisión só incorporará tal pretensión se existir petición expresa en tal sentido dun operador concretamente afectado, xustificando debidamente, ademais, a súa realidade e cuantificación.</p>
    <p>l) En relación coas discrepancias manifestadas sobre o apartado tres da disposición derradeira primeira en relación co artigo 127 quáter da Lei 29/1998, do 13 de xullo, reguladora da xurisdición contencioso-administrativa, ambas as partes coinciden en interpretar que a solicitude de suspensión por parte da Comisión Nacional dos Mercados e a Competencia terá carácter excepcional e só será solicitada en caso de entender este que é imprescindible pola especial relevancia do suposto para a liberdade de establecemento e circulación.</p>
    <p>m) En relación coas discrepancias manifestadas sobre o apartado tres da disposición derradeira primeira en relación ao artigo 127 quáter da Lei 29/1998, do 13 de xullo, reguladora da xurisdición contencioso-administrativa, ambas as partes coinciden en interpretar que non existe impedimento para que a Administración cuxa actuación se recorreu poida solicitar que o levantamento se decida antes do prazo dos tres meses, e, en consecuencia, que o tribunal entre a valoralo antes de tal prazo de tres meses.</p>
    <p>2º. Comunicar este Acordo ao Tribunal Constitucional para os efectos previstos no artigo 33.2 da Lei orgánica do Tribunal Constitucional, así como inserir o presente acordo no Boletín Oficial del Estado e no Diario Oficial de Galicia.</p>
    <p>Madrid, 9 de setembro de 2014</p>
    <footer><p> Cristóbal Montoro Romero Alfonso Rueda Valenzuela<br>       Ministro de Facenda Vicepresidente e conselleiro de Presidencia<br> e Administracións Públicas         Administracións Públicas e Xustiza</p></footer>

