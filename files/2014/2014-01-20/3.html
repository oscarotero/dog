---
date: '2014-01-20'
id: CA01-150114-0001
page: 1982
number: 12
agency: Consellería de Facenda
section: IV. Oposicións e concursos.
title: >-
  ORDE do 15 de xaneiro de 2014 pola que se convocan para a elección de destino
  definitivo os/as aspirantes que superaron o proceso selectivo para o ingreso
  no corpo  facultativo  superior  da  Xunta  de  Galicia,  subgrupo  A1, 
  escala  de  enxeñeiros/as de montes, convocado pola Orde do 28 de decembro de
  2007.
range: Orde
url: >-
  https://www.xunta.gal/dog/Publicados/2014/20140120/AnuncioCA01-150114-0001_gl.html
---
<p>En virtude da Orde do 28 de decembro de 2007 (DOG núm. 7, do 10 de xaneiro de 2008) convocouse o proceso selectivo para o ingreso no corpo facultativo superior da Xunta de Galicia, subgrupo A1, escala de enxeñeiros/as de montes.</p>
    <p>Pola Orde do 21 de xaneiro de 2010 (DOG núm. 17, do 27 de xaneiro) foron nomeados/as funcionarios/as da dita escala e adxudicáronselles destinos provisionais.</p>
    <p>En atención a todo o exposto e segundo o disposto na Lei 7/2007, do 12 de abril, no Decreto lexislativo 1/2008, do 13 de marzo, polo que se aproba o texto refundido da Lei da función pública de Galicia, e demais normativa concordante, esta consellería</p>
    <h2>DISPÓN:</h2>
    <p>Primeiro. Convocar os/as funcionarios/as en destino provisional que figuran na Orde do 21 de xaneiro de 2010, pola que se procede ao nomeamento como funcionarios/as do corpo facultativo superior da Xunta de Galicia, subgrupo A1, escala de enxeñeiros/as de montes, ao acto de elección de destino definitivo que terá lugar no salón de actos número 2 (pequeno) da Vicepresidencia e Consellería de Presidencia, Administracións Públicas e Xustiza (edificio administrativo San Caetano, s/n, Santiago de Compostela) o día 22 de xaneiro de 2014, ás 10.00 horas.</p>
    <p>Segundo. Os/as funcionarios/as convocados poderán elixir entre os postos que se relacionan no anexo desta orde segundo a orde obtida no proceso selectivo, sempre que reúnan as condicións exixidas nel. </p>
    <p>Os/as funcionarios/as que pretendan optar aos postos para cuxo desempeño é preciso estar en posesión de coñecementos en sistemas de información xeográfica deberán presentar certificación acreditativa no acto de elección de destino. A dita certificación será expedida pola Secretaría Xeral Técnica da Consellería do Medio Rural e do Mar (Edificio Administrativo San Caetano, s/n, 15781 Santiago de Compostela) logo de presentación dos diplomas ou títulos que xustifiquen a realización dos cursos de formación.</p>
    <p>Os aspirantes da quenda de promoción interna terán en todo caso preferencia sobre os/as aspirantes provenientes do sistema de acceso libre para cubrir as vacantes correspondentes.</p>
    <p>Terceiro. Os/as funcionarios deberán ir provistos/as de DNI ou outro documento que acredite fidedignamente a súa identidade; no caso de non comparecer persoalmente poderán ser representados/as por terceiras persoas con poder notarial suficiente.</p>
    <p>Cuarto. Aos/ás funcionarios/as que non comparezan persoalmente ou por medio de representantes seranlles adxudicadas en destino definitivo as prazas que lles correspondan atendendo á orde de publicación destas e ao número obtido no proceso selectivo, unha vez concluído o proceso de adxudicación das prazas aos aspirantes presentes ou representados/as, entre as que quedasen sen adxudicar.</p>
    <p>Quinto. Exceptúanse do disposto no punto anterior os/as aspirantes que ocupen un posto ao cal fosen adscritos/as polo sistema de libre designación. Neste caso a incomparecencia ao acto implicará a opción por permanecer nese posto.</p>
    <p>Sexto. Os/as aspirantes poderán solicitar ser declarados/as en excedencia voluntaria por prestación de servizos no sector público ou por interese particular reguladas no artigo 57.1 do Decreto lexislativo 1/2008, do 13 de marzo, redacción dada polo artigo 25 da Lei 15/2010, do 28 de decembro (DOG núm. 250, do 30 de decembro). Nestes supostos deberán presentarse ao chamamento cun certificado do/da responsable da súa unidade de persoal en que conste a condición con que presta servizos na actualidade. </p>
    <p>Sétimo. Contra esta orde, que pon fin á vía administrativa, poderase presentar recurso potestativo de reposición ante a conselleira de Facenda no prazo dun mes contado desde o día seguinte ao da publicación desta orde no <em>Diario Oficial de Galicia</em>, ou directamente recurso contencioso-administrativo, no prazo de dous meses contados desde esa mesma data ante o Xulgado do Contencioso-Administrativo de Santiago de Compostela, conforme o disposto na Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 15 de xaneiro de 2014</p>
    <footer><p>Elena Muñoz Fonteriz<br>Conselleira de Facenda</p></footer>

