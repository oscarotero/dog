---
date: '2014-02-04'
id: G0181-220114-0001
page: 4698
number: 23
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 17 de xaneiro de 2014 polo que se fai pública a Resolución do 16 de
  xaneiro de 2014, da Consellería de Medio Ambiente, Territorio e
  Infraestruturas, pola que se aproba definitivamente a delimitación da liña
  límite de edificación da estrada autonómica AC-303, no seu treito situado
  entre os p.q. 1+365 e 3+095.
range: Anuncio
url: >-
  https://www.xunta.gal/dog/Publicados/2014/20140204/AnuncioG0181-220114-0001_gl.html
---
<p>Con data do 16 de xaneiro de 2014, a Consellería de Medio Ambiente, Territorio e Infraestruturas emitiu resolución de aprobación definitiva da delimitación da liña límite de edificación da estrada autonómica AC-303, no seu treito situado entre os p.q. 1+365 e 3+095, co seguinte contido:</p>
    <p>«Antecedentes:</p>
    <p>1. O Concello de Ribeira solicitou a redución da liña límite de edificación da estrada autonómica AC-303 Oleiros-Corrubedo, ao seu paso polo núcleo de Bretal, entre os p.q. 1+365 e 3+095 da dita estrada, en aplicación da excepcionalidade recollida no artigo 41.3 da Lei 8/2013, do 28 de xuño, de estradas de Galicia.</p>
    <p>2. A Área de Planificación e Programación emitiu informe ao respecto, o 31 de outubro de 2013, e elaborou un plano no cal se establecía unha delimitación proposta para a liña límite de edificación da estrada autonómica AC-303 Oleiros-Corrubedo, no seu treito situado entre os p.q. 1+365 e 3+095.</p>
    <p>3. Mediante Resolución do 4 de novembro de 2013, a Dirección da Axencia Galega de Infraestruturas aprobou, ao abeiro do establecido no artigo 41.3 da Lei 8/2013, do 28 de xuño, de estradas de Galicia, con carácter provisional, a delimitación anterior, e resolveu tramitala segundo o procedemento establecido no artigo 85 do Regulamento xeral de estradas, aprobado polo Real decreto 1812/1994, do 2 de setembro.</p>
    <p>4. A delimitación provisional foi sometida á información pública durante o prazo de trinta días hábiles, mediante Anuncio do 4 de novembro de 2013, da Dirección da Axencia Galega de Infraestruturas, publicado no Diario Oficial de Galicia nº 219, do venres 15 de novembro de 2013, e no taboleiro de anuncios do Concello de Ribeira, co fin de que calquera persoa física ou xurídica formulase as alegacións que considerase pertinentes.</p>
    <p>5. O expediente estivo exposto ao público, en días e horas hábiles de oficina, nos locais da Axencia Galega de Infraestruturas en Santiago de Compostela, na Delegación da Axencia Galega de Infraestruturas da Coruña e na Casa do Concello de Ribeira.</p>
    <p>6. Ao mesmo tempo, a delimitación provisional foi remitida ao Concello de Ribeira e á Deputación Provincial da Coruña, co fin de que no dito prazo e un mes máis se manifestasen sobre ela.</p>
    <p>7. Mediante informe do 14 de xaneiro de 2014, a Área de Planificación e Programación indicou que non se presentaron alegacións durante o período de información pública da delimitación provisional e que tampouco foi emitido informe ningún ao respecto por parte das entidades locais consultadas.</p>
    <p>8. A Dirección da Axencia Galega de Infraestruturas emitiu proposta de resolución con data do 15 de xaneiro de 2014.</p>
    <p>Consideracións legais:</p>
    <p>O conselleiro de Medio Ambiente, Territorio e Infraestruturas é competente para resolver o expediente de delimitación da liña límite de edificación prevista no artigo 41.3 da Lei 8/2013, do 28 de xuño, de estradas de Galicia, ao abeiro do indicado no artigo 85.4 do Regulamento xeral de estradas, aprobado polo Real decreto 1812/1994, do 2 de setembro, por analoxía coa estrutura da Administración xeral do Estado.</p>
    <p>Visto todo o que antecede e, en particular, a proposta de resolución da Dirección da Axencia Galega de Infraestruturas,</p>
    <h2>RESOLVO:</h2>
    <p>1. Aprobar, ao abeiro do establecido no artigo 41.3 da Lei 8/2013, do 28 de xuño, de estradas de Galicia, con carácter definitivo, a delimitación da liña límite de edificación da estrada autonómica AC-303, no seu treito situado entre os p.q. 1+365 e 3+095, segundo os planos que se xuntan, e que supón as seguintes reducións con respecto á establecida con carácter xeral na antedita lei:</p>
    <p>a) A 12 m do bordo máis próximo da liña exterior de delimitación da calzada (que equivalen a 15,5 m desde o eixe da estrada) entre os p.q. 1+380 e 1+580, na marxe dereita da estrada AC-303.</p>
    <p>b) A 9,5 m do bordo máis próximo da liña exterior de delimitación da calzada (que equivalen a 13 m desde o eixe da estrada) entre os p.q 1+580 e 1+800, na marxe dereita da estrada AC-303.</p>
    <p>c) A 6,5 m do bordo máis próximo da liña exterior de delimitación da calzada (que equivalen a 10 m desde o eixe da estrada) entre os p.q. 1+800 e 3+095, na marxe dereita da estrada AC-303.</p>
    <p>d) A 6,5 m do bordo máis próximo da liña exterior de delimitación da calzada (que equivalen a 10 m desde o eixe da estrada) entre os p.q. 1+365 e 2+305, na marxe esquerda da estrada AC-303.</p>
    <p>e) A 8 m do bordo máis próximo da liña exterior de delimitación da calzada (que equivalen a 11,5 m desde o eixe da estrada) entre os p.q. 2+305 e 3+090, na marxe esquerda da estrada AC-303.</p>
    <p>Contra esta resolución de aprobación, con carácter definitivo en vía administrativa, cabe interpoñer potestativamente recurso de reposición ante o mesmo órgano que a ditou, no prazo dun mes, contado a partir do día seguinte ao da súa publicación no Diario Oficial de Galicia, segundo establecen os artigos 116.1º e 117 da Lei 30/1992, do 26 de novembro.</p>
    <p>Porén, poderase impugnar directamente o acto que se notifica ante a orde xurisdicional contencioso-administrativa (artigo 116.1º da Lei 30/1992, do 26 de novembro). Para tal efecto, poderase interpoñer recurso contencioso-administrativo, no prazo de dous meses contados desde o día seguinte ao desta publicación, ante o Tribunal Superior de Xustiza de Galicia.</p>
    <p>No caso de que se interpoña o recurso de reposición, non se poderá interpoñer o recurso contencioso-administrativo ata que sexa resolto expresamente ou se teña producido a desestimación presunta do recurso de reposición interposto».</p>
    <p>O que se fai público para o seu xeral coñecemento.</p>
    <p>Santiago de Compostela, 17 de xaneiro de 2014</p>
    <footer><p>Ethel Mª Vázquez Mourelle<br>Directora da Axencia Galega de Infraestruturas</p></footer>

