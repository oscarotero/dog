---
date: '2014-08-22'
id: G0164-130814-0001
page: 36212
number: 159
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 5 de agosto de 2014 pola que se aproba o Regulamento de organización e
  funcionamento do Consello Social da Universidade de Santiago de Compostela.
range: Orde
url: >-
  https://www.xunta.gal/dog/Publicados/2014/20140822/AnuncioG0164-130814-0001_gl.html
---
<p>A Lei 6/2013, do 13 de xuño, do Sistema universitario de Galicia, considera os consellos sociais como órganos de participación da sociedade galega nas universidades que impulsan a colaboración entre estas e aquela, mediante a satisfacción polas universidades das necesidades do seu ámbito, contribuíndo eficazmente ao desenvolvemento social, profesional, económico, tecnolóxico, científico e cultural de Galicia e á mellora da calidade do servizo público da educación superior universitaria.</p>
    <p>O artigo 75.1.a) da mencionada Lei 6/2013, en consonancia co establecido no artigo 85 da mesma lei, establece que o Consello Social é competente para elaborar o regulamento de organización e funcionamento interno, así como as súas modificacións, e elevalo á consellería competente en materia de universidades para a súa aprobación e publicación no Diario Oficial de Galicia.</p>
    <p>A disposición transitoria sétima da mencionada lei determina que os consellos sociais das universidades públicas do Sistema universitario de Galicia adaptarán e elevarán á consideración e aprobación da consellería competente en materia de universidades, no prazo dun ano desde a entrada en vigor desta lei, o seu regulamento de organización e funcionamento interno.</p>
    <p>O Consello Social da Universidade de Santiago de Compostela presentou ante a Consellería de Cultura, Educación e Ordenación Universitaria a proposta do Regulamento de organización e funcionamento do Consello Social, aprobada polo Pleno do Consello Social na súa sesión do 1 de abril de 2014 e unha vez obtido o informe de legalidade da Asesoría Xurídica da Consellería de Cultura, Educación e Ordenación Universitaria. </p>
    <p>Na súa virtude, de acordo co disposto no citado artigo 75.1.a) e no artigo 85 da Lei 6/2013, do 13 de xuño, e elevada a consideración e aprobación desta consellería de acordo coa disposición transitoria sétima, e cumpridos todos os trámites preceptivos, </p>
    <h2>DISPOÑO:</h2>
    <p>Artigo único</p>
    <p>Aprobar o Regulamento de organización e funcionamento do Consello Social da Universidade de Santiago de Compostela coa redacción que figura no anexo desta orde.</p>
    <p>Disposición derrogatoria única</p>
    <p>Queda derrogado o Regulamento de réxime interno do Consello Social aprobado pola Resolución do 22 de abril de 2004 e publicado no Diario Oficial de Galicia do 11 de maio.</p>
    <p>Disposición derradeira única </p>
    <p>A presente orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 5 de agosto de 2014</p>
    <footer><p>Jesús Vázquez Abad<br>Conselleiro de Cultura, Educación e Ordenación Universitaria</p></footer>
    <h2>ANEXO<br>Regulamento de organización e funcionamento do Consello Social<br>da Universidade de Santiago de Compostela</h2>
    <p>Preámbulo </p>
    <p>Ao abeiro do disposto na Lei orgánica 6/2001, do 21 de decembro, de universidades, e da Lei 6/2013, do 13 de xuño, do Sistema universitario de Galicia, elabórase o presente Regulamento de organización e funcionamento do Consello Social da Universidade de Santiago de Compostela, coa súa aprobación polo Pleno deste na sesión plenaria do día 1 de abril de 2014, dando cumprimento ao preceptuado nos artigos 75.1.a) e 85 da Lei 6/2013, así como á súa disposición transitoria sétima.</p>
    <h2>TÍTULO I<br>Definición, funcións, competencias e relacións<br>de cooperación do Consello Social</h2>
    <p>Artigo 1. Definición e natureza xurídica</p>
    <p>1. O Consello Social é o órgano colexiado de participación da sociedade galega na Universidade de Santiago de Compostela (USC) e impulsa a colaboración entre esta e aquela, mediante a satisfacción pola Universidade das necesidades do seu ámbito, contribuíndo eficazmente ao desenvolvemento social, económico, tecnolóxico, científico e cultural de Galicia e á mellora da calidade do servizo público da educación superior universitaria.</p>
    <p>2. Correspóndelle a supervisión das actividades de carácter económico da Universidade e do rendemento dos seus servizos e promover a colaboración da sociedade no financiamento da USC.</p>
    <p>Artigo 2. Réxime xurídico</p>
    <p>O Consello Social da USC desenvolve as súas funcións de acordo co establecido no artigo 14 da Lei orgánica 6/2001, do 21 de decembro, de universidades, no título IV da Lei 6/2013, do 13 de xullo, do Sistema universitario de Galicia, nos estatutos da USC, no presente regulamento e nas demais disposicións legais que sexan de aplicación.</p>
    <p>Artigo 3. Sede</p>
    <p>O Consello Social terá a súa sede en Santiago de Compostela, na Casa da Concha, rúa da Conga, nº 1.</p>
    <p>Artigo 4. Funcións</p>
    <p>Correspóndenlle ao Consello Social as funcións seguintes:</p>
    <p>1. No ámbito da súa propia organización e funcionamento:</p>
    <p>a) Elaborar o seu regulamento de organización e funcionamento, así como as súas modificacións, e elevarllo á consellería competente en materia de universidades para a súa aprobación.</p>
    <p>b) Propoñer o cesamento dalgún dos seus membros á autoridade, entidade ou institución que o designou, logo de declaración da súa situación de incompatibilidade ou de incumprimento grave ou reiterado das súas obrigas.</p>
    <p>c) Informar a Xunta de Galicia sobre o réxime de retribucións ou indemnizacións dos seus membros, consonte o disposto na normativa vixente.</p>
    <p>2. No ámbito da relación entre a universidade e a sociedade:</p>
    <p>a) Aprobar un plan anual de actuacións destinado a promover as relacións entre a Universidade e o seu ámbito cultural, profesional, económico e social ao servizo da calidade da actividade universitaria. </p>
    <p>b) Aprobar, con carácter anual, unha memoria das súas actividades, que remitirá ao Parlamento de Galicia e á consellería competente en materia de universidades. </p>
    <p>c) Fomentar a colaboración da sociedade no financiamento do ensino e da investigación na Universidade, contribuíndo á captación de recursos económicos externos e ao mecenado á Universidade por parte de persoas físicas e entidades.</p>
    <p>d) Realizar estudos sobre materias da súa competencia e, en particular, sobre a adecuación da oferta de titulacións e do contido dos plans de estudos da Universidade ás necesidades sociais, sobre o rendemento académico do alumnado e a inserción laboral das persoas tituladas universitarias, sobre a investigación desenvolvida na Universidade e a transferencia á sociedade dos resultados desta e mais sobre calquera outra cuestión proposta pola consellería competente en materia de universidades, de acordo coas funcións propias deste órgano.</p>
    <p>e) Impulsar aquelas actuacións que permitan un maior achegamento do estudantado universitario ás demandas do mercado laboral e, en especial, a sinatura de convenios entre a Universidade e outras entidades, públicas e privadas, orientadas a completar a formación do alumnado e dos titulados e das tituladas da Universidade e mais a facilitar o seu acceso ao mundo empresarial. </p>
    <p>f) Estimular a actividade investigadora da Universidade, especialmente no relativo á súa vinculación cos sectores produtivos, apoiando os proxectos de I+D+i compartidos entre Universidade, empresas e tecido social, así como as políticas de transferencia e difusión dos resultados obtidos nas investigacións universitarias. </p>
    <p>g) Favorecer as actividades orientadas a completar a formación científica, cultural e humanística dos universitarios e das universitarias, apoiando as súas manifestacións no seo da Universidade e asegurando a súa extensión ao conxunto da sociedade galega. </p>
    <p>h) Outorgar, se é o caso, axudas, premios, distincións e recoñecementos no ámbito das súas funcións.</p>
    <p>3. No ámbito económico, financeiro e patrimonial:</p>
    <p>a) Supervisar as actividades de carácter económico da Universidade. </p>
    <p>b) Aprobar, por proposta do Consello de Goberno, a programación plurianual da Universidade, así como realizar o seu seguimento. </p>
    <p>c) Aprobar, por proposta do Consello de Goberno, o orzamento da Universidade e coñecer as contas das entidades públicas ou privadas dependentes dela. Os órganos responsables da execución do orzamento deberán informar o Consello Social do estado de execución cando así llo solicite. </p>
    <p>d) Aprobar, con carácter previo á súa rendición perante ao órgano de fiscalización da Comunidade Autónoma, as contas anuais da Universidade e das entidades dependentes dela, calquera que sexa a forma xurídica que adopten, podendo acordar de xeito motivado a realización de auditorías externas. </p>
    <p>e) No caso de liquidación do orzamento con remanente de tesouraría negativo, proceder á redución do gasto no novo orzamento por contía igual ao déficit producido, nos termos establecidos pola lexislación estatal vixente. </p>
    <p>f) Fixar os prezos das ensinanzas propias, dos cursos de especialización e os referentes ás demais actividades autorizadas polas universidades, así como emitir informe en materia de prezos públicos dos estudos universitarios oficiais, dentro dos límites que estableza a Conferencia Xeral de Política Universitaria. </p>
    <p>g) Aprobar, con carácter previo á súa remisión á Xunta de Galicia para a súa autorización, as propostas de operacións de endebedamento. </p>
    <p>h) Emitir informe sobre o cadro de persoal e a relación de postos de traballo do persoal docente e investigador e do persoal de administración e servizos da Universidade, con especificación da totalidade dos seus custos, das ditas modificacións e dos gastos que supoñen, así como emitir informe sobre os convenios colectivos do persoal contratado con carácter previo á súa formalización. </p>
    <p>i) Acordar, por proposta do Consello de Goberno da Universidade, e dentro dos límites fixados pola Xunta de Galicia, a asignación singular e individual de complementos retributivos adicionais, ligados a méritos docentes, investigadores e de xestión, aos membros do persoal docente e investigador da Universidade, logo de valoración dos méritos pola Axencia para a Calidade do Sistema Universitario de Galicia. </p>
    <p>j) Ser informado dos contratos ou convenios en que a Universidade sexa parte e daqueles que se subscriban ao abeiro do artigo 83 da Lei orgánica 6/2001, do 21 de decembro, de universidades. </p>
    <p>k) Aprobar, por proposta do Consello de Goberno, os regulamentos internos que regulan a xestión contractual e patrimonial da Universidade, e aprobar, con carácter previo á súa realización, os actos de disposición sobre bens inmobles e mobles de extraordinario valor da Universidade e a desafectación dos seus bens de dominio público. Para tal efecto, a Universidade contará cun inventario, que deberá remitir ao Consello Social cando así se solicite. </p>
    <p>l) Aprobar, por proposta do Consello de Goberno, a aceptación pola Universidade de herdanzas, doazóns ou legados. </p>
    <p>m) Emitir informe sobre a creación ou a adscrición de colexios maiores e residencias universitarias. </p>
    <p>n) Aprobar a creación, a modificación substancial ou a extinción das sociedades, fundacións ou outras entidades en cuxo capital ou fondo patrimonial teña participación a Universidade, calquera que sexa a forma xurídica que adopten, así como a integración nestas. </p>
    <p>ñ) Velar para que, con carácter previo á aprobación das contas anuais da Universidade, se faga a auditoría correspondente, sen prexuízo das competencias da Intervención Xeral da Comunidade Autónoma.</p>
    <p>4. No ámbito da supervisión de actividades universitarias:</p>
    <p>a) Supervisar o rendemento e a calidade dos servizos universitarios, formulando, se é o caso, suxestións e propostas ao Consello de Goberno da Universidade, orientadas a promover a excelencia do ensino, da investigación, da xestión e dos servizos.</p>
    <p>b) Solicitar das administracións públicas, oído o Consello de Goberno, a realización de informes e inspeccións dos servizos que presta a Universidade, especialmente os de ensino, investigación, xestión e servizos.</p>
    <p>c) Acordar, co reitor ou reitora, nos termos previstos na lexislación orgánica de universidades, o nomeamento e o cesamento da persoa titular da xerencia.</p>
    <p>d) Supervisar que a política de bolsas, axudas, exencións e créditos ao estudo e á investigación que outorgue a Universidade con cargo aos seus orzamentos ordinarios se desenvolva conforme os principios de publicidade, mérito e capacidade.</p>
    <p>e) Emitir informe, con carácter previo á súa proposta á Xunta de Galicia, sobre os acordos do Consello de Goberno relativos á implantación e á supresión de ensinanzas conducentes á obtención de títulos universitarios de carácter oficial e validez en todo o territorio nacional, así como a creación, a modificación e a supresión de centros, institutos universitarios de investigación ou calquera outra figura que adopten.</p>
    <p>f) Emitir informe, con carácter previo á súa proposta á Xunta de Galicia, sobre os acordos do Consello de Goberno relativos á adscrición ou á desadscrición á Universidade de centros docentes, de titularidade pública ou privada, para impartir ensinanzas conducentes á obtención de títulos universitarios de carácter oficial e validez en todo o territorio nacional, mediante a aprobación do correspondente convenio, así como a adscrición ou a desadscrición de institutos ou centros universitarios de investigación, de institucións ou centros de investigación de carácter público ou privado. </p>
    <p>g) Propoñer a creación e a supresión de centros dependentes da Universidade sitos no estranxeiro que impartan ensinanzas conducentes á obtención de títulos universitarios de carácter oficial e validez en todo o territorio nacional.</p>
    <p>h) Aprobar as normas que regulen o progreso e a permanencia na Universidade dos e das estudantes de acordo coas características dos respectivos estudos.</p>
    <p>i) Designar de entre os seus membros pertencentes á representación social ás persoas representantes do Consello Social nas entidades e institucións que corresponda e, en particular, as persoas representantes no Consello de Goberno da Universidade, nos termos establecidos na Lei orgánica de universidades.</p>
    <p>Artigo 5. Outras funcións</p>
    <p>O Consello Social desenvolverá ademais aquelas funcións que, de acordo coa súa natureza, lle sexan atribuídas polos estatutos ou normativa interna da Universidade e polo resto da normativa vixente.</p>
    <p>Artigo 6. Relacións con outros órganos da Universidade e relacións de cooperación</p>
    <p>1. As relacións entre o Consello Social e os outros órganos da Universidade rexeranse polos principios de coordinación, colaboración e lealdade no exercicio das súas respectivas atribucións.</p>
    <p>2. No exercicio das súas funcións, o Consello Social, a través do seu presidente ou da súa presidenta, poderá solicitar a colaboración de persoas físicas e xurídicas, pertencentes ou non ao ámbito universitario, así como recadar a información que precise de todos os órganos da Universidade, da Axencia para a Calidade do Sistema Universitario de Galicia e dos órganos similares a nivel estatal.</p>
    <p>3. No exercicio das súas funcións, o Consello Social poderá manter relacións de colaboración con outras institucións e organismos estatais ou estranxeiros.</p>
    <p>4. O Consello Social establecerá canles de colaboración e encontro para buscar posturas e estratexias conxuntas, anualmente, coa finalidade de que a Universidade poida colaborar e adoptar solucións coordinadas, entre outros, nos seguintes temas:</p>
    <p>a) Réxime de permanencia do alumnado. </p>
    <p>b) Mobilidade do persoal docente, do alumnado e do persoal de administración e servizos.</p>
    <p>c) Bolsas e axudas ao estudo.</p>
    <p>d) Outros temas que sexan competencia do Consello Social.</p>
    <h2>TÍTULO II<br>Membros do Consello Social</h2>
    <p>Artigo 7. Composición</p>
    <p>1. O Consello Social da USC estará integrado polos seguintes membros de conformidade co disposto pola Lei 6/2013, do 13 de xuño, do Sistema universitario de Galicia:</p>
    <p>a) O presidente ou presidenta.</p>
    <p>b) O reitor ou reitora da Universidade.</p>
    <p>c) O secretario ou secretaria xeral da Universidade.</p>
    <p>d) O/A xerente da Universidade.</p>
    <p>e) Un profesor ou unha profesora, un ou unha estudante e un ou unha representante do persoal de administración e servizos, elixidos polo Consello de Goberno da Universidade de entre os seus membros na forma que determinen os estatutos da USC.</p>
    <p>f) Seis membros designados polo Parlamento de Galicia.</p>
    <p>g) Seis membros designados pola Xunta de Galicia.</p>
    <p>h) Un membro designado por cada un dos sindicatos máis representativos no territorio da Comunidade Autónoma de Galicia.</p>
    <p>i) Catro membros designados palas organizacións empresariais máis representativas dos sectores estratéxicos da economía galega, na área de influencia da universidade.</p>
    <p>j) Un membro designado pola corporación do Concello de Santiago de Compostela.</p>
    <p>k) Un membro designado pola corporación do Concello de Lugo.</p>
    <p>l) Un membro designado pola Asociación de Antigos Alumnos e Amigos da USC. </p>
    <p>m) Un membro designado polos colexios profesionais, a través da súa entidade asociativa máis representativa, vinculados coa oferta formativa da Universidade.</p>
    <p>2. O presidente ou presidenta do Consello Social será nomeado ou nomeada por decreto da Presidencia da Xunta de Galicia de acordo co previsto no artigo 83 da Lei 6/2013, do 13 de xuño, do Sistema universitario de Galicia. Os restantes acordos de designación de persoas membros do Consello Social seranlle comunicados á persoa titular da consellería competente en materia de universidades, quen procederá ao seu nomeamento mediante orde da súa consellería. O decreto e as ordes de nomeamento deberán publicarse no Diario Oficial de Galicia.</p>
    <p>3. A condición de membro do Consello Social adquírese unha vez cumpridos os requisitos de designación, nomeamento e publicación no Diario Oficial de Galicia, e produce efectos a partir desa data.</p>
    <p>Artigo 8. Duración do mandato</p>
    <p>A duración do mandato dos membros do Consello Social sinalados nos puntos 1.b, 1.c, 1.d e 1.e do artigo 7 será establecida polos estatutos da USC, e a duración do mandato dos restantes membros do Consello Social será de catro anos, renovable por unha soa vez.</p>
    <p>Artigo 9. Incompatibilidades</p>
    <p>1. A condición de persoa membro do Consello Social é incompatible co desempeño, por si ou por persoa interposta, de cargos directivos en empresas ou sociedades que contraten coa Universidade, así como coa participación superior ao 10 % no seu capital social. Quedan exceptuados desta incompatibilidade os contratos que se subscriban consonte o regulado no artigo 83 da Lei orgánica 6/2001, do 21 de decembro, de universidades.</p>
    <p>2. Os membros do Consello Social designados en representación dos intereses sociais non poderán pertencer á comunidade universitaria.</p>
    <p>3. A infracción do réxime de incompatibilidades previstas na Lei 6/2013, do 13 de xuño, do Sistema universitario de Galicia, así como doutras que poidan establecerse na normativa vixente, motivará por parte do Consello Social a proposta de remoción do membro en que concorran as devanditas circunstancias, á institución, á entidade ou ao organismo que efectuou a súa designación ou, se é o caso, elección.</p>
    <p>Artigo 10. Cesamento e substitución</p>
    <p>1. Os membros do Consello Social cesarán:</p>
    <p>a) Por expiración do período de mandato. Non obstante, continuarán nas súas funcións ata a toma de posesión dos novos membros.</p>
    <p>b) Por renuncia, incapacidade declarada por resolución xudicial firme, morte ou declaración de falecemento. A renuncia presentarase por escrito á autoridade, entidade ou institución designante e á Presidencia do Consello Social, quen lla comunicará á consellería competente en materia universitaria, e publicarase no Diario Oficial de Galicia, data desde a cal producirá efectos.</p>
    <p>c) Por cesamento no seu cargo, no caso de membros natos.</p>
    <p>d) Por condena xudicial firme que ocasione a inhabilitación ou suspensión de emprego ou cargo público.</p>
    <p>e) Por decisión da autoridade, da entidade ou da institución que o designou, no caso de incumprimento dos deberes e das obrigas como membro do Consello Social.</p>
    <p>2. O Pleno do Consello Social poderá propoñer o cesamento dalgún/dalgunha conselleiro/a á autoridade competente ou órgano que o designou nos seguintes casos:</p>
    <p>a) Abandono manifesto e incumprimento reiterado dos deberes do seu cargo.</p>
    <p>b) Se no prazo dun mes desde que concorra nun conselleiro unha causa de incompatibilidade este non elixise un posto ou outro no dito prazo.</p>
    <p>c) A ausencia a tres ou máis sesións consecutivas do Pleno non xustificadas, ou a catro sesións non consecutivas ao longo dun ano. A xustificación da non asistencia a un Pleno realizarase por escrito enviado á Secretaría do Consello Social no prazo de vinte e catro horas antes da realización da xuntanza, excepto causas de forza maior.</p>
    <p>d) A non asistencia inxustificada a máis de dúas sesións da Comisión a que pertenza.<br>A xustificación da non asistencia a unha Comisión realizarase por escrito enviado á Secretaría do Consello Social no prazo de vinte e catro horas antes da realización da xuntanza, excepto causas de forza maior.</p>
    <p>e) A non asistencia inxustificada ás sesións en que se debata o orzamento da USC, a programación plurianual ou os criterios xerais sobre a política do cadro de persoal.</p>
    <p>Artigo 11. Provisión de vacantes</p>
    <p>1. As vacantes que se produzan antes da finalización do mandato serán cubertas pola autoridade, entidade ou institución correspondente no prazo máximo de tres meses. De non se comunicar o acordo de designación, dentro do prazo anterior, á persoa titular da consellería competente en materia universitaria, o posto permanecerá vacante ata a finalización do correspondente mandato.</p>
    <p>2. O mandato do membro substituto estenderase só polo período que reste para concluír o do substituído, e será efectivo desde o momento da súa publicación no Diario Oficial de Galicia.</p>
    <p>Artigo 12. Dereitos e deberes</p>
    <p> 1. Son dereitos dos conselleiros:</p>
    <p>a) Presentar mocións ou suxestións para a deliberación e adopción de acordos ou recomendacións polo Pleno ou para o seu estudo nunha Comisión.</p>
    <p>b) Recibir, cunha antelación mínima de sete días hábiles para sesións ordinarias e corenta e oito horas para sesións extraordinarias, a convocatoria que conterá a orde do día das sesións.</p>
    <p>c) Asistir con voz ás sesións dos órganos de que formen parte e participar nos debates.</p>
    <p>d) Exercer o seu dereito de voto e formular votos particulares, así como expresar o sentido do seu voto e os motivos que o xustifican.</p>
    <p>e) Formular rogos e preguntas.</p>
    <p>f) Ser informado de canto aconteza no Consello Social e que interese para o seu bo funcionamento.</p>
    <p>g) Conseguir, a través do/a presidente/a do Consello Social, canta información, datos ou documentos consideren necesarios para o exercicio das súas funcións.</p>
    <p>h) Percibir as axudas de custo e gastos de locomoción no exercicio dos seus cargos.</p>
    <p>i) Gozarán de plena independencia para o exercicio das súas competencias.</p>
    <p>2. Son deberes dos conselleiros:</p>
    <p>a) Desenvolver as súas funcións velando polos intereses xerais da institución universitaria.</p>
    <p>b) Desempeñar os seus cargos persoalmente.</p>
    <p>c) Asistir ás sesións do Pleno e das comisións das cales formen parte.</p>
    <p>d) Executar cantos labores lles sexan encomendados por razóns dos seus cargos.</p>
    <p>e) Poñer en coñecemento do Consello Social calquera información que poida afectar as actuacións ou competencias deste.</p>
    <p>f) Gardar segredo sobre a documentación posta á súa disposición, as deliberacións internas, así como sobre as materias e actuacións que expresamente se declaren reservadas. </p>
    <p>g) Observar en todo momento a normativa de incompatibilidades que, segundo a lexislación vixente, os poida afectar.</p>
    <p>Artigo 13. Indemnizacións</p>
    <p>O cargo de conselleiro do Consello Social é honorífico. Porén, o/a presidente/a e os conselleiros terán dereito a percibir as axudas de custos de locomoción e manutención, así como as axudas de custo de asistencia que poidan corresponderlles por asistir ás reunións do Consello Social, nas contías establecidas na normativa vixente, agás cando manifesten por escrito a súa renuncia expresa a estas.</p>
    <h2>TÍTULO III<br>Organización e funcionamento do Consello Social</h2>
    <p>Artigo 14. Estrutura interna</p>
    <p>1. Son órganos colexiados do Consello Social:</p>
    <p>a) O Pleno.</p>
    <p>b) A Comisión Executiva, se a houber.</p>
    <p>c) As restantes comisións, tanto permanentes como temporais.</p>
    <p>2. Son órganos unipersoais:</p>
    <p>a) A Presidencia.</p>
    <p>b) A Secretaría.</p>
    <p>c) O/A ou os/as vicepresidentes ou vicepresidentas, se os/as houber.</p>
    <h2>CAPÍTULO I<br>O Pleno</h2>
    <p>Artigo 15. Natureza e composición</p>
    <p>1. O Pleno do Consello Social é o seu máximo órgano de goberno e está integrado por todos os seus membros.</p>
    <p>2. Reunirase con carácter ordinario polo menos unha vez ao trimestre e con carácter extraordinario cando así o acorde o presidente ou a presidenta, por proposta do reitor ou reitora da Universidade, ou o soliciten por escrito a maioría dos seus membros. No escrito de solicitude, que deberá estar asinado por cada un dos conselleiros ou conselleiras que o soliciten, deberán constar os motivos da sesión extraordinaria e os asuntos que se desexen incluír na orde do día. Neste caso, o/a presidente/a deberá convocar o Pleno nun prazo máximo de sete días hábiles desde a recepción da solicitude.</p>
    <p>Artigo 16. Convocatoria das sesións</p>
    <p>1. As reunións ordinarias serán convocadas polo/a presidente/a mediante comunicación escrita ou por vía telemática que dirixirá a todos os conselleiros e conselleiras cunha antelación de polo menos sete días hábiles á realización da sesión e con indicación da orde do día. No caso de urxencia para reunións extraordinarias, o prazo de convocatoria será de corenta e oito horas.</p>
    <p>2. A orde do día dos plenos ordinarios fixaraa o presidente ou presidenta, considerando, de ser o caso, as peticións dos demais membros formuladas coa debida antelación. Incluiranse obrigatoriamente aqueles puntos que foron presentados por escrito, avalados mediante sinatura da maioría dos membros.</p>
    <p>Artigo 17. Funcións</p>
    <p>1. O Pleno poderá acordar por maioría absoluta dos seus membros a delegación dalgunhas das súas competencias noutros órganos, aínda que non sexan xerarquicamente dependentes, cando existan circunstancias de índole técnica, académica, social, económica, xurídica ou de eficacia que o faga conveniente.</p>
    <p>2. Exerce con carácter indelegable a competencia decisoria nas materias a que se refiren o número 1; número 2, letras a), b), h); número 3, letras b), c), d), e), f), g), m), n), e número 4, letras c), e), f), g), h) e i) do artigo 4, así como as restantes que teña recoñecidas o Consello Social en canto non se encontren encomendadas a outros órganos deste.</p>
    <h2>CAPÍTULO II<br>As comisións</h2>
    <p>Artigo 18. Comisión Executiva</p>
    <p>1. O Pleno poderá constituír unha Comisión Executiva, que poderá adoptar acordos, excepto os recollidos no artigo 17.2 deste regulamento, e que gozará de capacidade de decisión naqueles asuntos da súa competencia que o Pleno lle delegue.</p>
    <p>2. Estará composta por un máximo de dez membros: o presidente ou presidenta, quen exercerá a presidencia da comisión, o/a vicepresidente/a ou vicepresidentes/as, se os houber, o reitor ou reitora, o/a xerente, o resto serán conselleiros da parte social que manifesten a súa vontade e cuxo nomeamento sexa aprobado polo Pleno con maioría simple.</p>
    <p>3. O quórum para a válida constitución da Comisión Executiva, así como para a deliberación e adopción de decisións no seu seo, será da metade máis un do número de membros do órgano con dereito a voto.</p>
    <p>4. As funcións e competencias da Comisión Executiva serán:</p>
    <p>• Emitir informe sobre as modificacións da relación de postos de traballo do persoal docente e investigador, así como do persoal de administración e servizos.</p>
    <p>• Ser informado sobre os contratos e convenios en que a Universidade sexa parte e daqueles que se subscriban ao abeiro do artigo 83 da Lei orgánica 6/2001, do 21 de decembro, de universidades.</p>
    <p>• Acordar, dentro dos límites fixados pola Xunta de Galicia, a asignación singular e individual de complementos retributivos adicionais, ligados a méritos docentes, investigadores e de xestión, aos membros do persoal docente e investigador da Universidade, logo de valoración dos méritos pola Axencia para a Calidade do Sistema Universitario de Galicia.</p>
    <p>• Aprobar as taxas de cursos de posgrao propios.</p>
    <p>• Aprobar a repartición entre os departamentos da USC das bolsas de colaboración do Ministerio de Educación.</p>
    <p>• Aprobar a aceptación de herdanzas, doazóns ou legados a favor da USC.</p>
    <p>• Aprobación de cesións de uso de material.</p>
    <p>• Aprobar a convocatoria de concurso público da auditoría da USC e das sociedades mercantís.</p>
    <p>• Establecer as liñas do orzamento do Consello Social.</p>
    <p>• Canalización de iniciativas e priorización destas.</p>
    <p>• Calquera outra competencia delegable polo Pleno e logo de aprobación deste.</p>
    <p>5. Informar o Pleno, na súa primeira xuntanza desde a realización da Comisión Executiva, das decisións adoptadas.</p>
    <p>Artigo 19. Outras comisións</p>
    <p>1. O Pleno poderá constituír unha ou varias comisións tanto permanentes como temporais.</p>
    <p>2. A súa creación, composición, atribucións e funcionamento serán regulados polo Pleno do Consello Social nunha sesión ordinaria que se convocará para ese efecto.</p>
    <p>3. As funcións das comisións consistirán en estudar, deliberar e propoñer ao Pleno a adopción de decisións sobre materias que lles fosen atribuídas.</p>
    <p>4. Poderá formar parte das comisións todo aquel conselleiro ou conselleira que manifeste a súa vontade.</p>
    <p>5. As comisións permanentes e temporais poderán estar presididas pola persoa que designe o presidente ou presidenta, cando este/a así o considere oportuno de xeito temporal ou permanente.</p>
    <p>Artigo 20. Convocatoria das sesións</p>
    <p>As reunións ordinarias serán convocadas polo/a presidente/a da comisión mediante comunicación escrita ou telemática, que dirixirá a todos os conselleiros e conselleiras pertencentes a esta, e cunha antelación de polo menos sete días hábiles á realización da sesión e con indicación da orde do día. No caso de urxencia para as reunións extraordinarias, o prazo de convocatoria será de corenta e oito horas.</p>
    <h2>CAPÍTULO III<br>O/A presidente/a</h2>
    <p>Artigo 21. Nomeamento e cesamento</p>
    <p>1. O presidente ou presidenta do Consello Social desempeña, para todos os efectos, a representación legal do órgano.</p>
    <p>2. Será designado ou designada pola Presidencia da Xunta de Galicia, entre personalidades da vida cultural, profesional, económica, laboral e social non pertencentes á comunidade universitaria, por proposta da persoa titular da consellería competente en materia universitaria, logo de escoitar o reitor ou reitora da Universidade.</p>
    <p>3. O seu mandato é de catro anos, renovable por unha soa vez, e seralle aplicable o previsto na Lei 6/2013, do 13 de xuño, do Sistema universitario de Galicia, para o cesamento e substitución dos membros do Consello Social.</p>
    <p>4. Exerce, no Pleno e en todas as comisións, as competencias propias da presidencia dun órgano colexiado, con voto de calidade no caso de empate.</p>
    <p>Artigo 22. Substitución</p>
    <p>No caso de ausencia, vacante, enfermidade ou calquera outra causa legal, o/a presidente/a será substituído/a polo/a vicepresidente/a que designe, de haber máis dun/dunha. De non existir vicepresidente/a, será substituído/a polo/a conselleiro/a que designe de entre os representantes dos intereses sociais. Se non pode nomear ningún substituto/a, ocuparía a presidencia o/a conselleiro/a, representante dos intereses sociais, de maior antigüidade presente na sesión.</p>
    <p>Artigo 23. Funcións</p>
    <p>Son funcións do/a presidente/a:</p>
    <p>a) Garantir o cumprimento das funcións e competencias do Consello Social.</p>
    <p>b) Convocar, fixando a orde do día, e presidir as sesións do Consello Social. </p>
    <p>c) Abrir e levantar as sesións, dirixir as deliberacións, conceder e denegar a palabra, determinar, de ser o caso, os tempos de intervención e decidir co seu voto de calidade no caso de empate.</p>
    <p>d) Coordinar as actividades dos membros e dos órganos do Consello.</p>
    <p>e) Invitar aos plenos, con voz pero sen voto, a todas aquelas persoas que considere oportuno en razón dos temas que se traten. </p>
    <p>f) Nomear e dispoñer o cesamento do/a secretario/a do Consello Social.</p>
    <p>g) Informar dos acordos adoptados polo Pleno do Consello á autoridade competente para a súa execución.</p>
    <p>h) Reclamar das autoridades académicas, administracións públicas ou de calquera outra entidade privada, cantos informes, estudos e ditames considere oportunos. </p>
    <p>i) Control dos servizos do Consello Social e da execución do seu orzamento.</p>
    <p>j) Calquera outra que poida ser útil para o bo funcionamento do Consello Social.</p>
    <h2>CAPÍTULO IV<br>O/A secretario/a</h2>
    <p>Artigo 24. Nomeamento e cesamento</p>
    <p>1. O/A secretario/a do Consello Social será designado/a e separado/a por decisión do/a seu/súa presidente/a. Se a designación recae nunha persoa que non sexa membro do Consello Social, actuará con voz pero sen voto. </p>
    <p>2. Exerce no Pleno e nas comisións as competencias propias da secretaría dun órgano colexiado.</p>
    <p>Artigo 25. Funcións</p>
    <p>Son funcións do/a secretario/a:</p>
    <p>a) Efectuar a convocatoria das sesións por orde da presidencia.</p>
    <p>b) Levantar actas das sesións do Pleno e das comisións.</p>
    <p>c) Custodiar o libro de actas do Consello Social, así como expedir os documentos e certificacións que resulten das actas e acordos do Pleno do Consello Social e das comisións.</p>
    <p>d) Facilitar a documentación que os membros lle soliciten en cumprimento do presente regulamento.</p>
    <p>e) Levar a contabilidade dos fondos do Consello Social e elevar ao Pleno a proposta relativa aos medios persoais e materiais necesarios para o funcionamento interno do Consello.</p>
    <p>f) Dirixir o labor administrativo, así como o do persoal e servizos adscritos á Secretaría do Consello.</p>
    <p>g) Someter á aprobación do Pleno a memoria anual de actividades do Consello.</p>
    <p>Artigo 26. Substitución</p>
    <p>No caso de ausencia, vacante, enfermidade ou calquera outra causa legal, o/a secretario/a será substituído polo conselleiro que o/a presidente/a designe de entre os membros que representan os intereses sociais.</p>
    <h2>CAPÍTULO V<br>O/A vicepresidente/a ou os/as vicepresidentes/as</h2>
    <p>Artigo 27</p>
    <p>1. O/A presidente/a poderá nomear e separar unha ou varias vicepresidencias.</p>
    <p>2. Poderán exercer a presidencia dalgunha das comisións cando o/a presidente/a o considere oportuno.</p>
    <h2>CAPÍTULO VI<br>Funcionamento</h2>
    <p>Artigo 28. Quórum das sesións</p>
    <p>1. O quórum para a válida constitución dos órganos do Consello Social, así como para a deliberación e adopción de decisións no seu seo, será da metade máis un do número de membros do órgano con dereito a voto en primeira convocatoria, e dun terzo en segunda convocatoria.</p>
    <p>2. Para os efectos deste cómputo, terase en conta o disposto no artigo 30 deste regulamento respecto da delegación de voto.</p>
    <p>Artigo 29. Votacións e acordos</p>
    <p>1. Os acordos e decisións adoptaranse por maioría simple de votos. No caso de empate decidirá o voto de calidade do presidente ou presidenta.</p>
    <p>2. Non obstante o disposto no número anterior, para a aprobación do orzamento da Universidade, da programación plurianual e dos criterios xerais sobre a política do cadro de persoal, exixirase o voto favorable da maioría absoluta dos membros do Consello. Esta maioría será tamén exixible en todos aqueles casos en que o Pleno, por maioría simple dos asistentes, así o decida.</p>
    <p>3. As votacións poderán efectuarse:</p>
    <p>a) A man alzada.</p>
    <p>b) Nominais.</p>
    <p>c) Secretas, cando así o solicite un membro do Consello. En todo caso, serán secretas cando afecten persoas concretas.</p>
    <p>4. Non poderá ser obxecto de deliberación ou acordo ningún asunto que non figure incluído na orde do día, salvo que estean presentes todos os membros do Pleno e sexa declarada a urxencia do asunto polo voto favorable da maioría.</p>
    <p>5. A Presidencia do Consello Social, por iniciativa propia ou, de ser o caso, por instancia dalgún membro do Consello, pode invitar para asistir ás sesións dos órganos colexiados, con voz pero sen voto, persoas expertas e membros da comunidade universitaria, de acordo coa natureza dos asuntos que se vaian tratar.</p>
    <p>6. Os acordos que tome o Pleno do Consello Social en exercicio das súas funcións, ou da Comisión Executiva, adoptarán a forma de acordos, que esgotan a vía administrativa e son impugnables directamente perante a xurisdición contencioso-administrativa, sen prexuízo de interposición previa do recurso potestativo de reposición. Non obstante, as decisións tomadas polas outras comisións en exercicio poderán impugnarse en alzada perante o Pleno do Consello Social.</p>
    <p>7. Os acordos adoptados polo Consello Social serán executivos consonte o previsto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>8. Correspóndelle ao reitor ou reitora a execución dos acordos adoptados polo Consello Social, que lle serán comunicados a través da Secretaría do Consello Social.</p>
    <p>9. O/A secretario/a, co visto e prace do/a presidente/a, remitirá inmediatamente unha certificación dos acordos á Secretaría Xeral da Universidade.</p>
    <p>10. Estes acordos serán notificados na forma que proceda, dándose a publicidade oportuna a aqueles que o Consello considere de especial transcendencia para a sociedade.</p>
    <p>Artigo 30. Delegación de voto</p>
    <p>Os/As conselleiros/as do Consello social desempeñarán os seus cargos persoalmente. Non obstante, para unha sesión concreta, poderán delegar o seu voto cumprindo as seguintes indicacións:</p>
    <p>a) A delegación de voto realizarase por escrito dirixido á Presidencia, no cal constará o motivo ou motivos da delegación, así como o nome da persoa en quen se delega o voto, e deberase ter recibido na Secretaría do Consello Social cunha antelación mínima de vinte catro horas á realización da xuntanza.</p>
    <p>b) Cada conselleiro/a presente nunha sesión poderá asumir ata un máximo dunha delegación.</p>
    <p>c) Para os efectos de establecer o número de asistentes, o quórum, así como as maiorías, consideraranse presentes os membros do Consello que teñan exercido de xeito correcto a delegación de voto.</p>
    <p>d) O/A presidente/a, logo de verificar que existe quórum, informará os presentes das delegacións de voto recibidas.</p>
    <p>Artigo 31. As actas</p>
    <p>1. De cada sesión levantarase acta, que conterá, como mínimo:</p>
    <p>a) Identificación das persoas que asistiron. </p>
    <p>b) A orde do día da reunión e os puntos principais de deliberación. </p>
    <p>c) As circunstancias de lugar e tempo en que se realizou. </p>
    <p>d) A forma e resultado das votacións.</p>
    <p>e) O contido dos acordos.</p>
    <p>2. Os membros do Consello Social presentes na votación poderán facer constar en acta o seu voto contrario ao acordo adoptado, a súa abstención e os motivos que o xustifiquen, así como calquera outra circunstancia que consideren pertinente.</p>
    <p>3. A elaboración da acta corresponderá ao/a secretario/a do Consello Social. No caso de ausencia deste/a, a elaboración correspóndelle, con carácter excepcional, ao membro do Consello que designe o/a presidente/a.</p>
    <p>4. As actas serán asinadas polo/a secretario/a co visto e prace do/a presidente/a, e aprobaranse, se procede, na seguinte sesión ordinaria do Pleno.</p>
    <h2>TÍTULO IV<br>Medios materiais, persoais e económicos do Consello Social</h2>
    <p>Artigo 32. Medios persoais e materiais</p>
    <p>O Consello Social disporá para a súa administración dos medios materiais e persoais necesarios para a consecución dos seus fins, e dunha oficina de Secretaría. A dirección e bo funcionamento desta serán competencia do/a secretario/a do Consello.</p>
    <p>Artigo 33. Medios económicos</p>
    <p>O Consello Social xestionará a súa partida orzamentaria específica, que figurará dentro dos orzamentos da Universidade, e nela garantirase en todo caso a suficiencia dos recursos asignados para o cumprimento das súas funcións. Para estes efectos, o plan de financiamento das universidades do Sistema universitario de Galicia establecerá unha dotación económica nominativa, de acordo coa Lei 6/2013, do 13 de xuño, do Sistema universitario de Galicia.</p>
    <h2>TÍTULO V<br>Reforma do regulamento</h2>
    <p>Artigo 34. Procedemento</p>
    <p>1. A iniciativa para a reforma do regulamento pode ser adoptada polo/a presidente/a do Consello ou mediante unha proposta asinada pola maioría dos membros do Consello Social.</p>
    <p>2. As propostas de reforma do regulamento deberán estar debidamente articuladas e motivadas. Recibida a proposta, será sometida a votación para a súa toma en consideración polo Pleno do Consello.</p>
    <p>3. Para que a reforma sexa adoptada deberá de recibir o voto da maioría absoluta do Pleno do Consello. De non ser así, a proposta de reforma considerarase rexeitada e non se poderá propoñer unha reforma idéntica ata que transcorra un período de dous anos, salvo que medie acordo dos dous terzos dos membros do Consello.</p>
    <p>4. Á reforma do regulamento deberáselle aplicar tamén a disposición transitoria sétima da Lei 6/2013, do 13 de xuño, do Sistema universitario de Galicia, para a súa sanción pola consellería competente en materia de universidades e a súa publicación no Diario Oficial de Galicia.</p>
    <p>Disposición adicional única</p>
    <p>O presente regulamento debe ser integrado e interpretado no marco do disposto nos estatutos da USC e nas normas legais e regulamentarias de ensino universitario, así como no resto do ordenamento xurídico que sexa de aplicación.</p>
    <p>Para o que non estea disposto neste regulamento nin nos estatutos da Universidade, aplicarase o que dispón a Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Disposición derrogatoria</p>
    <p>O presente regulamento substituirá o Regulamento de organización e funcionamento do Consello Social da USC publicado por Resolución do 22 de abril de 2004, no Diario Oficial de Galicia número 90, do 11 de maio.</p>
    <p>Disposición derradeira</p>
    <p>Este regulamento entrará en vigor o día seguinte ao da súa publicación no Diario Oficial de Galicia.</p>

