---
date: '2014-07-16'
id: G0003-100714-0001
page: 31359
number: 134
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 9 de xullo de 2014, da Dirección Xeral de Recursos Humanos, pola
  que se publican a relación definitiva de admitidos/as e excluídos/as e os
  resultados provisionais de baremación no proceso de inscrición de aspirantes
  para a formalización de nomeamentos estatutarios temporais no ámbito do
  Servizo Galego de Saúde e entidades adscritas á Consellería de Sanidade en
  diversas categorías de xestión e servizos.
range: Resolución
url: >-
  https://www.xunta.gal/dog/Publicados/2014/20140716/AnuncioG0003-100714-0001_gl.html
---
<p>Por Resolución da Dirección de Recursos Humanos do Servizo Galego de Saúde do 15 de febreiro de 2013 (DOG nº 39, do 25 de febreiro), abriuse o prazo para a inscrición de aspirantes nas listas para a formalización de vinculacións temporais no ámbito das institucións sanitarias do Servizo Galego de Saúde e entidades adscritas á Consellería de Sanidade, nas categorías de técnico/a superior, de xestión, e especialista de sistemas e tecnoloxías da información.</p>
    <p>Na devandita resolución prevese unha xeración de listas coas persoas inscritas ata o 25 de marzo de 2013 que cumpran os requisitos determinados na anterior resolución.</p>
    <p>Por Resolución do 6 de xuño de 2013 (DOG nº 112, do 13 de xuño), publicáronse as listas provisionais de admitidos/as e excluídos/as destas categorías estatutarias.</p>
    <p>Finalizado o prazo de emenda previsto nesta última resolución, esta dirección xeral, de conformidade coa base sétima da Resolución do 15 de febreiro de 2013, de inicio do prazo de inscrición,</p>
    <h2>RESOLVE:</h2>
    <p>Primeiro. Publicar a relación definitiva de solicitantes admitidos/as e excluídos/as e os resultados provisionais de baremación no proceso de inscrición de aspirantes para a formalización de nomeamentos estatutarios temporais no ámbito do Servizo Galego de Saúde e entidades adscritas á Consellería de Sanidade, nas categorías de técnico/a superior de sistemas e tecnoloxías da información, técnico/a de xestión de sistemas e tecnoloxías da información e técnico/a especialista de sistemas e tecnoloxías da información, iniciado por Resolución do 15 de febreiro de 2013.</p>
    <p>Segundo. As listas definitivas de excluídos/as e a lista definitiva de admitidos/as coa asignación da puntuación provisional e o número de orde acadados están publicadas, á disposición das persoas interesadas, na páxina web do Servizo Galego de Saúde (www.sergas.es).</p>
    <p>Ademais, o estado de cada solicitude pode ser consultado polo/a solicitante no seu expediente electrónico persoal en Fides/expedient-e/sección de procesos</p>
    <p>Terceiro. De conformidade coa base sétima da Resolución do 15 de febreiro de 2013, contra a lista definitiva de admitidos/as e excluídos/as as persoas interesadas poderán interpoñer recurso contencioso-administrativo, no prazo de dous meses contados a partir do día seguinte ao da súa publicación, ante o xulgado do contencioso-administrativo competente, de conformidade co establecido na Lei 29/1998, do 13 de xullo, reguladora da xurisdición contencioso-administrativa. Potestativamente, e con carácter previo, poderán interpoñer recurso de reposición, ante a Dirección Xeral de Recursos Humanos do Servizo Galego de Saúde, no prazo dun mes contado desde o día seguinte ao da súa publicación.</p>
    <p>As persoas admitidas, con respecto aos resultados da baremación, poderán presentar reclamación ante as direccións de Xestión Integrada e direccións con competencias en xestión do persoal no suposto de entidades adscritas á Consellería de Sanidade, no prazo de dez días naturais contados a partir do seguinte ao da súa publicación.</p>
    <p>As reclamacións presentadas entenderanse estimadas ou desestimadas na resolución pola que se publiquen as puntuacións e a orde de prelación definitivas.</p>
    <p>Santiago de Compostela, 9 de xullo de 2014</p>
    <footer><p>Margarita Prado Vaamonde<br>Directora xeral de Recursos Humanos</p></footer>

