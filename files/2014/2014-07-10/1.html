---
date: '2014-07-10'
id: CA02-020714-0005
page: 30746
number: 130
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 82/2014, do 26 de xuño, polo que se declara en concreto a utilidade
  pública e se dispón a urxente ocupación, para os efectos de expropiación
  forzosa, dos bens e dereitos afectados polas obras de colectores xerais e
  estación depuradora de augas residuais en Ribeira (A Coruña), de clave
  OH.315.1070.
range: Decreto
url: >-
  https://www.xunta.gal/dog/Publicados/2014/20140710/AnuncioCA02-020714-0005_gl.html
---
<p>Mediante Resolución da Dirección de Augas de Galicia do 19 de xuño do 2013, publicada no DOG núm. 122, do 28 de xuño, someteuse a información pública o proxecto construtivo da obra de colectores xerais e estación depuradora de augas residuais en Ribeira (A Coruña), clave OH.315.1070, a autorización de vertedura (DH.V15.42359), así como a relación individual de terreos, bens e dereitos afectados necesarios para a súa execución.</p>
    <p>O 28.10.2013 a dirección de Augas de Galicia aprobou técnica e definitivamente o proxecto da actuación de referencia, que define e valora as actuacións precisas para establecer un sistema de saneamento integral no dito concello.</p>
    <p>O 10.12.2013 asinouse o Protocolo de colaboración entre a entidade pública empresarial Augas de Galicia e a sociedade estatal Aguas de las Cuencas de España, S.A., para a licitación do proxecto Saneamento de Ribeira (A Coruña). O dito protocolo prevé que Augas de Galicia tramite o procedemento expropiatorio e poña os terreos necesarios á disposición da dita sociedade estatal para a realización das obras.</p>
    <p>As obras de referencia aparecen recollidas no apéndice X.1 do programa de medidas do Plan Hidrolóxico Galicia-Costa, aprobado polo Real decreto 1332/2012, do 14 de setembro, polo que, de conformidade co disposto no artigo 28 da Lei 9/2010, do 4 de novembro, de augas de Galicia, a dita obra hidráulica é de interese da Comunidade Autónoma de Galicia e, en aplicación do disposto no artigo 29 da citada lei, considéranse implícitas a utilidade pública da actuación e a declaración de urxencia na ocupación dos bens e dereitos afectados.</p>
    <p>Na actualidade no sistema de saneamento do concello de Ribeira detéctanse graves problemas que provocan o mal funcionamento da rede e a vertedura directa de augas residuais ao medio receptor. Na actuación proxectada defínense as obras necesarias para a execución dunha rede de colectores xerais, tanques de tormenta, arquetas de retención e elementos complementarios que conducirán as augas residuais ata a nova estación depuradora de augas residuais de Ribeira, dimensionada para 32.500 habitantes equivalentes, así como a condución da vertedura ao medio receptor.</p>
    <p>A Directiva do Consello, do 21.5.1991, sobre o tratamento das augas residuais urbanas (91/271/CEE) define os sistemas de recolla, tratamento e vertertedura das augas residuais urbanas, sendo o seu obxectivo a protección do medio ambiente. Foi incorporada ao ordenamento xurídico español coa aprobación do Real decreto lei 11/1995, do 28 de decembro, polo que se establecen as normas aplicables ao tratamento das augas residuais urbanas, e do Real decreto 509/1996, do 15 de marzo, de desenvolvemento do dito real decreto-lei. As ditas disposicións establecen as medidas necesarias que se deben adoptar para garantir que as augas residuais urbanas reciban un tratamento adecuado antes da súa vertedura e exixen a realización de obras como as dos colectores xerais e estación depuradora de augas residuais en Ribeira (A Coruña).</p>
    <p>Polo exposto, considérase debidamente xustificada a urxente ocupación dos terreos, bens e dereitos precisos para a execución das obras, motivados pola necesidade de dar cumprimento á citada directiva 91/271/CEE dando solución as verteduras directas de augas residuais no concello de Ribeira, derivados da falta parcial de infraestruturas e dun deficiente funcionamento da rede existente.</p>
    <p>A competencia para a declaración de urxente ocupación tena atribuída o Consello da Xunta de Galicia, segundo o disposto no artigo 2 do Decreto 24/1987, do 29 de xaneiro, sobre asunción de competencias en materia de obras hidráulicas.</p>
    <p>Por canto antecede e en aplicación do artigo 28.2 do Estatuto de autonomía de Galicia e dos artigos 10 e 52 da Lei de expropiación forzosa, do 16 de decembro de 1954, e concordantes do seu regulamento, aprobado polo Decreto do 26 de abril de 1957, por proposta da conselleira de Medio Ambiente, Territorio e Infraestruturas, e logo de deliberación do Consello da Xunta de Galicia na súa reunión do vinte e seis de xuño de dous mil catorce,</p>
    <h2>DISPOÑO:</h2>
    <p>Artigo único</p>
    <p>Declárase, en concreto, a utilidade pública e a urxente ocupación dos bens e dereitos, que se concretan no expediente administrativo instruído para os efectos de expropiación forzosa, necesarios para a execución da obra de colectores xerais e estación depuradora de augas residuais en Ribeira (A Coruña), de clave OH.315.1070.</p>
    <p>Disposición derradeira</p>
    <p>Este decreto entrará en vigor ao día seguinte ao da súa publicación no Diario Oficial de Galicia.</p>
    <p>Santiago de Compostela, vinte e seis de xuño de dous mil catorce</p>
    <footer><p>Alberto Núñez Feijóo<br>Presidente</p><p>Ethel María Vázquez Mourelle<br>Conselleira de Medio Ambiente, Territorio e Infraestruturas</p></footer>

