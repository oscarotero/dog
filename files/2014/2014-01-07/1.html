---
date: '2014-01-07'
id: G0164-301213-0003
page: 324
number: 3
agency: 'Consellería de Cultura, Educación e Ordenación Universitaria'
section: I. Disposicións xerais.
title: >-
  DECRETO 190/2013, do 19 de decembro, polo que se regula a composición e o
  funcionamento do Consello de Cooperación Bibliotecaria de Galicia.
range: Decreto
url: >-
  https://www.xunta.gal/dog/Publicados/2014/20140107/AnuncioG0164-301213-0003_gl.html
---
<p>Galicia asumiu mediante o seu Estatuto de autonomía a competencia exclusiva en materia de patrimonio histórico, artístico, arquitectónico e arqueolóxico do seu interese, sen prexuízo do que dispón o artigo 149.1º.28 da Constitución española, así como respecto de arquivos, bibliotecas e museos de interese para a Comunidade Autónoma e que non sexan de titularidade estatal, e conservatorios de música e servizos de belas artes de interese para a Comunidade. Así mesmo, de conformidade co artigo 32 do seu Estatuto de autonomía, corresponde á Comunidade Autónoma a defensa e promoción dos valores culturais do pobo galego. </p>
    <p>A competencia exclusiva abrangue a potestade lexislativa, a regulamentaria e a función executiva, segundo o disposto nos artigos 27.18ª e 37 do seu Estatuto de autonomía.</p>
    <p>No exercicio da potestade lexislativa, o Parlamento galego aprobou a Lei 14/1989, do 11 de outubro, de bibliotecas, que no artigo 6 regulaba a composición, funcións e funcionamento do Consello de Bibliotecas como órgano consultivo e asesor da Xunta de Galicia en materias relacionadas co sistema bibliotecario. A dita Lei 14/1989 foi desenvolvida regulamentariamente, entre outros, polo Decreto 57/1992, do 19 de febreiro, que posteriormente foi obxecto de refundición polo Decreto 41/2001, do 1 de febreiro.</p>
    <p>Con posterioridade, a Lei 5/2012, do 15 de xuño, de bibliotecas de Galicia, que derroga a Lei 14/1989, define o Sistema Galego de Bibliotecas e establece que formarán parte del, entre outros, os órganos de cooperación, asesoramento e participación. No artigo 8, a dita lei regula o Consello de Cooperación Bibliotecaria de Galicia como órgano colexiado consultivo da consellería competente en materia de bibliotecas e sinala que regulamentariamente se determinará a súa composición e organización.</p>
    <p>Co fin de cumprir os mandados contidos na Lei 5/2012 referidos ao Sistema Galego de Bibliotecas e ao Mapa de bibliotecas públicas de Galicia, é necesario fixar regulamentariamente a composición e o funcionamento do Consello de Cooperación Bibliotecaria, que, como órgano consultivo, ten que informar sobre unha serie de aspectos moi importantes para o desenvolvemento das políticas bibliotecarias de Galicia.</p>
    <p>Na súa virtude, por proposta do conselleiro de Cultura, Educación e Ordenación Universitaria, de acordo co Consello Consultivo de Galicia e logo da deliberación do Consello da Xunta de Galicia na súa reunión do día dezanove de decembro de dous mil trece,</p>
    <footer><p>DISPOÑO:</p></footer>
    <p>Artigo 1. <em>Natureza e adscrición</em></p>
    <p>De conformidade co artigo 8.1 da Lei 5/2012, do 15 de xuño, de bibliotecas de Galicia, o Consello de Cooperación Bibliotecaria de Galicia, adscrito á consellería competente en materia de bibliotecas, é o órgano colexiado consultivo da Administración autonómica nas materias relacionadas co Sistema Galego de Bibliotecas e para a articulación da cooperación entre as distintas administracións con competencias nesta materia. </p>
    <p>Artigo 2. <em>Réxime xurídico</em></p>
    <p>1. O Consello de Cooperación Bibliotecaria de Galicia réxese pola lexislación básica estatal sobre réxime xurídico das administracións públicas, pola lexislación autonómica en materia de organización e funcionamento da Administración xeral e do sector público autonómico de Galicia, pola Lei 5/2012, do 15 de xuño, de bibliotecas de Galicia, e polo disposto neste regulamento.</p>
    <p>2. A consulta ao Consello de Cooperación Bibliotecaria de Galicia será preceptiva nos casos previstos no artigo 9 da Lei 5/2012, do 15 de xuño, de bibliotecas de Galicia. Os seus informes non serán vinculantes, salvo disposición expresa en contrario.</p>
    <p>Artigo 3. <em>Funcións</em></p>
    <p>De acordo co disposto no artigo 9 da Lei 5/2012, son funcións do Consello de Cooperación Bibliotecaria de Galicia:</p>
    <p>a) Actuar como órgano de información, consulta e asesoramento sobre as políticas bibliotecarias de Galicia.</p>
    <p>b) Propoñer ao órgano de dirección e coordinación do Sistema Galego de Bibliotecas a adopción de medidas para o mellor cumprimento dos seus fins.</p>
    <p>c) Informar sobre a integración das redes de bibliotecas no Sistema Galego de Bibliotecas.</p>
    <p>d) Potenciar e fomentar a cooperación e a participación no Sistema Galego de Bibliotecas.</p>
    <p>e) Emitir informe preceptivo sobre os anteproxectos de lei e de disposicións regulamentarias referidas ás bibliotecas, así como sobre o Mapa de bibliotecas públicas de Galicia.</p>
    <p>f) Promover e articular a colaboración e coordinación na política bibliotecaria das diferentes institucións con competencias en materia de bibliotecas.</p>
    <p>Artigo 4. <em>Composición</em></p>
    <p>1. O Consello de Cooperación Bibliotecaria de Galicia está integrado polos seguintes membros:</p>
    <p>a) Un/unha presidente/a.</p>
    <p>b) Un/unha vicepresidente/a.</p>
    <p>c) 10 vogais.</p>
    <p>d) Un/unha secretario/a.</p>
    <p>2. Na composición do Consello procurarase o principio de presenza equilibrada de mulleres e homes.</p>
    <p>Artigo 5. <em>Presidencia</em></p>
    <p>1. Exercerá a presidencia a persoa titular da consellería competente en materia de bibliotecas.</p>
    <p>2. Corresponde á persoa que desempeña a presidencia:</p>
    <p>a) Exercer a representación do órgano.</p>
    <p>b) Acordar a convocatoria das sesións ordinarias e extraordinarias e a fixación da orde do día, tendo en conta, se é o caso, as peticións dos demais membros formuladas coa suficiente anticipación.</p>
    <p>c) Presidir as sesións, moderar o desenvolvemento dos debates e suspendelos por causas xustificadas.</p>
    <p>d) Dirimir co seu voto os empates, para os efectos de adoptar acordos. </p>
    <p>e) Asegurar o cumprimento das leis.</p>
    <p>f) Visar as actas e as certificacións dos acordos do órgano asesor.</p>
    <p>g) Exercer cantas outras funcións sexan inherentes á condición da presidencia do órgano.</p>
    <p>3. Nos casos de vacante, ausencia, enfermidade ou outra causa legal, a persoa que exerza a presidencia será substituída pola que desempeñe a vicepresidencia e, se faltar esta, polo membro máis antigo do órgano colexiado ou de maior idade, por esta orde, de entre os seus compoñentes.</p>
    <p>Artigo 6. <em>Vicepresidencia</em></p>
    <p>1. A vicepresidencia será exercida pola persoa titular da secretaría xeral competente en materia de bibliotecas ou, na súa falta, da dirección xeral competente en materia de bibliotecas.</p>
    <p>2. Corresponde á vicepresidencia auxiliar á presidencia no exercicio das súas funcións e realizar cantas outras lle sexan especificamente encomendadas por aquela.</p>
    <p>Artigo 7. <em>Vogais</em></p>
    <p>Serán vogais do Consello de Cooperación Bibliotecaria de Galicia:</p>
    <p>a) A persoa titular da subdirección xeral con competencias en materia de bibliotecas. </p>
    <p>b) Un/unha bibliotecario/a da Biblioteca de Galicia, por proposta da persoa titular da secretaría xeral con competencias en materia de cultura. </p>
    <p>c) Un/unha bibliotecario/a en representación das bibliotecas públicas de titularidade estatal ou autonómica situadas dentro do territorio de Galicia, por proposta da persoa titular da secretaría xeral con competencias en materia de cultura. </p>
    <p>d) Un/unha bibliotecario/a representante das bibliotecas de titularidade pública local proposto/a pola FEGAMP. </p>
    <p>e) Un/unha representante das bibliotecas de titularidade privada integradas na Rede de Bibliotecas Públicas de Galicia, por proposta da persoa titular da secretaría xeral con competencias en materia de cultura. </p>
    <p>f) Un/unha representante das bibliotecas universitarias, por proposta do Consello Galego de Universidades.</p>
    <p>g) Un/unha representante das bibliotecas escolares de centros de ensino non universitario, por proposta do órgano superior ou directivo da Administración autonómica competente en materia de centros.</p>
    <p>h) Un/unha representante das bibliotecas especializadas, por proposta da persoa titular da secretaría xeral con competencias en materia de cultura.</p>
    <p>i) Un/unha representante das asociacións profesionais de bibliotecarios/as das existentes en Galicia, por proposta da persoa titular da secretaría xeral con competencias en materia de cultura.</p>
    <p>j) Unha persoa de prestixio no ámbito das bibliotecas e do patrimonio bibliográfico, por proposta do Consello da Cultura Galega.</p>
    <p>Artigo 8. <em>Secretaría</em></p>
    <p>1. O Consello de Cooperación Bibliotecaria de Galicia terá unha secretaría, que será exercida pola persoa titular da xefatura do servizo con funcións en materia do Sistema Galego de Bibliotecas.</p>
    <p>2. Correspóndelle á persoa que exerce a secretaría do Consello:</p>
    <p>a) Asistir ás reunións, con voz e voto. </p>
    <p>b) Efectuar a convocatoria das sesións do órgano por orde da súa presidencia, así como as citacións aos seus membros.</p>
    <p>c) Recibir os actos de comunicación dos/as membros co órgano e, por tanto, as notificacións, peticións de datos, rectificacións ou calquera outra clase de escritos de que deba ter coñecemento.</p>
    <p>d) Preparar o despacho dos asuntos e redactar e asinar as actas das sesións, co visto e prace da persoa que exerza a presidencia.</p>
    <p>e) Expedir certificacións das consultas, ditames e acordos aprobados.</p>
    <p>f) Cantas outras funcións sexan inherentes á súa condición de secretaria ou secretario.</p>
    <p>3. Nos casos de vacante, ausencia, enfermidade ou outra causa legal, a persoa que exerza a secretaría será substituída pola persoa titular dunha xefatura de servizo designada pola presidencia.</p>
    <p>Artigo 9. <em>Nomeamento e cesamento</em></p>
    <p>1. Agás a persoa a que fai referencia o artigo 7.a), o nomeamento das persoas que ocupen as vogalías do Consello de Cooperación Bibliotecaria de Galicia e dos/as seus/súas respectivos/as suplentes corresponde á persoa titular da consellería con competencias en materia de bibliotecas.</p>
    <p>2. Os nomeamentos de vogal do Consello terán unha duración de 4 anos. Transcorrido o dito prazo poderán renovarse por un período igual ao do mandato inicial.</p>
    <p>3. A persoa titular da consellería con competencias en materia de bibliotecas poderá cesar os membros do Consello polas seguintes causas:</p>
    <p>a) Renovación por transcurso do prazo de nomeamento, se for o caso.</p>
    <p>b) Por petición da entidade ou órgano que propuxo o nomeamento.</p>
    <p>c) Incumprimento grave dos seus deberes, logo de acordo adoptado polo pleno do Consello co voto favorable da maioría dos seus membros.</p>
    <p>4. Os membros do Consello de Cooperación Bibliotecaria de Galicia perderán a súa condición nos seguintes casos:</p>
    <p>a) Renuncia.</p>
    <p>b) Condena por delito doloso en virtude de sentenza firme.</p>
    <p>c) Incapacidade declarada por decisión xudicial firme.</p>
    <p>Artigo 10. <em>Dereitos e deberes dos membros</em></p>
    <p>1. Corresponde aos membros do Consello de Cooperación Bibliotecaria de Galicia:</p>
    <p>a) Recibir a convocatoria que conteña a orde do día das reunións cunha anticipación mínima de corenta e oito horas. </p>
    <p>b) Ter ao seu dispor a información sobre os asuntos que figuren na orde do día coa anticipación referida na letra anterior.</p>
    <p>c) Participar nos debates das sesións.</p>
    <p>d) Exercer o seu dereito ao voto e formular o seu voto particular, así como expresar o sentido do seu voto e os motivos que o xustifican.</p>
    <p>e) Non absterse nas votacións aqueles que teñan a condición de membros do órgano colexiado pola súa calidade de autoridades ou persoal ao servizo das administracións públicas.</p>
    <p>f) Formular suxestións e preguntas.</p>
    <p>g) Obter a información que precisen para cumprir axeitadamente as funcións asignadas.</p>
    <p>h) Manter o segredo das deliberacións e votacións.</p>
    <p>i) Cantas outras sexan inherentes á súa condición.</p>
    <p>2. Os membros do Consello de Cooperación Bibliotecaria de Galicia non poderán atribuírse as funcións de representación del, salvo que llas outorgase expresamente mediante acordo validamente adoptado, para cada caso concreto, o propio órgano colexiado.</p>
    <p>Artigo 11. <em>Abstención e recusación</em></p>
    <p>Serán motivos de abstención e recusación dos/as membros do Consello de Cooperación Bibliotecaria de Galicia os previstos con carácter xeral nos artigos 28 e 29 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 12. <em>Funcionamento</em></p>
    <p>1. De acordo co establecido no artigo 8.2 da Lei 5/2012, o Consello de Cooperación Bibliotecaria de Galicia reunirase como mínimo unha vez ao ano, en sesión ordinaria e, con carácter extraordinario, cando así o considere o/a presidente/a ou por solicitude da maioría dos seus membros. </p>
    <p>2. Para a válida constitución do Consello, para os efectos da realización das sesións, deliberacións e toma de acordos, requirirase a presenza das persoas que exerzan a presidencia e a secretaría, ou daquelas que as substitúan, e da metade, polo menos, dos/as seus membros.</p>
    <p>3. Non poderá ser obxecto de deliberación ou acordo ningún asunto que non figure incluído na orde do día, agás que estean presentes todos os membros do órgano colexiado e sexa declarada a urxencia do asunto polo voto favorable da maioría.</p>
    <p>4. Os acordos serán adoptados por maioría simple de votos. </p>
    <p>5. O prazo para a emisión de informes de carácter preceptivo será dun mes, salvo que a norma en virtude da cal deba solicitarse o dito informe estableza outro distinto.</p>
    <p>6. O Consello de Cooperación Bibliotecaria de Galicia poderá funcionar en pleno ou en comisión técnica.</p>
    <p>Corresponde ao pleno do Consello a constitución con carácter temporal das ditas comisións, coa composición e funcións que el determine, para a realización de informes ou estudos referidos ao sistema bibliotecario de Galicia e á rede de bibliotecas públicas de Galicia con carácter previo á deliberación e votación do Consello.</p>
    <p>O acordo de constitución establecerá o asunto concreto que será obxecto de estudo, a designación da persoa que desempeñará a presidencia e a secretaría da comisión, os medios persoais e materiais de que dispoña, o prazo para a realización do seu traballo e as persoas que a integren, sen que sexa necesario que teñan a condición de membros do Consello.</p>
    <p>7. Ás reunións do Consello de Cooperación Bibliotecaria de Galicia poderán asistir expertos nos temas que se vaian tratar por invitación do/a presidente/a.</p>
    <p>Disposición adicional primeira</p>
    <p>O Consello de Cooperación Bibliotecaria de Galicia constituirase no prazo de dous meses contados desde a entrada en vigor deste decreto.</p>
    <p>Disposición adicional segunda</p>
    <p>As entidades, institucións ou asociacións a que corresponda propoñer a designación de representantes no Consello deberán comunicar a súa proposta á consellería con competencias en materia de bibliotecas no prazo dun mes desde o día de entrada en vigor deste decreto.</p>
    <p>Disposición derrogatoria única</p>
    <p>Quedan derrogadas cantas normas de igual ou inferior rango sexan contrarias ao contido deste decreto e, en particular, o artigo 3 do Decreto 41/2001, do 1 de febreiro, de refundición da normativa en materia de bibliotecas. </p>
    <p>Disposición derradeira primeira</p>
    <p>Autorízase a persoa titular da consellería competente en materia de bibliotecas para ditar as normas precisas e adoptar cantas medidas sexan precisas para o cumprimento do disposto neste decreto.</p>
    <p>Disposición derradeira segunda</p>
    <p>O presente decreto entrará en vigor aos vinte días da súa publicación no <em>Diario Oficial de Galicia</em>.</p>
    <p>Santiago de Compostela, dezanove de decembro de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Jesús Vázquez Abad<br>Conselleiro de Cultura, Educación e Ordenación Universitaria</p>

