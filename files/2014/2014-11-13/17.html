---
date: '2014-11-13'
id: G0164-041114-0003
page: 47249
number: 218
agency: 'Consellería de Cultura, Educación e Ordenación Universitaria'
section: IV. Oposicións e concursos.
title: >-
  ORDE do 29 de outubro de 2014 pola que se anuncia a convocatoria pública para
  a provisión, polo sistema de libre designación, dun posto de traballo vacante
  nesta consellería.
range: Orde
url: >-
  https://www.xunta.gal/dog/Publicados/2014/20141113/AnuncioG0164-041114-0003_gl.html
---
<p>De conformidade co establecido no artigo 29.2 do texto refundido da Lei da función pública de Galicia, aprobado polo Decreto lexislativo 1/2008, do 13 de marzo, e no uso das atribucións conferidas polo seu artigo 17.4, esta consellería</p>
    <h2>DISPÓN:</h2>
    <p>Primeiro. Anunciar a convocatoria para cubrir, polo sistema de libre designación, un posto de traballo vacante que se relaciona no anexo I desta orde.</p>
    <p>Segundo. Poderán concorrer a esta praza todos/as os/as funcionarios/as que reúnan os requisitos que se exixen e se especifican no anexo I.</p>
    <p>Terceiro. As solicitudes para participar nesta convocatoria presentaranse no Rexistro Xeral da Consellería de Cultura, Educación e Ordenación Universitaria (Edificio Administrativo San Caetano, Santiago de Compostela), nos departamentos territoriais ou en calquera das oficinas previstas no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común. O prazo para a presentación das solicitudes será de quince días hábiles, contados a partir do día seguinte ao da publicación desta orde no <em>Diario Oficial de Galicia</em>. O modelo de solicitude sinálase no anexo II.</p>
    <p>Cuarto. Os aspirantes deberán xuntar á súa solicitude un <em>curriculum vitae</em> e xustificar mediante certificación ou copia compulsada os méritos que aleguen.</p>
    <p>Quinto. Esta convocatoria será resolta pola Consellería de Cultura, Educación e Ordenación Universitaria. No caso de que resulten seleccionados para ocupar os postos de traballo que se anuncian no anexo I desta orde un/unha funcionario/a con destino noutra administración pública, requirirase o informe favorable do departamento onde preste servizos que se considerará favorable de non emitirse no prazo de quince días, conforme o previsto no artigo 67 do Real decreto 364/1995, do 10 de marzo, e demais disposicións concordantes.</p>
    <p>Unha vez tramitado o seu traslado a esta comunidade autónoma, procederase a adxudicarlle o posto para o que foi seleccionado. Se no prazo de dous meses, a partir da publicación no <em>Diario Oficial de Galicia</em>, o/a funcionario/a seleccionado/a non se pode incorporar á Comunidade Autónoma, considerarase deserto o posto e poderase proceder de novo á súa provisión.</p>
    <p>Sexto. A resolución desta convocatoria farase pública no <em>Diario Oficial de Galicia</em> e poderase declarar deserto o posto de traballo, de considerarse oportuno.</p>
    <p>Sétimo. O prazo para tomar posesión no novo destino obtido será de tres días hábiles se non implica cambio de residencia ou de sete días hábiles se comporta cambio de residencia. Cando o/a adxudicatorio/a do posto obteña coa súa toma de posesión o reingreso ao servizo activo, o prazo será de vinte días hábiles.</p>
    <p>O prazo de toma de posesión empezará a contarse a partir do día seguinte ao do cesamento, que deberá producirse dentro dos tres días seguintes ao da publicación no <em>Diario Oficial de Galicia</em>, ou desde a data en que se comunique a resolución do traslado á Comunidade Autónoma, para o caso de funcionarios/as doutras administracións públicas.</p>
    <p>Se a resolución comporta o reingreso ao servizo activo, o prazo de toma de posesión empezará a contarse a partir do día seguinte ao da publicación da resolución.</p>
    <p>Oitavo. Contra a presente orde, que esgota a vía administrativa, poderase interpor potestativamente recurso de reposición ante este mesmo órgano no prazo dun mes contado a partir do día seguinte ao da súa publicación, de conformidade co establecido na Lei 30/1992, do 26 de novembro, de réxime xurídico das administracións públicas e do procedemento administrativo común, segundo a redacción dada pola Lei 4/1999, do 13 de xaneiro, ou poderase interpor recurso contencioso-administrativo ante o xulgado do contencioso-administrativo competente no prazo de dous meses contados a partir do día seguinte ao da súa publicación.</p>
    <p>Santiago de Compostela, 29 de outubro de 2014</p>
    <footer><p>P.D. (Orde do 25.1.2012)<br>Jesús Oitavén Barcala<br>Secretario xeral técnico da Consellería de Cultura, Educación<br>e Ordenación Universitaria</p></footer>
    <h2>ANEXO I</h2>
    <p>Código do posto: ED.301.00.000.15770.031.</p>
    <p>Denominación do posto: xefatura do Servizo Técnico-Xurídico.</p>
    <p>Centro directivo: Secretaría Xeral de Cultura.</p>
    <p>Localidade: Santiago de Compostela.</p>
    <p>Tipo do posto: S.</p>
    <p>Forma de provisión: LD.</p>
    <p>Corpo ou escala: xeral.</p>
    <p>Grupo: A1.</p>
    <p>Nivel: 28.</p>
    <p>Complemento específico: 13.698,72 euros.</p>
    <p>Tipo de adscrición: (AXG) adscrición exclusiva a funcionarios/as da Xunta de Galicia.</p>
    <p>Titulación académica: (2062) licenciado en dereito.</p>

