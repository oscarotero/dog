---
date: '2014-06-06'
id: CA02-300514-0001
page: 25744
number: 107
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 12 de maio de 2014, da Secretaría Xeral de Ordenación do
  Territorio e Urbanismo, de aprobación definitiva para a delimitación do solo
  de núcleo rural do Hospicio en San Amaro (Ourense).
range: Resolución
url: >-
  https://www.xunta.gal/dog/Publicados/2014/20140606/AnuncioCA02-300514-0001_gl.html
---
<p>O Concello de San Amaro eleva, para a súa aprobación definitiva, o expediente da delimitación de solo de núcleo rural do Hospicio, de conformidade co previsto na disposición adicional segunda da LOUG, do 30 de decembro, de ordenación urbanística e protección do medio rural de Galicia.</p>
    <p>Unha vez analizado o expediente remitido, e vista a proposta literal elevada pola Subdirección Xeral de Urbanismo, resulta:</p>
    <p>I. Antecedentes.</p>
    <p>1. O Concello de San Amaro non conta con ningunha figura de planeamento xeral, polo que son de aplicación as normas complementarias e subsidiarias da provincia (AD 14.5.1991).</p>
    <p>2. Constan os informes municipais: técnico do 16 de febreiro de 2012; e xurídico do 28 de febreiro.</p>
    <p>3. O Concello de San Amaro someteu a información pública o expediente durante un mes, mediante anuncio nos xornais La Voz de Galicia e Faro de Vigo do 8 de marzo de 2012; e no DOG do 29 de marzo.</p>
    <p>4. Consta certificado do secretario interventor do concello, con data do 30 de abril de 2012, sobre a inexistencia de alegacións ao expediente no período de exposición pública.</p>
    <p>5. Constan informes da Dirección Xeral de Patrimonio Cultural con datas do 19 de xullo de 2012, 19 de novembro de 2012 e 28 de xuño de 2013, desfavorables; e con data do 18 de setembro de 2013, informe favorable ao expediente, condicionado a realizar as correccións indicadas.</p>
    <p>6. O Pleno do concello, en sesión do 31 de outubro de 2013, aprobou provisionalmente a delimitación de solo de núcleo rural do Hospicio.</p>
    <p>7. Con data do 15 de novembro de 2013 o concello remitiu a documentación da delimitación de núcleo rural do Hospicio do Concello de San Amaro para a súa aprobación definitiva. Con data do 13 de decembro de 2013 requiríuselle que procedese á emenda de erros na documentación.</p>
    <p>8. Constan informes do Servizo de Vías e Obras da Deputación Provincial de Ourense con data do 17 de febreiro de 2014, desfavorable; e do 26 de marzo de 2014, favorable.</p>
    <p>II. Obxecto.</p>
    <p>1. O ámbito da actuación abrangue a zona de solo rústico do asentamento tradicional do Hospicio, identificado administrativamente no Decreto 332/1996, do 26 de xullo, polo que se aproba o nomenclátor das entidades de poboación da provincia de Ourense.</p>
    <p>2. O obxecto da delimitación do núcleo do Hospicio adaptada á LOUG consiste na aplicación do establecido no punto 2 da disposición adicional segunda da LOUG.</p>
    <p>III. Análise e consideracións.</p>
    <p>1. Delimítase o asentamento poboacional do Hospicio como núcleo rural complexo, cunha zona de núcleo rural histórico tradicional de 25.050 m2 de superficie e unha zona de núcleo rural común de 21.898 m2, conforme o establecido no artigo 13 da LOUG e punto 1.7 das determinacións das directrices de ordenación do territorio, aprobadas polo Decreto 19/2011, do 10 de febreiro. O asentamento atópase atravesado pola estrada provincial OU-0458.</p>
    <p>2. Constátase a existencia dun asentamento histórico arredor do pazo Antigo Hospicio que dá o nome ao núcleo e á igrexa barroca parroquial de Santiago de Anllo. En prolongación deste centro histórico, recóllese unha zona de núcleo rural común ao longo da estrada provincial OU-0458.</p>
    <p>3. O asentamento histórico tradicional está constituído por 37 edificacións, das cales 21 son tradicionais de uso residencial, cunha consolidación edificatoria dun 51 %. A zona común do núcleo conta con 14 edificacións, cunha porcentaxe de consolidación do 42 %.</p>
    <p>4. A delimitación fixa as condicións de uso e de edificación nos terreos delimitados; define o trazado viario, asumindo algunhas das aliñacións existentes; e identifica elementos de valor cultural (o cemiterio, adro e igrexa parroquial; a casa reitoral; unha edificación tradicional; o pazo Antigo Hospicio; a antiga escola; unha cruz de termo; un conxunto de cruceiros e seis canastros), un equipamento existente (a antiga escola, hoxe centro social) e dous espazos verdes (un espazo libre fronte ao centro social e un parque de xogos).</p>
    <p>5. Á vista da ordenación aplicable, a delimitación do solo de núcleo rural cos requisitos establecidos no artigo 13.3 da LOUG. O réxime xurídico aplicable aos terreos incluídos na delimitación será o establecido pola LOUG para o solo de núcleo rural.</p>
    <p>De acordo co punto 2 da disposición adicional segunda da LOUG, e co artigo 12.1.b) do Decreto 316/2009, do 4 de xuño, polo que se establece a estrutura orgánica da Consellería de Medio Ambiente, Territorio e Infraestruturas, a competencia para resolver sobre a aprobación definitiva dos expedientes de delimitación de solo de núcleos rurais correspóndelle á secretaria xeral de Ordenación do Territorio e Urbanismo.</p>
    <p>IV. Resolución.</p>
    <p>Visto canto antecede,</p>
    <h2>RESOLVO:</h2>
    <p>1. Aprobar o proxecto de delimitación do solo de núcleo rural do Hospicio, no Concello de San Amaro.</p>
    <p>2. Contra esta resolución, que non pon fin á vía administrativa, poderase interpoñer recurso de alzada ante a CMATI, no prazo dun mes contado a partir do día seguinte ao da notificación desta resolución, sen prexuízo de que os interesados poidan exercitar, se é o caso, calquera outro que estimen procedente (artigos 48, 58, 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro). Se o interesado é unha Administración pública non caberá interpoñer recurso en vía administrativa, podendo interpoñer recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación, sen prexuízo da formulación, se é o caso, do requirimento previo en igual prazo (artigo 44 e 46 da Lei 29/1998, do 13 de xullo, da xurisdición contencioso-administrativa).</p>
    <p>3. Notifíquese ao concello; e publíquese no Diario Oficial de Galicia.</p>
    <p>Santiago de Compostela, 12 de maio de 2014</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

