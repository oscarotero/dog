---
date: '2014-12-24'
id: G0244-161214-0001
page: 52461
number: 246
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 16 de decembro de 2014 pola que se prorroga durante o cuarto trimestre
  de 2014 e o primeiro, segundo e terceiro trimestres de 2015 o acordo entre a
  Xunta de Galicia e o Consello da Avogacía Galega sobre a compensación
  económica pola asistencia xurídica gratuíta.
range: Orde
url: >-
  https://www.xunta.gal/dog/Publicados/2014/20141224/AnuncioG0244-161214-0001_gl.html
---
<p>O artigo 24 da nosa constitución garante o dereito fundamental a obteren a tutela efectiva dos xuíces e tribunais a todas as persoas no exercicio dos seus dereitos e intereses lexítimos e, así mesmo á defensa e á asistencia de letrado. Este dereito fundamental compleméntase co disposto no artigo 119 da Carta Magna, onde se establece que a xustiza será gratuíta cando así o dispoña a lei e, en todo caso, respecto de quen acredite insuficiencia de recursos para litigar. Polo que atinxe a esta materia, a Comunidade Autónoma de Galicia posúe plenas competencias, xa que a través do Real decreto 2166/1994, do 4 de novembro, lle foron transferidos pola Administración do Estado os medios materiais e económicos para o funcionamento da Administración de xustiza, entre os cales se atopa o aboamento da compensación económica aos colexios de avogados polas actuacións dos seus colexiados no ámbito da asistencia xurídica gratuíta.</p>
    <p>Coa entrada en vigor da Lei 1/1996, do 10 de xaneiro, de asistencia xurídica gratuíta, esta materia foi obxecto dunha fonda reforma, e como consecuencia do Real decreto 2166/1994, do 4 de novembro, polo que lle foron transferidas pola Administración do Estado a Galicia os medios materiais e económicos para o funcionamento da Administración de xustiza, entre os cales se atopa o aboamento da compensación económica aos colexios de avogados e de procuradores dos tribunais polas actuacións dos seus colexiados no ámbito da asistencia xurídica gratuíta, a Comunidade Autónoma galega realizou o desenvolvemento normativo da dita Lei 1/1996, nun primeiro momento a través do Decreto 146/1997 e, posteriormente, coa pertinente reforma deste para a súa necesaria adaptación ao contexto actual, mediante o vixente Decreto 269/2008, do 6 de novembro, polo que se aproba o Regulamento de asistencia xurídica gratuíta de Galicia, modificado polo Decreto 138/2012, do 21 de xuño.</p>
    <p>Por outra banda, con data do 24 de setembro de 2003 a Xunta de Galicia e o Consello da Avogacía Galega asinaron un acordo para establecer o baremo da compensación económica da asistencia xurídica gratuíta destes profesionais, cun ámbito temporal polo cal durante o ano 2008 se debería negociar, e se fose o caso aprobar, un novo acordo para os vindeiros anos. Por diversas circunstancias non foi posible acadar no ámbito negocial ese acordo novo, e logo das obrigadas conversas co Consello da Avogacía Galega, ambas as institucións acordaron a prórroga do baremo establecido no acordo do ano 2003 nas cantidades de compensación económica que rexeron no ano 2008 actualizadas pola Orde desta consellería do 2 de xullo de 2009, ao mesmo tempo que as partes inician un proceso negociador coa finalidade de acadar un acordo para os vindeiros anos.</p>
    <p>Así mesmo, a Orde 2 de agosto de 2012 desenvolve a regulación das certificacións e xustificacións trimestrais establecidas no Decreto 269/2008, do 6 de novembro, polo que se aproba o Regulamento de asistencia xurídica gratuíta de Galicia.</p>
    <p>En consecuencia co anteriormente exposto,</p>
    <h2>DISPOÑO:</h2>
    <p>Primeiro. A prórroga do Acordo do 24 de setembro de 2003 entre a Xunta de Galicia e o Consello da Avogacía Galega, polo que se estableceu o baremo da compensación económica da asistencia xurídica gratuíta.</p>
    <p>Segundo. Durante o cuarto trimestre do ano 2014 e o primeiro, segundo e terceiro trimestres de 2015 as cantidades do baremo da compensación económica da asistencia xurídica gratuíta serán as que rexeron durante o ano 2008, actualizadas pola Orde desta consellería do 2 de xullo de 2009 especificadas no anexo da presente orde. Estas cantidades deberán ser certificadas trimestralmente polos colexios de avogados, seguindo estritamente a ordenación de tipoloxías recollidas no modelo que figura no anexo da presente orde, de acordo co artigo 38.3 do Decreto 269/2008, polo que se aproba o Regulamento de asistencia xurídica gratuíta de Galicia, e tendo en conta o disposto nos puntos primeiro, segundo e terceiro da Orde do 2 de agosto de 2012.</p>
    <p>Terceiro. Os avogados percibirán o 100 % da compensación económica correspondente á súa actuación profesional cando acrediten a realización dalgún dos seguintes trámites procesuais:</p>
    <p>a) En materia de asistencia letrada ao detido ou preso, unha vez finalizada a intervención profesional e que o avogado presente o parte selado polo órgano xudicial ou policial onde se levou a cabo a asistencia e no cal se recollan os seguintes datos como mínimo:</p>
    <p>– Nome e número de colexiado do avogado.</p>
    <p>– Nome e DNI do asistido ou asistidos. No caso de estranxeiros, número de pasaporte ou tarxeta de residencia.</p>
    <p>– Motivo polo cal o asiste, e, se for o caso, da detención e número de dilixencias policiais ou xudiciais.</p>
    <p>Cando o colexio de avogados teña establecida unha quenda de garda, pagarase unha única compensación por cada quenda de garda. Se o número de asistencias realizadas a persoas diferentes é superior a cinco dentro dunha mesma garda, o avogado percibirá unha compensación equivalente ao dobre do módulo establecido, sexa cal for o número de asistencias realizadas.</p>
    <p>b) Nos procesos penais, a presentación da copia da dilixencia ou solicitude da actuación procesual en que interveña o letrado ou a apertura do xuízo oral.</p>
    <p>c) Nos procesos civís, a presentación da copia da providencia de admisión da demanda ou de ter por formulada a contestación.</p>
    <p>d) Nos demais procesos, a presentación da copia da dilixencia xudicial acreditativa da intervención do avogado.</p>
    <p>e) Nas apelacións civís, a presentación da copia da providencia por que se admite a trámite o recurso ou, se procede, a comparecencia ante a sala.</p>
    <p>f) Nas apelacións penais, a presentación da copia da resolución xudicial en que se teña por formalizado ou impugnado o recurso ou o sinalamento para a vista.</p>
    <p>g) Nos recursos de casación formalizados, a presentación da copia da providencia por que se teña por interposto o recurso.</p>
    <p>h) Nos anuncios de recurso de casación que non chegan a ser formalizados, a presentación da copia do anuncio do recurso, debidamente xustificada.</p>
    <p>i) Nas transaccións extraxudiciais e informe de insustentabilidade da pretensión, a presentación do documento de transacción subscrito polos interesados ou do informe da insustentabilidade dirixido ao colexio.</p>
    <p>j) Nas desistencias extraxudiciais por pasividade do interesado, a presentación de xustificación escrita do letrado.</p>
    <p>k) Nas execucións de sentenzas que se produzan transcorridos máis de dous anos despois de ditada resolución xudicial, presentación da copia de petición de execución debidamente acreditada.</p>
    <p>Os documentos referidos poderán ser substituídos pola copia selada polo órgano xudicial da primeira folla do escrito presentado.</p>
    <p>Cuarto. En cumprimento do establecido no artigo 44.1 do Decreto 269/2008 e do disposto na Orde do 2 de agosto de 2012, dentro do mes natural seguinte ao da finalización de cada trimestre o colexio de avogados remitirá á Dirección Xeral de Xustiza unha certificación que conteña os datos relativos ás actuacións realizadas polos profesionais durante ese período nas cales exista recoñecemento expreso do dereito á asistencia xurídica gratuíta, así como unha relación desagregada a que fai referencia a Orde do 2 de agosto de 2012. </p>
    <p>Quinto. En cumprimento do establecido no artigo 48 do Decreto 269/2008, do 6 de novembro, e segundo o establecido na Orde do 2 de agosto de 2012, os colexios de avogados deberán remitir a xustificación trimestral dos fondos percibidos a que se refire o artigo 47 do devandito Decreto 269/2008.</p>
    <p>Disposición adicional única</p>
    <p>A presente orde tramítase ao abeiro do disposto na Orde da Consellería de Economía e Facenda do 11 de febreiro de 1998, pola que se regula a tramitación anticipada de expedientes de gasto (modificada polas do 27 de novembro de 2000 e 25 de outubro de 2001), quedando a eficacia da presente orde sometida á condición suspensiva da existencia de crédito suficiente para financiar as obrigas derivadas desta.</p>
    <p>Disposición derradeira</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 16 de decembro de 2014</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>
    <h2>ANEXO</h2>
    <p>Módulos e bases da compensación económica</p>
    <p>Baremos para o cuarto trimestre do ano 2014 e o primeiro, segundo<br>e terceiro trimestre de 2015</p>
    <p>Avogados/tipoloxía</p>
    <p>Asistencia ao detido ou preso.</p>
    <table>
     <thead>
      <tr>
       <td>Código</td>
       <td>Denominación</td>
       <td>Módulo</td>
      </tr>
     </thead>
     <tbody>
      <tr>
       <td>101</td>
       <td>Asistencia individualizada</td>
       <td>102,73 €</td>
      </tr>
     </tbody>
    </table>
    <p>Xurisdición penal.</p>
    <table>
     <thead>
      <tr>
       <td>Código</td>
       <td>Denominación</td>
       <td>Módulo</td>
      </tr>
     </thead>
     <tbody>
      <tr>
       <td>201</td>
       <td>Procedemento ante o tribunal do xurado</td>
       <td>474,53 €</td>
      </tr>
      <tr>
       <td>202</td>
       <td>Asistencia diaria á vista ante o tribunal do xurado a partir do segundo día</td>
       <td>116,74 €</td>
      </tr>
      <tr>
       <td>203</td>
       <td>Procedemento ordinario por delito</td>
       <td>455,30 €</td>
      </tr>
      <tr>
       <td>204</td>
       <td>Procedemento abreviado de especial complexidade (causa de máis de 1.000 folios)</td>
       <td>455,30 €</td>
      </tr>
      <tr>
       <td>205</td>
       <td>Procedemento por delito contra a seguridade do tráfico (alcoholemias)</td>
       <td>233,49 €</td>
      </tr>
      <tr>
       <td>206</td>
       <td>Procedemento penal abreviado</td>
       <td>338,55 €</td>
      </tr>
      <tr>
       <td>207</td>
       <td>Procedemento de axuizamento rápido de delitos sen conformidade</td>
       <td>350,23 €</td>
      </tr>
      <tr>
       <td>208</td>
       <td>Procedemento de axuizamento rápido de delitos con conformidade</td>
       <td>233,49 €</td>
      </tr>
      <tr>
       <td>209</td>
       <td>Xuízo de faltas</td>
       <td>151,76 €</td>
      </tr>
      <tr>
       <td>2010</td>
       <td>Menores. Proceso terminado con sentenza</td>
       <td>233,49 €</td>
      </tr>
      <tr>
       <td>2011</td>
       <td>Menores. Proceso con outras formas de terminación</td>
       <td>175,12 €</td>
      </tr>
      <tr>
       <td>2012</td>
       <td>Recurso ante o xulgado de vixilancia penitenciaria con intervención preceptiva ou designación de avogado por requirimento xudicial, conforme o artigo 21 da Lei de asistencia xurídica gratuíta</td>
       <td>157,61 €</td>
      </tr>
      <tr>
       <td>2013</td>
       <td>Saídas a centros de prisión (máximo dúas saídas por proceso)</td>
       <td>19,85 €</td>
      </tr>
      <tr>
       <td>2014</td>
       <td>Desprazamentos para a asistencia a xuízo oral (avogados con despacho oficial nun partido xudicial distinto do da sede do xulgado do penal ou da audiencia provincial)</td>
       <td>40,86 €</td>
      </tr>
      <tr>
       <td>2015</td>
       <td>Recursos de apelación. Proceso por delito</td>
       <td>157,61 €</td>
      </tr>
      <tr>
       <td>2016</td>
       <td>Recursos de apelación. Xuízo de faltas</td>
       <td>128,41 €</td>
      </tr>
      <tr>
       <td>2017</td>
       <td>Defensa xurídica inmediata da muller en dilixencias policiais, tramitación da orde de protección e procedementos administrativos que deriven directa ou indirectamente de violencia doméstica</td>
       <td>102,73 €</td>
      </tr>
     </tbody>
    </table>
    <p>Xurisdición civil.</p>
    <table>
     <thead>
      <tr>
       <td>Código</td>
       <td>Denominación</td>
       <td>Módulo</td>
      </tr>
     </thead>
     <tbody>
      <tr>
       <td>301</td>
       <td>Procedemento ordinario</td>
       <td>350,23 €</td>
      </tr>
      <tr>
       <td>302</td>
       <td>Xuízo verbal</td>
       <td>233,49 €</td>
      </tr>
      <tr>
       <td>303</td>
       <td>Proceso matrimonial contencioso completo</td>
       <td>350,23 €</td>
      </tr>
      <tr>
       <td>304</td>
       <td>Proceso matrimonial de mutuo acordo</td>
       <td>189,81 €</td>
      </tr>
      <tr>
       <td>305</td>
       <td>Medidas provisionais previas á demanda</td>
       <td>93,40 €</td>
      </tr>
      <tr>
       <td>306</td>
       <td>Modificación de medidas</td>
       <td>326,89 €</td>
      </tr>
      <tr>
       <td>307</td>
       <td>Proceso sobre filiación, paternidade ou capacidade, agás expedientes do artigo 763 da LAC</td>
       <td>233,49 €</td>
      </tr>
      <tr>
       <td>308</td>
       <td>Monitorio</td>
       <td>116,74 €</td>
      </tr>
      <tr>
       <td>309</td>
       <td>Actuación nun proceso como contador partidor</td>
       <td>253,08 €</td>
      </tr>
      <tr>
       <td>3010</td>
       <td>Proceso de división xudicial de patrimonios</td>
       <td>175,12 €</td>
      </tr>
      <tr>
       <td>3011</td>
       <td>Execucións de títulos xudiciais con oposición e posteriores a dous anos</td>
       <td>175,12 €</td>
      </tr>
      <tr>
       <td>3012</td>
       <td>Cambiario e execución de títulos non xudiciais</td>
       <td>175,12 €</td>
      </tr>
      <tr>
       <td>3013</td>
       <td>Expedientes de xurisdición voluntaria e expedientes de internamento non voluntario por razón dun trastorno psíquico</td>
       <td>175,12 €</td>
      </tr>
      <tr>
       <td>3014</td>
       <td>Recursos de apelación</td>
       <td>157,61 €</td>
      </tr>
     </tbody>
    </table>
    <p>Xurisdición contencioso-administrativa.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>401</td>
       <td>Recurso contencioso-administrativo</td>
       <td>338,55 €</td>
      </tr>
      <tr>
       <td>402</td>
       <td>Recurso contencioso&amp;nbsp;administrativo. Procedemento abreviado</td>
       <td>233,49 €</td>
      </tr>
      <tr>
       <td>403</td>
       <td>Vía administrativa (estranxeiría e asilo)</td>
       <td>116,74 €</td>
      </tr>
      <tr>
       <td>404</td>
       <td>Recursos de apelación</td>
       <td>157,61 €</td>
      </tr>
      <tr>
       <td>405</td>
       <td>Entrada en domicilio</td>
       <td>102,73 €</td>
      </tr>
     </tbody>
    </table>
    <p>Xurisdición social.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>501</td>
       <td>Procesos laborais (ordinarios e especiais)</td>
       <td>258,35 €</td>
      </tr>
      <tr>
       <td>502</td>
       <td>Recursos de suplicación</td>
       <td>157,61 €</td>
      </tr>
     </tbody>
    </table>
    <p>Xurisdición militar.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>601</td>
       <td>Proceso íntegro</td>
       <td>221,81 €</td>
      </tr>
     </tbody>
    </table>
    <p>Recursos de casación e amparo.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>701</td>
       <td>Recurso de casación</td>
       <td>350,23 €</td>
      </tr>
      <tr>
       <td>702</td>
       <td>Recurso de casación cando non se formaliza e hai só anuncio</td>
       <td>49,11 €</td>
      </tr>
      <tr>
       <td>703</td>
       <td>Recurso de amparo</td>
       <td>350,23 €</td>
      </tr>
     </tbody>
    </table>
    <p>Actuacións extraprocesuais.</p>
    <table>
     <thead>
      <tr>
       <td>Código</td>
       <td>Denominación</td>
       <td>Módulo</td>
      </tr>
     </thead>
     <tbody>
      <tr>
       <td>801</td>
       <td>Transaccións extraxudiciais</td>
       <td>(*) 75 %</td>
      </tr>
      <tr>
       <td>802</td>
       <td>Informe motivado da insustentabilidade da pretensión</td>
       <td>76,57 €</td>
      </tr>
      <tr>
       <td>803</td>
       <td>Desistencia previa ao proceso por pasividade da persoa axuizable, estudo e preparación do asunto, previa á presentación da demanda</td>
       <td>(*) 30 %</td>
      </tr>
     </tbody>
    </table>
    <p>Normas xerais.</p>
    <table>
     <tbody>
      <tr>
       <td>Código</td>
       <td>Denominación</td>
       <td>Módulo</td>
      </tr>
      <tr>
       <td>901</td>
       <td>Sometemento</td>
       <td>(*) 30 %</td>
      </tr>
      <tr>
       <td>902</td>
       <td>Execución da sentenza posterior aos dous anos de pronunciado a resolución xudicial, agás na xurisdición civil</td>
       <td>(*) 30 %</td>
      </tr>
     </tbody>
    </table>
    <p>(*) Sobre o módulo aplicable ao procedemento</p>

