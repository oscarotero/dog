---
date: '2014-06-23'
id: L252-030614-0001
page: 28479
number: 118
agency: Concello de Silleda
section: VI. Anuncios. b) Administración local.
title: >-
  ANUNCIO da rectificación do acordo de aprobación inicial do Plan xeral de
  ordenación municipal.
range: Anuncio
url: >-
  https://www.xunta.gal/dog/Publicados/2014/20140623/AnuncioL252-030614-0001_gl.html
---
<p>O Pleno, en sesión ordinaria que tivo lugar o 23 de xullo de 2013, adoptou co quórum da maioría absoluta e por unanimidade a rectificación do acordo de aprobación inicial do PXOM no tocante á suspensión de licenzas, adoptado polo Pleno en sesión extraordinaria que tivo lugar o día 18 de decembro de 2012.</p>
    <p>Na parte dispositiva do acordo (publicado no DOG nº 11, do 16 de xaneiro de 2013) acordábase a suspensión de licenzas naqueles ámbitos do territorio obxecto do planeamento cuxas novas determinacións supoñan modificación da ordenación urbanística vixente. Para estes efectos determínanse expresamente as áreas afectadas pola suspensión e acórdase que procede a suspensión de licenzas de obra maior en todo o termo municipal agás:</p>
    <p>– No polígono industrial, área 33 (fases A e B).</p>
    <p>– En solo rústico, en canto á ampliación de estabulacións existentes da disposición transitoria décimo primeira da Lei 9/2002, de ordenación urbanística e protección do medio rural de Galicia (Louga).</p>
    <p>Debido á existencia de contradicións no acordo procede aclarar onde quedan suspendidas as licenzas e onde non, de conformidade co establecido na lei.</p>
    <p>Vistos o escrito e plano remitidos polo equipo redactor, o Pleno acordou rectificar o acordo plenario, polo que o último punto do número I queda redactado do seguinte xeito:</p>
    <p>«As áreas afectadas pola suspensión (para obras maiores), que se atopan delimitadas no plano adxunto, serán os solos urbanos de Silleda e A Bandeira, o solo urbanizable delimitado industrial e os núcleos rurais. Para os solos clasificados como rústico de protección ordinaria e o polígono industrial da área 33 non se suspenden as licenzas. Para o restante solo do concello clasificado polo plan xeral suspenderanse as licenzas naqueles casos en que as determinacións do PXOM supoñan modificación da ordenación urbanística vixente ...».</p>
    <p>Silleda, 19 de maio de 2014</p>
    <footer><p>Manuel Cuíña Fernández<br>Alcalde</p></footer>

