---
date: '2014-03-26'
id: CA05-190314-0002
page: 12702
number: 59
agency: Consellería de Traballo e Benestar
section: III. Outras disposicións.
title: >-
  ORDE do 17 de marzo de 2014 pola que se regula o uso de instalacións xuvenís
  dependentes desta consellería en réxime de oferta concertada durante a Campaña
  de verán 2014.
range: Orde
url: >-
  https://www.xunta.gal/dog/Publicados/2014/20140326/AnuncioCA05-190314-0002_gl.html
---
<p>A través da presente orde preténdese articular a utilización das instalación xuvenís de que é titular a Consellería de Traballo e Benestar, consciente de que as asociacións xuvenís e as entidades que desenvolven actividades para a xuventude non sempre dispoñen dos medios e instalacións adecuadas para iso. En consecuencia, co obxecto de facilitar á mocidade o acceso a instalacións xuvenís para o desenvolvemento de programas de lecer e tempo libre, sen ánimo de lucro, durante a Campaña de verán 2014, isto é, durante o período comprendido entre o 15 de xuño e o 30 de setembro, </p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>A Consellería de Traballo e Benestar convoca a presente oferta de uso das súas instalacións xuvenís para a campaña de verán do ano que corre –que comprende do 15 de xuño ao 30 de setembro–, nos termos que se establecen nesta orde e de acordo coa distribución de prazas que se recolle no anexo I.</p>
    <p>Artigo 2. <em>Servizos ofertados e duración das quendas</em></p>
    <p>O uso das instalacións ofertadas suporá dispoñer:</p>
    <p>– Dos servizos de auga, gas, electricidade e alimentación en réxime de pensión completa.</p>
    <p>– Do material (excepto o correspondente ás actividades específicas) que, no caso dos campamentos, comprende tamén as tendas de campaña, colchóns e mantas.</p>
    <p>– Xerencia e persoal de servizo.</p>
    <p>A duración das quendas e as instalacións ofertadas serán as recollidas no anexo I desta orde.</p>
    <p>O primeiro servizo de alimentación será a comida do día da incorporación e o último, o almorzo do día seguinte ao último día de estadía concedido. </p>
    <p>Artigo 3. <em>Entidades e grupos destinatarios</em></p>
    <p>Poderán solicitar o uso das instalacións de referencia:</p>
    <p>1. As asociacións xuvenís, as entidades prestadoras de servizos á xuventude e as escolas de tempo libre, debidamente constituídas e legalizadas.</p>
    <p>2. Os consellos locais e municipais de xuventude.</p>
    <p>3. Corporacións locais.</p>
    <p>4. Outras entidades públicas ou privadas que realicen actividades coa xuventude.</p>
    <p>5. Grupos de mozos e mozas galegos/as non asociados/as que organicen actividades de tempo libre sen ánimo de lucro e, en todo caso, para efectos de realización dun programa de actividades para un mínimo de 15 persoas. Un/unha dos/das membros do grupo asumirá o papel de representante deste e, como tal, será responsable do cumprimento das obrigas que, como beneficiario, lle corresponden. Será necesario que o grupo teña unha denominación que o identifique. </p>
    <p>Artigo 4. <em>Solicitude</em></p>
    <p>4.1. Presentación de solicitudes.</p>
    <p>As solicitudes deberán presentarse preferiblemente por vía electrónica a través do formulario normalizado (anexo II) dispoñible na sede electrónica da Xunta de Galicia,<br>https://sede.xunta.es, de acordo co establecido nos artigos 27 da Lei 11/2007, do 22 de xuño, de acceso electrónico dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede da Xunta de Galicia. </p>
    <p>Alternativamente, tamén se poderán presentar as solicitudes en soporte papel por calquera dos medios establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia. </p>
    <p>En caso de enviarse por correo, o envío deberá ser certificado, co selo de Correos na primeira folla do formulario para garantir que a data de remisión é anterior á do peche da convocatoria.</p>
    <p>4.2. No número de prazas solicitadas, incluiranse as correspondentes aos/ás membros do equipo de animación.</p>
    <p>4.3. O prazo de presentación de solicitudes será de 15 días naturais, contado a partir do día seguinte ao da publicación desta orde no <em>Diario Oficial de Galicia</em>.</p>
    <p>4.4. Xunto coa solicitude deberá achegarse a copia do DNI do/da representante da entidade ou grupo solicitante, no caso de que non se autorice expresamente a comprobación de datos por medio do acceso electrónico ao Sistema de verificación de datos de identidade do Ministerio de Facenda e Administracións Públicas.</p>
    <p>Artigo 5. <em>Criterios de adxudicación</em></p>
    <p>1. Para a adxudicación do uso das instalacións ofertadas establécese a seguinte orde de preferencia:</p>
    <p>1) Asociacións xuvenís, entidades prestadoras de servizos á xuventude e escolas de tempo libre domiciliadas na Comunidade Autónoma galega, e censadas ou rexistradas no correspondente censo ou rexistro dependente da Dirección Xeral de Xuventude e Voluntariado.</p>
    <p>2) Consellos locais e municipais de xuventude.</p>
    <p>3) Corporacións locais.</p>
    <p>4) Grupos de mozos e mozas galegos/as non asociados/as que organicen actividades de tempo libre sen ánimo de lucro e, en todo caso, para efectos de realización dun programa de actividades para un mínimo de 15 persoas. </p>
    <p>5) Asociacións xuvenís, entidades prestadoras de servizos á xuventude e escolas de tempo libre domiciliadas noutras comunidades autónomas.</p>
    <p>6) Outras entidades públicas ou privadas que o soliciten con fins asistenciais.</p>
    <p>2. Pola súa banda, dentro do previsto no parágrafo anterior, terán prioridade:</p>
    <p>a) As que soliciten un maior número de prazas e/ou de días ata o tope máximo de cada instalación fixado no citado anexo I.</p>
    <p>b) As solicitudes das entidades que cubran as prazas por convocatoria aberta e non reservadas exclusivamente aos/ás seus/súas membros ou aos/ás seus/súas asociados/as.</p>
    <p>c) As entidades domiciliadas na Comunidade Autónoma galega.</p>
    <p>d) As entidades que non dispuxeron de prazas en réxime de oferta concertada no último ano, agás que renunciasen a prazas concedidas, caso en que se atenderá ao previsto no número 3 deste artigo.</p>
    <p>e) As que subvencionen o total ou parte da cota que teñen que pagar os/as participantes.</p>
    <p>3. Sen prexuízo do disposto nos números 1 e 2 deste artigo, as entidades que en anos anteriores non fixeron uso das instalacións unha vez adxudicadas, sen presentar causa xustificada no seu momento, pasarán a ocupar o último lugar dentro dos criterios de prioridade descritos nos puntos anteriores.</p>
    <p>No caso de que algunha entidade renuncie ás prazas adxudicadas, estas quedarán dispoñibles para calquera solicitante que as demande e cumpra os requisitos exixidos no artigo 3. As renuncias serán sempre respecto do total das prazas adxudicadas e deberán formalizarse mediante correo electrónico no seguinte enderezo:</p>
    <p>ofertaconcertada.benestar@xunta.es </p>
    <p>As entidades que, tendo remitido o anexo II en prazo, non resulten adxudicatarias, poderán realizar novas solicitudes das prazas sobrantes a través do enderezo electrónico arriba indicado e terán prioridade respecto doutros/as solicitantes que as demanden por primeira vez.</p>
    <p>Artigo 6. <em>Instrución e resolución</em></p>
    <p>As solicitudes presentadas serán examinadas por unha comisión de valoración constituída para o efecto, e que estará integrada por:</p>
    <p>– O/a xefe/a do Servizo de Programas para a Xuventude, que a presidirá.</p>
    <p>– Os/as xefes/as dos servizos de Xuventude e Voluntariado das xefaturas territoriais da Consellería de Traballo e Benestar ou o/a funcionario/a en quen deleguen.</p>
    <p>– Un/unha funcionario/a da Dirección Xeral de Xuventude e Voluntariado designado/a polo/a director/a xeral, que actuará como secretario/a.</p>
    <p>Esta comisión, unha vez valoradas as solicitudes conforme os criterios establecidos no artigo 5 desta orde, elevará proposta de resolución á persoa titular da Dirección Xeral de Xuventude e Voluntariado, que deberá ditar a correspondente resolución nun prazo de 10 días.</p>
    <p>A resolución seralles notificada a todos/as os/as solicitantes no prazo máximo de dous meses contado desde a publicación desta orde no <em>Diario Oficial de Galicia</em>. Transcorrido o dito prazo sen que recaia resolución expresa, deberá entenderse desestimada a petición correspondente. A dita resolución non esgota a vía administrativa e contra ela poderá interpoñerse recurso de alzada ante a persoa titular da Consellería de Traballo e Benestar no prazo dun mes a partir do día seguinte ao da notificación da resolución, se o acto é expreso, ou no prazo de tres meses contado a partir do día seguinte a aquel en que se produza o acto presunto, de acordo co disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro. </p>
    <p>Artigo 7. <em>Reserva de prazas e primeiro pagamento</em></p>
    <p>1. Recibida a resolución os/as beneficiarios/as están obrigados/as, no prazo de 10 días:</p>
    <p>– A ingresar, en concepto de reserva de prazas, o 25 % do importe correspondente ás prazas adxudicadas. A dita cantidade non será reintegrable, nin descontable no seguinte pagamento, no caso de que decaese a adxudicación realizada por incumprimento das obrigas expresadas neste artigo, se a entidade adxudicataria anula a reserva de utilización da instalación, reduce o número de usuarios/as previstos/as ou os días de uso solicitado.</p>
    <p>– A presentar, no Servizo de Xuventude e Voluntariado da Xefatura Territorial da Consellería de Traballo e Benestar correspondente á provincia en que estea a instalación adxudicada, a seguinte documentación:</p>
    <p>a) Breve proxecto de actividades que se van realizar.</p>
    <p>b) Acreditación da persoa que subscribiu a solicitude como representante da entidade ou grupo solicitante.</p>
    <p>c) Xustificante do aboamento do 25 % expresado anteriormente.</p>
    <p>2. Se transcorrido o prazo de 10 días desde a notificación da adxudicación non se cumpren os requisitos anteriores, declararase expresamente, a través da oportuna resolución, a desistencia da solicitude efectuada ofertándose as prazas aos/ás demais solicitantes. No caso de non cubrirse as prazas desta forma, a xefatura territorial correspondente reservarallas a quen as demande.</p>
    <p>Artigo 8. <em>Autorización de uso temporal</em></p>
    <p>1. Transcorridos 15 días desde a finalización do prazo establecido no artigo anterior, a entidade beneficiaria deberá formalizar o documento de aceptación das condicións particulares de uso da instalación e aboar o 75 % do importe correspondente ás prazas que confirme. A dita cantidade ou a parte proporcional non será reintegrable se o número de usuarios/as ao inicio da actividade é menor ao confirmado, ou se o número de días é, así mesmo, inferior ao confirmado.</p>
    <p>O documento de aceptación das condicións particulares de uso e o xustificante do segundo ingreso presentaranse no Servizo de Xuventude e Voluntariado da Xefatura Territorial da Consellería de Traballo e Benestar da provincia en que estea a instalación adxudicada.</p>
    <p>Así mesmo, presentarán a relación dos/das responsables que dirixan a actividade e a acreditación das titulacións exixidas en materia de tempo libre, tendo en conta o disposto no artigo 47 do Decreto 50/2000, do 20 de xaneiro, polo que se refunde e actualiza a normativa vixente en materia de xuventude (DOG nº 49, do 10 de marzo).</p>
    <p>Cumpridas as condicións anteriores, a xefatura territorial correspondente da Consellería de Traballo e Benestar facilitaralle á entidade beneficiaria o documento de autorización de uso temporal da instalación.</p>
    <p>Se transcorridos os diferentes prazos establecidos neste artigo as entidades beneficiarias non fixeran os pagamentos correspondentes, procederase de acordo co disposto no parágrafo segundo do artigo 7 desta orde.</p>
    <p>Artigo 9. <em>Obrigas dos/das beneficiarios/as</em></p>
    <p>Os/as adxudicatarios/as estarán obrigados/as:</p>
    <p>1. A cumprir os requisitos exixidos no Decreto 50/2000, do 20 de xaneiro, polo que se refunde e actualiza a normativa vixente en materia de xuventude (DOG nº 49, do 10 de marzo), modificado polo Decreto 58/2012, do 12 de xaneiro (DOG nº 25, do 6 de febreiro) de adaptación á Directiva 2006/123/CE do Parlamento Europeo e do Consello, do 12 de decembro de 2006, relativa aos servizos do mercado interior e demais lexislación vixente.</p>
    <p>2. A observar as normas de réxime interno da instalación da que sexan adxudicatarios/as así como as indicacións da persoa responsable desta no referente a aqueles aspectos non recollidos expresamente nas citadas normas.</p>
    <p>3. A responder dos actos que se realicen nas instalacións concedidas e das consecuencias que deles deriven, así como de toda responsabilidade civil derivada de calquera acto. As actividades que desenvolva o grupo non teñen a consideración de actividades propias da Dirección Xeral de Xuventude e Voluntariado, polo que os riscos, accidentes e danos derivados delas serán responsabilidade exclusiva da entidade ou grupo de adxudicatarios.</p>
    <p>4. A aboar o importe dos danos que se produzan no material e nos equipamentos da instalación durante o período de uso desta.</p>
    <p>5. No caso de que se queiran utilizar as piscinas da instalación adxudicada, cada entidade deberá dispor dos/das seus/súas propios/as socorristas.</p>
    <p>Artigo 10. <em>Tarifas</em></p>
    <p>Os prezos dos servizos ofertados nesta orde aparecen recollidos no anexo I da orde pola que se fixan os prezos privados correspondentes á prestación de servizos nas instalacións xuvenís e á expedición de carnés dirixidos á mocidade, xestionados pola Dirección Xeral de Xuventude e Voluntariado, durante o ano 2014.</p>
    <p>Aqueles grupos que figuren inscritos no rexistro da Consellería de Traballo e Benestar como entidades prestadoras de servizos sociais, gozarán dun desconto do 50 % sobre os prezos sinalados no punto anterior.</p>
    <p>O aboamento dos diferentes pagamentos regulados nesta orde efectuarase utilizando os impresos destinados para o efecto, que se atoparán á disposición das persoas interesadas na Dirección Xeral de Xuventude e Voluntariado ou en calquera xefatura territorial da Consellería de Traballo e Benestar.</p>
    <p>Artigo 11. <em>Protección de datos</em> </p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, informámolo de que a través dos datos recompilados nos diferentes anexos desta orde, presta o seu consentimento á incorporación dos datos persoais achegados ao ficheiro «Actividades dirixidas á cidadanía» do cal é responsable a Consellería de Traballo e Benestar, e inscrito na Axencia Española de Protección de Datos, coa finalidade de xestión da actividade. O/a responsable do ficheiro comprométese a respectar a confidencialidade da información de carácter persoal e a garantir o exercicio dos dereitos de acceso, rectificación, cancelación e oposición, que se poden exercer ante a Secretaría Xeral Técnica da Consellería de Traballo e Benestar, no enderezo: Edificio Administrativo San Caetano, 15781 Santiago de Compostela (A Coruña). </p>
    <p>Disposición derradeira primeira </p>
    <p>Autorízase a persoa titular da Dirección Xeral de Xuventude e Voluntariado para ditar as disposicións precisas para o desenvolvemento desta orde.</p>
    <p>Disposición derradeira segunda</p>
    <p>Esta orde entrará en vigor ao día seguinte da súa publicación no <em>Diario Oficial de Galicia</em>.</p>
    <p>Santiago de Compostela, 17 de marzo de 2014</p>
    <footer><p>Beatriz Mato Otero<br>Conselleira de Traballo e Benestar</p></footer>
    <h2>ANEXO I</h2>
    <table>
     <tbody>
      <tr>
       <td>Provincia</td>
       <td>Instalación xuvenil</td>
       <td>Datas</td>
       <td>Nº de prazas ofertadas</td>
       <td>Total de prazas</td>
      </tr>
      <tr>
       <td rowspan="9">A Coruña</td>
       <td>Albergue xuvenil Mariña Española-Sada</td>
       <td>20-31 de agosto</td>
       <td>100</td>
       <td rowspan="9">890</td>
      </tr>
      <tr>
       <td>Campamento xuvenil Furelos-Melide</td>
       <td>14-21 de agosto</td>
       <td>60</td>
      </tr>
      <tr>
       <td rowspan="4">Campamento xuvenil Virxe de Loreto-Porto do Son</td>
       <td>17-28 de xullo</td>
       <td>50</td>
      </tr>
      <tr>
       <td>2-13 de agosto</td>
       <td>80</td>
      </tr>
      <tr>
       <td>14-21 de agosto</td>
       <td>150</td>
      </tr>
      <tr>
       <td>22-29 de agosto</td>
       <td>150</td>
      </tr>
      <tr>
       <td rowspan="3">Campamento xuvenil Espiñeira-Boiro</td>
       <td>2-13 de agosto</td>
       <td>100</td>
      </tr>
      <tr>
       <td>14-21 de agosto</td>
       <td>100</td>
      </tr>
      <tr>
       <td>22-29 de agosto</td>
       <td>100</td>
      </tr>
      <tr>
       <td rowspan="5">Lugo</td>
       <td>Albergue xuvenil Area-Viveiro</td>
       <td>21-29 de xuño</td>
       <td>120</td>
       <td rowspan="5">455</td>
      </tr>
      <tr>
       <td rowspan="2">Campamento xuvenil A Devesa-Ribadeo</td>
       <td>2-13 de agosto</td>
       <td>50</td>
      </tr>
      <tr>
       <td>18-29 de agosto</td>
       <td>175</td>
      </tr>
      <tr>
       <td>Albergue xuvenil Benigno Quiroga-Portomarín</td>
       <td>23-28 de agosto</td>
       <td>50</td>
      </tr>
      <tr>
       <td>Campamento xuvenil Os Chacotes-Palas de Rei</td>
       <td>2-9 de agosto</td>
       <td>60</td>
      </tr>
      <tr>
       <td rowspan="4">Pontevedra</td>
       <td rowspan="2">Campamento xuvenil Illa de Ons-Bueu</td>
       <td>10-17 de agosto</td>
       <td>60</td>
       <td rowspan="4">380</td>
      </tr>
      <tr>
       <td>18-29 de agosto</td>
       <td>60</td>
      </tr>
      <tr>
       <td>Campamento xuvenil Pontemaril-Forcarei</td>
       <td>18-29 de agosto</td>
       <td>140</td>
      </tr>
      <tr>
       <td>Albergue xuvenil As Sinas-Vilanova de Arousa</td>
       <td>30 de agosto a 10 de setembro</td>
       <td>120</td>
      </tr>
      <tr>
       <td colspan="4"></td>
       <td>1.725</td>
      </tr>
     </tbody>
    </table>

