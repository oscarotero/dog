---
date: '2014-07-14'
id: G0244-030714-0001
page: 31021
number: 132
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 2 de xullo de 2014 pola que se adaptan e incorporan á sede electrónica
  da Xunta de Galicia os procedementos administrativos de prazo aberto da
  Presidencia da Xunta de Galicia e da Vicepresidencia e Consellería de
  Presidencia, Administracións Públicas e Xustiza.
range: Orde
url: >-
  https://www.xunta.gal/dog/Publicados/2014/20140714/AnuncioG0244-030714-0001_gl.html
---
<p>O pasado 27 de febreiro o Consello da Xunta aprobou o Plan de axilización administrativa 2014-2016 (Plan Achega) co obxectivo de acadar unha administración máis áxil, eficiente e próxima nas súas relacións coa cidadanía. </p>
    <p>Este plan recolle unha serie de medidas concretas destinadas a revisar, no período 2014-2016, os procedementos administrativos que a Administración galega pon á disposición dos cidadáns na Guía de procedementos e servizos, para melloralos, simplificalos e posibilitar a súa presentación electrónica, como garantía do principio de celeridade que a Administración galega asume dentro dos seus compromisos de actuación.</p>
    <p>Como primeira actuación contida no Plan Achega, o 2 de maio de 2014 (DOG núm. 83) publicouse o Decreto 48/2014, do 30 de abril, polo que se autoriza o vicepresidente e conselleiro de Presidencia, Administracións Públicas e Xustiza para adaptar e incorporar á sede electrónica os procedementos administrativos da Xunta de Galicia.</p>
    <p>Neste decreto estableceuse, ademais, que mediante orde do vicepresidente e conselleiro de Presidencia, Administracións Públicas e Xustiza se adaptarán os procedementos administrativos, previamente revisados e simplificados, ao disposto nas guías aprobadas polo Consello da Xunta do 25 de abril de 2013 e, se é o caso, habilitarase a súa presentación electrónica na sede electrónica da Xunta de Galicia.</p>
    <p>Así, esta medida foi configurada como una liña prioritaria de actuación polo Goberno galego posto que existen procedementos administrativos estáticos ou de prazo aberto para a presentación de solicitudes que, por estaren regulados en normas anteriores á posta en funcionamento da sede electrónica da Xunta de Galicia (Orde do 15 de setembro de 2011, DOG núm. 138, do 23 de setembro) aínda recollen a presentación exclusivamente presencial por parte dos seus destinatarios. Ademais, tamén se requiría determinada documentación que a lexislación vixente xa non permite solicitar e á cal a Administración galega xa pode acceder directamente mediante a plataforma de interoperabilidade administrativa.</p>
    <p>Porén, e en primeiro lugar, procedeuse á revisión de todos os procedementos da Presidencia e da Vicepresidencia e Consellería de Presidencia, Administracións Públicas e Xustiza por parte dos grupos de traballo constituídos para o efecto.</p>
    <p>En concreto, foron revisados 99 trámites ou procedementos administrativos, o que trouxo como resultado a supresión de 5 deles por estar obsoletos ou non ser utilizados, a refundición de 14 en 3, o mantemento de 19 como presenciais por tratarse de procedementos que contan cun Servizo de Resposta Inmediata (ou SERI), por estar dirixidos en primeira instancia a órganos distintos á Xunta de Galicia ou por impedimentos tecnolóxicos, a actualización doutros 3 a través da súa propia regulamentación especifica e a preparación dos 58 restantes para a súa dispoñibilidade electrónica a través da presente orde.</p>
    <p>Así pois, a partir da publicación desta orde no <em>Diario Oficial de Galicia</em> un total de 58 procedementos novos estarán dispoñibles electronicamente, o que contribuirá a seguir afondando no impulso dunhas relacións máis áxiles, simples e fluídas entre a Xunta de Galicia e o conxunto dos cidadáns.</p>
    <p>Á vista do exposto, en uso das facultades que me confire o artigo 34 e 38 da Lei 1/1983, do 22 de febreiro, de normas reguladoras da Xunta e da súa Presidencia, e de conformidade co establecido no Decreto 48/2014, do 30 de abril, </p>
    <h2>DISPOÑO:</h2>
    <p>Artigo 1. Obxecto</p>
    <p>1. A presente orde ten por obxecto adaptar e habilitar a presentación electrónica de solicitudes dos procedementos administrativos de prazo aberto da Presidencia da Xunta de Galicia e da Vicepresidencia e Consellería de Presidencia, Administracións Públicas e Xustiza, que figuran no anexo desta orde.</p>
    <p>2. Así mesmo, para os devanditos procedementos suprímese a exixencia da documentación que de acordo coa lexislación vixente non se pode exixir para a súa tramitación ou á cal a Administración galega pode acceder directamente mediante a plataforma de interoperabilidade administrativa.</p>
    <p>Artigo 2. Presentación de solicitudes</p>
    <p>1. As solicitudes deberán presentarse preferiblemente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.es, de acordo co establecido nos artigos 27 da Lei 11/2007, do 22 de xuño, de acceso dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede electrónica da Xunta de Galicia. </p>
    <p>2. Alternativamente, tamén se poderán presentar as solicitudes en soporte papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>3. Naqueles procedementos que teñan como destinatarias as entidades locais, a presentación de solicitudes será exclusivamente electrónica. </p>
    <p>Artigo 3. Documentación</p>
    <p>1. A documentación complementaria, que figura no anexo de solicitude de cada procedemento, poderá presentarse electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante ou representante. A Administración poderá requirir a exhibición do documento orixinal para o cotexo da copia electrónica presentada segundo o disposto nos artigos 35.2 da Lei 11/2007, do 22 de xuño, de acceso dos cidadáns aos servizos públicos, e 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. </p>
    <p>2. A documentación complementaria tamén poderá presentarse en formato papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedementos administrativo común.</p>
    <p>3. As copias dos documentos gozarán da mesma validez e eficacia que os seus orixinais sempre que exista constancia de que sexan auténticas.</p>
    <p>4. Sempre que se realice a presentación de documentos separadamente da solicitude, a persoa interesada ou representante deberá mencionar o código e o órgano responsable do procedemento, o número de expediente e o número ou código único de rexistro. </p>
    <p>5. No caso de que algún dos documentos que se van presentar por parte da persoa solicitante ou representante, de forma electrónica, superase os tamaños límites ou tivese un formato non admitido pola sede electrónica, permitirase a súa presentación de forma presencial dentro dos prazos previstos. Para iso, e xunto co documento que se presenta, a persoa interesada deberá mencionar o código e o órgano responsable do procedemento, o número de expediente e o número ou código único de rexistro.</p>
    <p>Artigo 4. Información do estado da tramitación</p>
    <p>A información personalizada sobre o estado de tramitación do procedemento, a relación dos actos de trámite realizados, a indicación do seu contido así como a data en que foron ditados, estará á disposición no cartafol do cidadán, con independencia da canle de presentación de solicitudes, en cumprimento do artigo 23 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>Artigo 5. Protección de datos de carácter persoal</p>
    <p>De conformidade coa Lei orgánica 15/1999, do 13 decembro, de protección de datos de carácter persoal, os datos persoais recollidos na tramitación destes procedementos, cuxo tratamento e publicación autorizan as persoas interesadas mediante a presentación das solicitudes, serán incluídos nun ficheiro dado de alta na Axencia de Protección de Datos cuxo obxecto é xestionar o presente procedemento, así como para informar as persoas interesadas sobre o seu desenvolvemento.</p>
    <p>Disposición adicional única</p>
    <p>Co obxectivo de manter adaptados á normativa vixente os formularios dos procedementos administrativos de prazo aberto, que figuran no anexo da presente orde, poderán ser actualizados na sede electrónica da Xunta de Galicia, sen necesidade de publicalos novamente no DOG, sempre que a modificación ou actualización non supoña unha modificación substancial. Por conseguinte, para a presentación das solicitudes será necesario utilizar os formularios normalizados, dispoñibles na sede electrónica da Xunta de Galicia, onde estarán permanentemente actualizados e accesibles para as persoas interesadas.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 2 de xullo de 2014</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>
    <h2>ANEXO</h2>
    <table>
     <thead>
      <tr>
       <td>Código</td>
       <td>Denominación</td>
      </tr>
     </thead>
     <tbody>
      <tr>
       <td>TU980A</td>
       <td>Homologación de cursos que realicen os/as guías de turismo</td>
      </tr>
      <tr>
       <td>TU984D</td>
       <td>Declaración responsable de inicio de actividade de establecementos hoteleiros e solicitude de clasificación</td>
      </tr>
      <tr>
       <td>TU984R</td>
       <td>Comunicación de baixa ou cambios de actividades turísticas non regulamentadas</td>
      </tr>
      <tr>
       <td>PR203A</td>
       <td>Inscrición no rexistro de colexios profesionais e consellos galegos de colexios profesionais</td>
      </tr>
      <tr>
       <td>PR303A</td>
       <td>Permiso de apertura e inscrición da autorización de instalación dunha sala de bingo</td>
      </tr>
      <tr>
       <td>PR303B</td>
       <td>Autorización de modificación de sala de bingo</td>
      </tr>
      <tr>
       <td>PR303C</td>
       <td>Cancelación da inscrición de sala de bingo</td>
      </tr>
      <tr>
       <td>PR303F</td>
       <td>Instalación de caixeiros e/ou datáfonos nas salas de bingo da Comunidade Autónoma de Galicia</td>
      </tr>
      <tr>
       <td>PR305A</td>
       <td>Autorización para a instalación de casinos de xogo</td>
      </tr>
      <tr>
       <td>PR305B</td>
       <td>Autorización para as modificacións de condicións de instalación e/ou apertura de casinos de xogo</td>
      </tr>
      <tr>
       <td>PR306A</td>
       <td>Autorización para a apertura de casinos de xogo</td>
      </tr>
      <tr>
       <td>PR307A</td>
       <td>Inclusión no Rexistro de Prohibidos da Comunidade Autónoma galega</td>
      </tr>
      <tr>
       <td>PR307B</td>
       <td>Autorización para rifas e tómbolas</td>
      </tr>
      <tr>
       <td>PR308A</td>
       <td>Inscrición no Rexistro de Asociacións</td>
      </tr>
      <tr>
       <td>PR310A</td>
       <td>Declaración de utilidade pública de asociacións e presentación de contas anuais</td>
      </tr>
      <tr>
       <td>PR320A</td>
       <td>Autorización e inscrición no Rexistro de Empresas de Máquinas de Xogo da Comunidade Autónoma de Galicia, seccións I a V</td>
      </tr>
      <tr>
       <td>PR320B</td>
       <td>Cancelación de inscrición no Rexistro de Empresas de Máquinas de Xogo, seccións I a V</td>
      </tr>
      <tr>
       <td>PR320C</td>
       <td>Modificación de inscrición no Rexistro de Máquinas de Xogo, seccións I a V</td>
      </tr>
      <tr>
       <td>PR323A</td>
       <td>Autorización e inscrición no Rexistro de Empresas de Xogo do Bingo en Galicia</td>
      </tr>
      <tr>
       <td>PR324A</td>
       <td>Autorización para a instalación dunha sala de bingo en Galicia</td>
      </tr>
      <tr>
       <td>PR326M</td>
       <td>Modificación non substancial de inscrición no Rexistro de Modelos</td>
      </tr>
      <tr>
       <td>PR326N</td>
       <td>Cancelación da inscrición no Rexistro de Modelos a petición empresarial</td>
      </tr>
      <tr>
       <td>PR326O</td>
       <td>Proba con prototipo de modelo</td>
      </tr>
      <tr>
       <td>PR326P</td>
       <td>Exhibición de prototipo de modelo homologado de máquina</td>
      </tr>
      <tr>
       <td>PR326T</td>
       <td>Modificación non substancial da inscrición no Rexistro de Modelos doutros Aparellos de Xogo</td>
      </tr>
      <tr>
       <td>PR326U</td>
       <td>Autorización de instalación de sistemas de interconexión de máquinas</td>
      </tr>
      <tr>
       <td>PR326V</td>
       <td>Autorización de instalación de sistemas de interconexión entre establecementos</td>
      </tr>
      <tr>
       <td>PR328A</td>
       <td>Consulta previa á instalación dun salón recreativo/xogo</td>
      </tr>
      <tr>
       <td>PR328B</td>
       <td>Autorización de instalación de salón recreativo ou de xogo</td>
      </tr>
      <tr>
       <td>PR328C</td>
       <td>Permiso de apertura e inscrición de salón recreativo ou de xogo</td>
      </tr>
      <tr>
       <td>PR328D</td>
       <td>Revogación da autorización da instalación</td>
      </tr>
      <tr>
       <td>PR328E</td>
       <td>Suspensión de funcionamento de salón recreativo por período superior a seis meses</td>
      </tr>
      <tr>
       <td>PR328F</td>
       <td>Modificación non substancial da autorización de instalación de salón</td>
      </tr>
      <tr>
       <td>PR328G</td>
       <td>Modificación substancial da autorización de instalación de salón</td>
      </tr>
      <tr>
       <td>PR329I</td>
       <td>Cambio de xogo en máquinas de vídeo tipo B</td>
      </tr>
      <tr>
       <td>PR402A</td>
       <td>Declaración de urxente ocupación de bens de expropiación</td>
      </tr>
      <tr>
       <td>PR402B</td>
       <td>Autorización de alleamento, permuta ou cesión de bens municipais</td>
      </tr>
      <tr>
       <td>PR402C</td>
       <td>Comunicación de alleamento, permuta ou cesión de bens municipais</td>
      </tr>
      <tr>
       <td>PR402D</td>
       <td>Autorización para a desafectación de bens municipais</td>
      </tr>
      <tr>
       <td>PR403A</td>
       <td>Inscrición entidades locais territoriais</td>
      </tr>
      <tr>
       <td>PR403B</td>
       <td>Inscrición doutras entidades locais</td>
      </tr>
      <tr>
       <td>PR403C</td>
       <td>Modificación de entidades locais</td>
      </tr>
      <tr>
       <td>PR403D</td>
       <td>Anotación preventiva</td>
      </tr>
      <tr>
       <td>PR403E</td>
       <td>Cancelación de entidades locais</td>
      </tr>
      <tr>
       <td>PR467A</td>
       <td>Concesión de medallas e diplomas de protección civil</td>
      </tr>
      <tr>
       <td>PR468A</td>
       <td>Rexistro de Protección Civil: sección de persoal colaborador</td>
      </tr>
      <tr>
       <td>PR469A</td>
       <td>Rexistro de Protección Civil: sección de agrupacións de voluntarios</td>
      </tr>
      <tr>
       <td>PR469B</td>
       <td>Baixa no Rexistro de Protección Civil</td>
      </tr>
      <tr>
       <td>PR469C</td>
       <td>Rexistro de Protección Civil: sección de voluntarios</td>
      </tr>
      <tr>
       <td>PR470A</td>
       <td>Rexistro de Protección Civil: sección de entidades colaboradoras</td>
      </tr>
      <tr>
       <td>PR474A</td>
       <td>Autorización de alteración do termo municipal</td>
      </tr>
      <tr>
       <td>PR475A</td>
       <td>Autorización de cambio de nome ou capitalidade do municipio</td>
      </tr>
      <tr>
       <td>PR478A</td>
       <td>Aprobación, modificación ou rehabilitación dos escudos heráldicos e bandeiras</td>
      </tr>
      <tr>
       <td>PR750A</td>
       <td>Inscrición no Rexistro de Fundacións de Interese Galego</td>
      </tr>
      <tr>
       <td>PR870A</td>
       <td>Outorgamento de licenzas para a prestación do servizo público de comunicación audiovisual radiofónica por entidades locais</td>
      </tr>
      <tr>
       <td>SI433A</td>
       <td>Recoñecemento e acreditación de centros de información ás mulleres</td>
      </tr>
      <tr>
       <td>SI433B</td>
       <td>Extinción do recoñecemento e acreditación de centros de información ás mulleres</td>
      </tr>
      <tr>
       <td>SI910A</td>
       <td>Validación das medidas municipais de conciliación de promoción autonómica</td>
      </tr>
     </tbody>
    </table>

