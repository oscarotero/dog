---
date: '2014-11-27'
id: CA01-211114-0002
page: 48798
number: 228
agency: Consellería de Facenda
section: IV. Oposicións e concursos.
title: >-
  RESOLUCIÓN do 20 de novembro de 2014, do tribunal designado para xulgar o
  proceso selectivo extraordinario de consolidación para o ingreso no corpo
  facultativo  de  grao  medio  da  Xunta  de  Galicia,  subgrupo  A2,  escala
  de enxeñeiros/as  técnicos/as  industriais,  convocado  pola Orde  do  20  de 
  xuño  de 2013 (Diario Oficial de Galicia número 122, do 28 de xuño), pola que
  se fai pública a data, a hora e o lugar de realización do terceiro exercicio
  do proceso selectivo.
range: Resolución
url: >-
  https://www.xunta.gal/dog/Publicados/2014/20141127/AnuncioCA01-211114-0002_gl.html
---
<p>Na sesión que tivo lugar o día 5 de novembro de 2014, o tribunal nomeado pola Orde do 7 de abril de 2014 (DOG núm. 78, do 24 de abril), modificada pola Orde do 19 de maio de 2014 (DOG núm. 101, do 28 de maio), para cualificar o proceso selectivo extraordinario de consolidación para o ingreso no corpo facultativo de grao medio da Xunta de Galicia, subgrupo A2, escala de enxeñeiros/as técnicos/as industriais; acordou, de conformidade co disposto na base II.1.1.3 da convocatoria, que o terceiro exercicio da fase de oposición terá lugar o día 2 de decembro de 2014 e que o lugar de realización será na aula 2 da Escola Galega de Administración Pública de Santiago de Compostela, en chamamento único que se iniciará ás 16.30 horas.</p>
    <p>Os aspirantes deberán ir provistos de DNI ou documento fidedigno acreditativo da súa identidade, a xuízo do tribunal, e bolígrafo de tinta azul. No caso de permitir o tribunal o uso de calculadoras, serán provistas por este; queda prohibido aos aspirantes o uso de calculadoras distintas ás que se faciliten.</p>
    <p>Consonte a base II.1.1.3 da convocatoria, para o desenvolvemento deste exercicio os aspirantes poderán servirse de textos legais sen comentarios; admítense as súas versións consolidadas, aquelas en que figuran notas de vixencia e/ou referencias cruzadas a outras normas e os subliñados simples, sempre que non inclúan ningunha outra información, comentario doutrinal ou referencia xurisprudencial. Está expresamente prohibida a utilización de libros de consulta, temarios, informes, resolucións ou ditames de calquera tipo.</p>
    <p>Durante o desenvolvemento do exercicio, os membros do tribunal poderán examinar o material que está a utilizar cada aspirante e comprobar que se axusta ao establecido nos parágrafos anteriores. O uso de textos normativos distintos dos permitidos determinará a expulsión do aspirante.</p>
    <p>Non se permitirá o acceso ás aulas en que se realice o exercicio con teléfonos móbiles, axendas electrónicas, reloxos intelixentes ou calquera outro instrumento do que se poida valer o aspirante para auxiliarse na realización do exercicio. Non se habilitará ningún servizo de recollida de móbiles.</p>
    <p>Santiago de Compostela, 20 de novembro de 2014</p>
    <footer><p>Xan Mera Cabanelas<br>Presidente do tribunal</p></footer>

