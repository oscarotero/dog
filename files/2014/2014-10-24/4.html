---
date: '2014-10-24'
id: O3G1-201014-0001
page: 45314
number: 204
agency: Instituto Enerxético de Galicia
section: III. Outras disposicións.
title: >-
  RESOLUCIÓN do 8 de outubro de 2014 sobre a ampliación do prazo establecido no
  artigo 5.4 da Resolución do 22 de xullo de 2014 pola que se regulan as axudas
  económicas para o pagamento de parte da factura eléctrica a través do tícket
  eléctrico social de Galicia durante o primeiro semestre de 2014 ás familias
  con fillos menores a cargo cuxos ingresos non superen o IPREM, e se procede á
  súa convocatoria (Diario Oficial de Galicia número 146, do 4 de agosto de
  2014).
range: Resolución
url: >-
  https://www.xunta.gal/dog/Publicados/2014/20141024/AnuncioO3G1-201014-0001_gl.html
---
<p>No <em>Diario Oficial de Galicia</em> núm. 146, do 4 de agosto de 2014, publicouse a Resolución do 22 de xullo de 2014 pola que se regulan as axudas económicas para o pagamento de parte da factura eléctrica a través do tícket eléctrico social de Galicia durante o primeiro semestre de 2014 ás familias con fillos menores a cargo cuxos ingresos non superen o IPREM, e se procede á súa convocatoria.</p>
    <p>De acordo co disposto no artigo 5.4 da dita resolución, o prazo de presentación será de tres meses a partir do día seguinte ao da súa publicación no <em>Diario Oficial de Galicia</em>.</p>
    <p>No artigo 12.1 da resolución establécese que as axudas concedidas en concepto de tícket eléctrico non requirirán outra xustificación que a acreditación da condición de beneficiario, segundo o previsto no artigo 28.9 da Lei 9/2007, do 13 de xuño, de subvencións de Galicia. Tal condición debe acreditarse co cumprimento do estipulado no artigo 3 desta resolución, mediante a presentación da documentación estipulada no artigo 6 dela. Logo da comprobación de que a dita documentación é correcta e de que o solicitante cumpre todos os requisitos exixidos para ter a condición de beneficiario, procederase ao pagamento segundo o establecido no artigo 60.1 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>De acordo co previsto no artigo 49.1 da Lei 30/1992, do 26 de novembro, de réxime xurídico das administracións públicas e do procedemento administrativo común, publicada no <em>Boletín Oficial del Estado</em> núm. 285, do 27 de novembro (en diante, LRXPAC) a ampliación poderase acordar de oficio ou por instancia de parte, antes do vencemento do prazo de que se trate e se as circunstancias así o aconsellan e con iso non se prexudican dereitos de terceiros.</p>
    <p>Doutra banda, o artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia (DOG núm. 20, do 29 de xaneiro) e o artigo 70 do Real decreto 887/2006, do 21 de xullo, polo que se aproba o Regulamento da Lei 38/2003, do 17 de novembro, xeral de subvencións (BOE núm. 176, do 25 de xullo), establece a posibilidade de que o órgano concedente das subvencións outorgue, salvo precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste.</p>
    <p>Neste senso, e dado que non se causarían prexuízos a terceiros, os concellos, como entidades colaboradoras, a través dos seus servizos sociais, manifestan a necesidade dun prazo maior para asesorar e colaborar cos solicitantes das axudas na presentación telemática das solicitudes.</p>
    <p>Por todo o anterior, sobre a base dos requisitos e condicións previstos na normativa anteriormente citada,</p>
    <footer><p>DISPOÑO:</p></footer>
    <p>Primeiro. Acordar, de oficio, unha ampliación do prazo establecido no artigo 5.4 da resolución, para a presentación de solicitudes de axudas económicas para o pagamento de parte da factura eléctrica a través do tícket eléctrico social de Galicia durante o primeiro semestre de 2014, ata o 30 de novembro de 2014.</p>
    <p>Segundo. Publicar esta resolución no <em>Diario Oficial de Galicia</em> e na páxina web do Instituto Enerxético de Galicia (www.inega.es), para os efectos previstos no artigo 59.6 b) da LRXPAC.</p>
    <p>Terceiro. De acordo co disposto no artigo 49.3 da LRXPAC contra o presente acordo non cabe recurso de ningún tipo.</p>
    <p>Santiago de Compostela, 8 de outubro de 2014</p>
    <footer><p>Ángel Bernardo Tahoces<br>Director do Instituto Enerxético de Galicia</p></footer>

