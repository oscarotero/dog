---
date: '2014-05-05'
id: L365-100414-0001
page: 20379
number: 84
agency: Concello de Punxín
section: VI. Anuncios. b) Administración local.
title: >-
  ANUNCIO de información pública sobre a aprobación inicial do Plan xeral de
  ordenación municipal.
range: Anuncio
url: >-
  https://www.xunta.gal/dog/Publicados/2014/20140505/AnuncioL365-100414-0001_gl.html
---
<p>Aprobado inicialmente o Plan xeral de ordenación municipal, por Acordo plenario do 10.12.2013, de conformidade co artigo 85.2 da Lei 9/2002, do 30 de decembro, de ordenación urbanística e protección do medio rural de Galicia, sométese a información pública polo prazo de dous meses contados desde o día seguinte ao da publicación deste anuncio no <em>Diario Oficial de Galicia</em> e nos xornais <em>La Voz de Galicia</em> e <em>La Región</em>.</p>
    <p>Durante o dito prazo poderá ser examinado por calquera interesado nas dependencias municipais, de luns a venres, das 9.00 ás 13.00 horas, para que se formulen as alegacións que se consideren pertinentes.</p>
    <p>Quedan suspendidas as licenzas para as seguintes áreas: </p>
    <p>As áreas concretas (referidas á clasificación no Plan xeral de ordenación municipal) afectadas pola suspensión son as seguintes:</p>
    <p>a) En todas as zonas afectadas por novos sistemas xerais e locais de vía, infraestruturas, equipamentos ou espazos libres en calquera clase de solo.</p>
    <p>b) No solo urbano consolidado e nos núcleos rurais suspenderase nas zonas en que non se poidan cumprir ambas as ordenacións ou normativas simultaneamente (delimitacións de núcleos vixentes e Plan xeral de ordenación municipal) e, sobre todo, naquelas zonas citadas na alínea a) anterior.</p>
    <p>c) En todo o ámbito de solo urbanizable.</p>
    <p>d) En solo rústico, dado que as normas subsidiarias provinciais resultan obsoletas despois da entrada en vigor da Lei 9/2002 e as numerosas modificacións posteriores invalidan en gran parte o establecido naquelas, polo que, en definitiva, o réxime aplicable apenas variará antes ou despois do Plan xeral de ordenación municipal e só se suspenderán as licenzas nas zonas en que non se poidan cumprir simultaneamente ambas as ordenacións ou normativas e nas zonas especificadas na alínea a).</p>
    <p>e) Calquera outro ámbito en que a licenza poida impedir ou dificultar a execución do novo planeamento.</p>
    <p>f) Tamén se suspende a concesión de licenzas urbanísticas en todo o solo delimitado como de núcleo rural, que o novo Plan xeral de ordenación municipal pasou a clasificar como solo rústico.</p>
    <p>De acordo co punto 1 do artigo 77 da Lei 9/2002, do 30 de decembro, de ordenación urbanística e protección do medio rural de Galicia, os actos xenéricos para os cales se suspende o outorgamento de licenzas son os de parcelación de terreos, edificacións e demolicións.</p>
    <p>Respecto ás actividades, quedan suspendidas as novas autorizacións ou licenzas en calquera tipo de solo que non se axusten simultaneamente a ambas as ordenacións ou normativas (delimitacións de núcleos, Lei de ordenación urbanística e protección do medio rural de Galicia e novo Plan xeral de ordenación municipal). Aplicarase un criterio semellante ás obras menores.</p>
    <p>A duración da suspensión é de dous anos e extinguirase coa aprobación definitiva. </p>
    <p>Punxín, 10 de febreiro de 2014</p>
    <footer><p>Manuel Vázquez Fernández<br>Alcalde</p></footer>

