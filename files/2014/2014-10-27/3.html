---
date: '2014-10-27'
id: G0164-211014-0001
page: 45411
number: 205
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE  do  20  de  outubro  de  2014  pola  que  se  modifica  a  Orde  do  14 
  de  maio  de 2014 pola que se establecen as bases reguladoras para a
  concesión, en réxime de concorrencia competitiva, das axudas para a
  consolidación e estruturación de unidades de investigación competitivas do
  Sistema universitario de Galicia e se procede á súa convocatoria para o
  exercicio 2014.
range: Orde
url: >-
  https://www.xunta.gal/dog/Publicados/2014/20141027/AnuncioG0164-211014-0001_gl.html
---
<p>As axudas a unidades de investigación competitiva do Sistema universitario de Galicia (SUG) deben ter un efecto incentivador, isto é, deben provocar un cambio nas universidades beneficiarias de modo que estas incrementen substancialmente o seu grao de actividade de I+D+i, consolidando grupos de referencia competitiva e grupos con potencial de crecemento ou apoiando o desenvolvemento de redes de investigación.</p>
    <p>Polo carácter incentivador, resulta obrigado adoptar un determinado comportamento destinado a lograr o fin da subvención, polo cal pode ser necesario un financiamento inicial para poder levar a cabo o obxecto da axuda.</p>
    <p>As beneficiarias das axudas para unidades de investigación competitiva só poden ser as universidades que integran o SUG, consideradas como entidades de dereito público con personalidade xurídica propia que, conforme o establecido no artigo 3.2 da Lei 6/2013, do 13 de xuño, do Sistema universitario de Galicia (DOG núm. 125, do 3 de xullo), realizan o servizo público do ensino superior universitario en Galicia mediante o exercicio da docencia, o estudo, a investigación, a creación, a difusión e a transferencia de coñecemento, e cunha provisión de fondos necesarios para o seu funcionamento procedente das comunidades autónomas, administracións públicas ás cales tamén lles corresponde, pola súa vez, e entre outros, o control da xestión e do gasto das universidades instaladas dentro do seu ámbito.</p>
    <p>A posibilidade de realizar un pagamento anticipado da axuda debe estar prevista nas bases reguladoras da subvención, singularmente no relativo ás garantías e forma de facer os pagamentos, axustándose ás previsións contidas nos artigos 63 e 65 do Regulamento da Lei 9/2007, do 13 de xuño, de subvencións, aprobado polo Decreto 11/2009, do 8 de xaneiro.</p>
    <p>Por todo o anterior, no uso das facultades que me foron concedidas</p>
    <h2>DISPOÑO:</h2>
    <p>Artigo único. <em>Modificación da Orde do 14 de maio de 2014 pola que se establecen as bases reguladoras para a concesión, en réxime de concorrencia competitiva, das axudas para a consolidación e estruturación de unidades de investigación competitivas do Sistema universitario de Galicia e se procede á súa convocatoria para o exercicio 2014</em></p>
    <p>Un. Modifícase o parágrafo 2 do artigo 8, que queda redactado como segue:</p>
    <p>«Para poder proceder ao libramento dos fondos será preciso que a universidade beneficiaria expida, na data límite do 15 de decembro do exercicio correspondente á anualidade de que se trate, a certificación expresiva da realización do gasto e do pagamento acompañada dunha memoria explicativa do logro dos obxectivos de consolidación e estruturación do grupo. Esta memoria explicativa irá asinada polo/a coordinador/a do grupo de investigación».</p>
    <p>Dous. Engádese un artigo 8 bis, redactado como segue:</p>
    <p>«1. Poderán realizarse pagamentos anticipados que supoñan entregas de fondos con carácter previo á xustificación, como financiamento necesario para poder levar a cabo as actuacións inherentes á subvención e ata un máximo do 50 % da subvención concedida. </p>
    <p>De acordo co artigo 65.4 do Regulamento da Lei 9/2007, do 13 de xuño, de subvencións, aprobado polo Decreto 11/2009, do 8 de xaneiro, as universidades do Sistema universitario de Galicia quedan exoneradas da constitución da garantía a que se refire o artigo 63.2 da mesma norma. </p>
    <p>2. O importe conxunto dos pagamentos á conta e dos pagamentos anticipados que, de ser o caso, se concedesen non poderá ser superior ao 80 % da porcentaxe subvencionada correspondente aos pagamentos xustificados».</p>
    <p>Disposición derradeira única</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 20 de outubro de 2014</p>
    <footer><p>Jesús Vázquez Abad<br>Conselleiro de Cultura, Educación e Ordenación Universitaria</p></footer>

