---
date: '2014-01-30'
id: G0244-210114-0004
page: 3896
number: 20
agency: >-
  Vicepresidencia e Consellería de Presidencia, Administracións Públicas e
  Xustiza
section: IV. Oposicións e concursos.
title: >-
  RESOLUCIÓN do 20 de decembro de 2013, da Dirección Xeral de Administración
  Local, pola que se publica a convocatoria para a provisión, polo sistema de
  libre designación, do posto de traballo de viceinterventor/a do Concello de
  Ourense, entre funcionariado con habilitación de carácter estatal.
range: Resolución
url: >-
  https://www.xunta.gal/dog/Publicados/2014/20140130/AnuncioG0244-210114-0004_gl.html
---
<p>De conformidade co disposto no artigo 37 do Decreto 49/2009, do 26 de febreiro, sobre o exercicio de competencias da Comunidade Autónoma de Galicia respecto dos/das funcionarios/as con habilitación de carácter estatal, en concordancia coa disposición adicional segunda da Lei 7/2007, do 12 de abril, do Estatuto básico do empregado público, e no exercicio da competencia atribuída polo artigo 15.1 do Decreto lexislativo 1/2008, do 13 de marzo, polo que se aproba o texto refundido da Lei da función pública de Galicia, e pola Orde do 14 de maio de 2013, sobre delegación de competencias, esta dirección xeral</p>
    <h2>DISPÓN:</h2>
    <p>Publicar as bases da convocatoria para a provisión, polo sistema de libre designación, entre funcionarios/as con habilitación de carácter estatal, do posto de traballo de viceinterventor/a do Concello de Ourense. Estas bases achéganse como anexo a esta resolución, conforme as seguintes disposicións:</p>
    <p>Primeira. O posto de traballo que se convoca poderá ser solicitado polos funcionarios/as con habilitación de carácter estatal, pertencentes á subescala e categoría en que estea clasificado o posto.</p>
    <p>Non poderán concorrer á convocatoria os funcionarios/as que se atopen nas situacións previstas nas letras a) e b) do artigo 28 do Decreto 49/2009, do 26 de febreiro.</p>
    <p>Segunda. Os interesados dirixirán as súas solicitudes á corporación convocante, dentro dos quince días naturais seguintes ao da publicación da presente resolución no Diario Oficial de Galicia, e xuntarán á solicitude a documentación acreditativa de reunir os requisitos para o seu desempeño nos termos que figuran na convocatoria.</p>
    <p>Terceira. Os aspirantes deberán suxeitarse ás bases da convocatoria publicadas neste diario oficial.</p>
    <p>Santiago de Compostela, 20 de decembro de 2013</p>
    <footer><p>José Alberto Pazos Couñago<br>Director xeral de Administración Local</p></footer>
    <h2>ANEXO</h2>
    <p>Decreto da Dirección Xeral de Recursos Humanos e Servizos Xerais (Decreto de delegación nº 3731, do 18 de xullo de 2013).</p>
    <p>Ourense, 26 de novembro de 2013.</p>
    <p>Vistas as bases para o proceso selectivo de un/unha viceinterventor/a para o Concello de Ourense, polo sistema de libre designación, entre funcionarios da Administración local con habilitación de carácter estatal, subescala de intervención-tesouraría, categoría superior, esta dirección xeral, con base no informe técnico emitido e en uso das súas atribucións conferidas por Decreto da Alcaldía nº 3731, do 18 do xullo de 2013,</p>
    <h2>RESOLVO:</h2>
    <p>Primeiro. Aprobar as bases para o proceso selectivo dun/dunha viceinterventor/a para o Concello de Ourense, polo sistema de libre designación, entre funcionarios da Administración local con habilitación de carácter estatal, subescala de intervención-tesouraría, categoría superior.</p>
    <p>1. Obxecto.</p>
    <p>As presentes bases teñen por obxecto rexer a convocatoria para prover, polo sistema de libre designación establecido no número 5.2 da disposición adicional segunda da Lei 7/2007, do Estatuto básico do empregado público, e nos artigos 19 e 36 do Decreto 49/2009, do 26 de febreiro, sobre o exercicio de competencias da Comunidade Autónoma de Galicia respecto dos/das funcionarios/as con habilitación de carácter estatal, o posto de viceinterventor/a do Concello de Ourense, reservado a funcionarios/as da Administración local con habilitación de carácter estatal, subescala de intervención-tesouraría, categoría superior.</p>
    <p>2. Corporación.</p>
    <p>Concello de Ourense.</p>
    <p>3. Denominación e clase do posto.</p>
    <p>Viceinterventor/a do Concello de Ourense, reservado a funcionarios/as da Administración local con habilitación de carácter estatal, subescala de intervención-tesouraría, categoría superior.</p>
    <p>4. Características do posto.</p>
    <p>4.1. O posto que se deberá prover está incluído na relación de postos de traballo aprobada pola Xunta de Goberno Local e publicada no BOP de Ourense do 19 de xuño de 2012.</p>
    <p>4.2. O complemento de destino asignado ao posto é o correspondente ao nivel 30 e o seu sistema de designación o de libre designación.</p>
    <p>4.3. O complemento específico anual fixado para o posto é de 34.388,48 € brutos.</p>
    <p>5. Requisitos.</p>
    <p>Serán requisitos indispensables para concorrer á convocatoria e poder desempeñar o posto, no caso de ser nomeado:</p>
    <p>1. Estar integrado/a na subescala de intervención-tesouraría, categoría superior. Non poderán concorrer á convocatoria os/as funcionarios/as que se encontren nas circunstancias establecidas nas letras a) e b) do artigo 28 do Decreto 49/2009, do 26 de febreiro.</p>
    <p>2. Acreditar o coñecemento do idioma galego mediante a presentación do certificado de lingua galega 4 (Celga 4) ou equivalente, debidamente homologado polo órgano competente en materia de política lingüística da Xunta de Galicia. No seu defecto, o/a interesado/a deberá realizar unha proba de carácter eliminatorio, que se valorará como «apto» ou «non apto», destinada a avaliar un grao de coñecemento equivalente ao exixido para a obtención do Celga 4 ou equivalente (artigo 2 do Decreto 103/2008, do 8 de maio, polo que se regula o coñecemento do galego nos procedementos para a provisión de postos de traballo reservados a funcionarios con habilitación de carácter estatal no ámbito territorial da Comunidade Autónoma de Galicia).</p>
    <p>6. Solicitudes.</p>
    <p>As solicitudes dirixiranse á Alcaldía dentro do prazo dos quince días naturais seguintes ao da publicación da convocatoria no Diario Oficial de Galicia e deberá indicarse nelas, ademais do contido mínimo do establecido no artigo 70.1 da Lei 30/1992, do 26 de novembro, de réxime xurídico das administracións públicas e do procedemento común, o número de rexistro persoal, a situación administrativa en que se encontre o/a solicitante e o seu destino. A elas deberá axustarse a documentación acreditativa do cumprimento dos requisitos sinalados na base 5.</p>
    <p>Xunto coas solicitudes, os/as aspirantes achegarán o seu currículum vítae, no cal constarán os títulos académicos, os anos de servizo, os postos de traballo desempeñados na Administración, os estudos e cursos realizados e outros méritos que consideren oportuno pór de manifesto, coa correspondente documentación acreditativa.</p>
    <p>7. Nomeamento.</p>
    <p>Concluído o prazo de presentación de solicitudes, a Alcaldía procederá, no prazo dun mes, de ser o caso, e tras verificar o cumprimento dos requisitos exixidos nestas bases, a ditar a resolución correspondente, que deberá ser motivada con referencia ao cumprimento dos requisitos, a observancia do procedemento e a competencia para o nomeamento. Dela dará conta ao Pleno da corporación, así como traslado á Dirección Xeral de Administración Local da Xunta de Galicia para a anotación e publicación no Diario Oficial de Galicia.</p>
    <p>En consideración, co sistema de provisión, o nomeamento realizarao discrecionalmente a Alcaldía-Presidencia, en atención aos méritos achegados polos aspirantes.</p>
    <p>8. Toma de posesión.</p>
    <p>O prazo para a toma de posesión será de tres días hábiles tratándose de postos de traballo na mesma localidade, ou dun mes en caso contrario. Os ditos prazos contarán a partir do día seguinte ao do cesamento, que deberá efectuarse no prazo dos tres días hábiles seguintes ao da publicación da resolución sobre o nomeamento no Diario Oficial de Galicia.</p>
    <p>9. Impugnación.</p>
    <p>Contra esta resolución e cantos actos administrativos deriven dela, os interesados poderán interpor recurso potestativo de reposición, nos termos e prazos sinalados na Lei 30/1992, do 26 de novembro, de réxime xurídico das administracións públicas e do procedemento común, ou directamente, recurso contencioso-administrativo nos termos e prazos sinalados na Lei 29/1998, do 13 do xullo, reguladora da xurisdición contencioso-administrativa.</p>
    <footer><p>Carmen Rodríguez Dacosta<br>Directora xeral de Recursos Humanos e Servizos Sociais</p></footer>

