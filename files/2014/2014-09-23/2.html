---
date: '2014-09-23'
id: CA02-150914-0009
page: 41904
number: 181
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 10 de setembro de 2014 sobre a aprobación definitiva da modificación
  puntual número 16 das normas subsidiarias de planeamento de Vilanova de
  Arousa, relativa ao grao de protección do Pazo Vista Real.
range: Orde
url: >-
  https://www.xunta.gal/dog/Publicados/2014/20140923/AnuncioCA02-150914-0009_gl.html
---
<p>O Concello de Vilanova de Arousa remite o proxecto de modificación puntual número 16 das normas subsidiarias municipais respecto da parcela en que se sitúa o Pazo Vista Real, situada na parroquia de Caleiro, promovendo a modificación da protección outorgada polo catálogo de patrimonio das normas subsidiarias á dita edificación, en solicitude da súa aprobación definitiva, conforme o establecido no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>I. Antecedentes</p>
    <p>I.1. O Concello de Vilanova de Arousa conta cunhas normas subsidiarias municipais de planeamento, actualmente vixentes, aprobadas o 14.3.1997, redactadas ao abeiro da Lei 11/1985, do 22 de agosto, de adaptación da do solo a Galicia (Lasga).</p>
    <p>I.2. Consta Decisión do 14.6.2013, da Secretaría Xeral de Calidade e Avaliación Ambiental, de non sometemento a avaliación ambiental estratéxica da modificación puntual número 16.</p>
    <p>I.3. A presente modificación puntual foi aprobada inicialmente polo Concello Pleno en sesión do 11.3.2014. Foi sometida a información pública polo prazo de dous meses mediante anuncios nos xornais <em>Faro de Vigo</em> e <em>Diario de Arousa</em> do 12.3.2014; e no DOG nº 53, do 18.3.2014. Consta notificación aos concellos limítrofes. </p>
    <p>I.4. Constan informes municipais: técnicos do 22.8.2013 e 26.2.2014, xurídicos do 22.8.2013 e 27.2.2014, e de secretaría do 28.2.2014 e 21.5.2014, respecto da legalidade e calidade técnica da ordenación proposta. </p>
    <p>I.5. Constan informes sectoriais de:</p>
    <p>– Axencia Galega de Infraestruturas da CMATI do 15.4.2014.</p>
    <p>– Patrimonio Cultural da Consellería de Cultura, Educación e Ordenación Universitaria do 10.9.2014.</p>
    <p>I.6. O Concello de Vilanova de Arousa, en sesión plenaria do 26.5.2014, aprobou provisionalmente a modificación puntual número 16 do PXOM.</p>
    <p>II. Análise e consideracións</p>
    <p>Unha vez analizada a documentación remitida polo Concello de Vilanova de Arousa e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>II.1. A modificación puntual ten por finalidade modificar o grao da protección outorgada á edificación do Pazo Vista Real e edificacións anexas polo catálogo das normas subsidiarias municipais de planeamento, substituíndo o nivel de protección estrutural polo de protección ambiental, co fin de poder levar a cabo obras de conservación, rehabilitación ou restauración da estrutura orixinal.</p>
    <p>II.2. A parcela en cuestión está situada entre núcleos rurais e cualificada coa ordenanza denominada de predios singulares. </p>
    <p>II.3. As razóns de interese público exixidas no artigo 94.1 da LOUG resultan xustificadas nesta modificación puntual toda vez que se pretende recuperar a fisionomía orixinaria dun inmoble catalogado, eliminando as transformacións realizadas que desvirtuaron a identidade propia do edificio protexido. </p>
    <p>II.4. A modificación proposta non implica reclasificación de solo nin incremento de intensidade de uso, nin altera os sistemas xerais previstos no planeamento vixente polo que non precisou de informe previo á aprobación inicial.</p>
    <p>II.5. O informe favorable emitido pola Dirección Xeral de Patrimonio Cultural en data do 10.9.2014 suxeita o desenvolvemento de calquera intervención no Pazo á previa autorización do documento técnico correspondente.</p>
    <p>De conformidade co artigo 89 da LOUG, e o artigo 3 do Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos plans xerais de ordenación municipal correspóndelle ao conselleiro de Medio Ambiente, Territorio e Infraestruturas.</p>
    <p>III. Resolución</p>
    <p>En consecuencia, visto o sinalado no punto II anterior e de conformidade co establecido no artigo 85.7.a) da LOUG,</p>
    <footer><p>RESOLVO:</p></footer>
    <p>1º. Aprobar definitivamente a modificación puntual número 16 das normas subsidiarias de planeamento do Concello de Vilanova de Arousa, con estrita suxeición á consideración sinalada no punto II.5 desta orde respecto da obriga de sometemento de calquera intervención no Pazo Vista Real á autorización previa pola Dirección Xeral de Patrimonio Cultural.</p>
    <p>2º. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>3º. De conformidade co disposto polos artigos 92 da Lei 9/2002, e 70 da Lei 7/1985, do 2 de abril, reguladora das bases de réxime local, o concello deberá publicar no <em>Boletín Oficial </em>da provincia a normativa e ordenanzas do plan aprobado definitivamente.</p>
    <p>4º. Notifíquese esta orde ao concello e publíquese no <em>Diario Oficial de Galicia</em>.</p>
    <p>Santiago de Compostela, 10 de setembro de 2014</p>
    <footer><p>Ethel María Vázquez Mourelle<br>Conselleira de Medio Ambiente, Territorio e Infraestruturas</p></footer>

