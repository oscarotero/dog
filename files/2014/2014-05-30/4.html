---
date: '2014-05-30'
id: G0164-220514-0002
page: 24350
number: 102
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 20 de maio de 2014 pola que se convocan os premios fin de carreira da
  Comunidade Autónoma de Galicia para o alumnado que rematou os seus estudos
  universitarios no ano 2013 nas universidades do Sistema universitario de
  Galicia.
range: Orde
url: >-
  https://www.xunta.gal/dog/Publicados/2014/20140530/AnuncioG0164-220514-0002_gl.html
---
<p>O Estatuto de autonomía de Galicia, no seu artigo 31, establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
    <p>A Lei 6/2013, do 13 de xuño, do Sistema universitario de Galicia, regula o dito sistema, con respecto á autonomía universitaria, no marco do Sistema universitario español e do Espazo Europeo de Educación Superior.</p>
    <p>A Consellería de Cultura, Educación e Ordenación Universitaria, a través da Secretaría Xeral de Universidades, desenvolve actuacións encamiñadas a prestar apoio económico ao alumnado de ensino universitario coas que se pretende favorecer a calidade, a competencia, a igualdade de oportunidades e a excelencia no rendemento académico.</p>
    <p>Un dos obxectivos da Consellería de Cultura, Educación e Ordenación Universitaria é a promoción, desenvolvemento e mellora da calidade do Sistema universitario de Galicia. Iso implica tamén apreciar e incentivar a excelencia académica dos seus estudantes como aposta de futuro do noso país.</p>
    <p>Neste marco xeral, hai que indicar que esta orde ten por obxecto establecer as bases para regular a concesión de premios fin de carreira cos cales se pretende recoñecer o esforzo, traballo e dedicación do alumnado que remata os estudos universitarios cunha excelente traxectoria académica.</p>
    <p>Esta convocatoria axústase ao disposto na Lei 9/2007, do 13 de xuño, de subvencións de Galicia, e, en concreto, no relativo aos principios de obxectividade, concorrencia e publicidade na concesión de axudas e subvencións e no establecido no Decreto 11/2009, do 8 de xaneiro, polo que se aproba o regulamento da Lei 9/2007, e ás disposicións aplicables da Lei 38/2003, do 17 de novembro, xeral de subvencións, á Lei 4/2006, do 30 de xuño, de transparencia e de boas prácticas na Administración pública galega, e ao Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006.</p>
    <p>Na súa virtude, e no uso das atribucións que me foron concedidas,</p>
    <h2>DISPOÑO:</h2>
    <p>Artigo 1. Obxecto</p>
    <p>1. O obxecto desta convocatoria é galardoar os/as estudantes do Sistema universitario de Galicia que remataron brillantemente os seus estudos cun recoñecemento de carácter oficial que ao mesmo tempo comporte unha dotación económica.</p>
    <p>2. Os premios fin de carreira convócanse en réxime de concorrencia competitiva e están destinados aos alumnos/as que, contando co mellor expediente académico de entre os solicitantes, rematasen os estudos universitarios conducentes á obtención dos títulos de grao, licenciado, enxeñeiro, arquitecto, diplomado, mestre, enxeñeiro técnico ou arquitecto técnico, no curso académico 2012/13 nas universidades do Sistema universitario de Galicia. </p>
    <p>Artigo 2. Orzamento</p>
    <p>A Consellería de Cultura, Educación e Ordenación Universitaria financiará estes premios con cargo á aplicación orzamentaria 09.40.422C.480.0 dos orzamentos xerais da Comunidade Autónoma de Galicia para o ano 2014, cunha contía global de 187.500 euros, sen prexuízo de poder ser incrementados de acordo coas dispoñibilidades económicas da consellería, de conformidade cos supostos establecidos na Lei 9/2007, do 13 de xuño, de subvencións de Galicia, e polo Decreto 11/2009, do 8 de xaneiro, polo que se aproba o Regulamento da Lei 9/2007.</p>
    <p>Artigo 3. Período e dotación do premio</p>
    <p>1. Para os efectos desta orde, entenderase por curso académico o período comprendido entre o 1 de setembro de 2012 e o 30 de setembro de 2013.</p>
    <p>2. Os/as premiados/as recibirán unha dotación económica dun máximo de 2.500 euros e un diploma acreditativo desta distinción.</p>
    <p>Artigo 4. Requisitos dos/das solicitantes</p>
    <p>Poderán solicitar estas axudas os alumnos e alumnas que cumpran os seguintes requisitos:</p>
    <p>a) Teren cursado integramente os estudos da titulación universitaria pola que opta ao premio nas universidades do Sistema universitario de Galicia. </p>
    <p>b) Teren unha puntuación media no seu expediente académico igual ou superior a 8,50 puntos, para os/as alumnos/as das ramas de coñecemento de Artes e Humanidades, Ciencias Sociais e Xurídicas, Ciencias e Ciencias da Saúde; e 7,50 puntos, para os/as alumnos/as da rama de Enxeñaría e Arquitectura. </p>
    <p>c) En ningún caso, o 1º ciclo dunha titulación das recollidas na Lei de reforma universitaria (LRU) poderá servir de base para a concesión de máis dun premio fin de carreira. </p>
    <p>d) Aqueles/as alumnos/as que xa obtiveron un premio fin de carreira da Comunidade Autónoma en anteriores convocatorias, non poderán obtelo de novo.</p>
    <p>Artigo 5. Forma e prazo de presentación de solicitudes e documentación</p>
    <p>1. As solicitudes deberán presentarse preferiblemente por vía electrónica a través do formulario normalizado ED415A dispoñible na sede electrónica da Xunta de Galicia, https://sede.xunta.es, de acordo co establecido nos artigos 27 da Lei 11/2007, do 22 de xuño, de acceso electrónico dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede da Xunta de Galicia. </p>
    <p>Alternativamente, tamén se poderán presentar as solicitudes en soporte papel por calquera dos medios establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>En caso de enviarse por correo, o envío deberá ser certificado, co selo de Correos na primeira folla do formulario para garantir que a data de remisión é anterior á de peche da convocatoria. Deberá remitirse ao Rexistro Xeral da Xunta de Galicia. Edificio Administrativo San Caetano, s/n, 15781 Santiago de Compostela.</p>
    <p>Para dúbidas relacionadas con dificultades técnicas ou no caso de necesidade de máis información durante o proceso de obtención dos formularios e da súa presentación por vía electrónica, as persoas interesadas poderán facer as súas consultas ao teléfono de información 012 ou ao enderezo electrónico 012@xunta.es</p>
    <p>Se as dúbidas están relacionadas coa presente convocatoria, poderán facer as súas consultas no enderezo electrónico orientacion.sug@edu.xunta.es</p>
    <p>2. A documentación complementaria poderase presentar electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante. A Administración poderá requirir a exhibición do documento orixinal para o cotexo da copia electrónica presentada segundo o disposto no artigo 35.2 da Lei 11/2007, do 22 de xuño, de acceso electrónico dos cidadáns aos servizos públicos, e 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>3. O prazo de presentación de solicitudes será dun mes, contado desde o día seguinte ao da publicación desta convocatoria no Diario Oficial de Galicia. Entenderase como último día do prazo o correspondente ao mesmo ordinal do día da publicación. Se o último día de prazo for inhábil, entenderase prorrogado ao primeiro día hábil seguinte e, se no mes do vencemento non houber día equivalente ao inicial do cómputo, entenderase que o prazo expira o último do mes.</p>
    <p>4. Xunto coa solicitude (anexo I, modelo normalizado ED415A), deberá achegar:</p>
    <p>a) Copia do DNI, cando o/a solicitante non autorice a Consellería de Cultura, Educación e Ordenación Universitaria a consulta dos seus datos no Sistema de verificación de datos de identidade.</p>
    <p>b) Copia dixitalizada da certificación académica completa emitida pola universidade correspondente, na cal se fará constar a nota media do expediente académico, obtida de acordo cos parámetros reflectidos no protocolo de colaboración subscrito con data 27 de xuño de 2011 entre a Consellería de Educación e Ordenación Universitaria e as universidades de Santiago de Compostela, A Coruña e Vigo para a valoración dos expedientes académicos, cuxa publicación no DOG foi acordada pola Resolución da Secretaría Xeral Técnica da Consellería de Educación e Ordenación Universitaria do 15 de setembro de 2011 (DOG do 30 de setembro).</p>
    <p>Os/as alumnos/as que estean cursando estudos de 2º ciclo (licenciado, arquitecto e enxeñeiro) por accederen desde unha titulación de 1º ciclo ou desde o 1º ciclo doutra titulación, deberán enviar ademais unha copia dixitalizada da certificación académica relativa ao primeiro ciclo realizado. Igualmente, os alumnos que estean cursando estudos oficiais de grao por accederen desde unha titulación de primeiro ou primeiro e segundo ciclo, deberán presentar unha copia dixitalizada da certificación académica completa na cal se inclúa o recoñecemento dos créditos das materias cursadas nestes. </p>
    <p>c) Copia dixitalizada do título universitario oficial español ou documento que legalmente o substitúa. </p>
    <p>No suposto de que a persoa solicitante non dispoña do sistema de sinatura aceptado pola sede electrónica, para a presentación dixitalizada da certificación académica e do título admitirase, igualmente, a presentación da certificación académica orixinal e título, ou copia compulsada deles, en formato papel, presentándoos nos mesmos termos establecidos no número 1 deste artigo. </p>
    <p>Artigo 6. Instrución do procedemento e exposición de listaxes provisionais para emenda de solicitudes e documentación</p>
    <p>1. A Secretaría Xeral de Universidades, rematado o prazo de presentación de solicitudes e, unha vez examinadas estas e a documentación presentada polos/as solicitantes, exporá as listaxes provisionais de solicitudes admitidas e as excluídas, sinalando os motivos de exclusión, que se publicarán na primeira quincena do mes de agosto de 2014 nos taboleiros de anuncios da Consellería de Cultura, Educación e Ordenación Universitaria, nas súas xefaturas territoriais e nas vicerreitorías de estudantes das tres universidades galegas. Así mesmo, poderán ser consultadas no portal educativo da Consellería de Cultura, Educación e Ordenación Universitaria: www.edu.xunta.es/</p>
    <p>2. As persoas interesadas disporán dun prazo de reclamación de dez días, e durante ese prazo poderán emendar erros e a falta de documentación ante a Secretaría Xeral de Universidades e presentar, se é o caso, a documentación necesaria. Transcorrido este prazo sen que se emenden as causas de exclusión, considerarase que o/a interesada/o desiste da súa petición, nos termos e condicións establecidos no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 7. Comisión avaliadora</p>
    <p>1. A comisión avaliadora estará integrada polos seguintes membros:</p>
    <p>Presidente/a: o titular da Secretaría Xeral de Universidades ou a persoa en quen delegue.</p>
    <p>Vogais: dous/dúas representantes da Secretaria Xeral de Universidades. </p>
    <p>Secretario/a: a xefa do Servizo de Apoio e Orientación aos Estudantes Universitarios, que actuará con voz e voto.</p>
    <p>2. A comisión avaliadora, para o exercicio das súas funcións, poderá contar co asesoramento de expertos/as na materia obxecto da convocatoria.</p>
    <p>3. Se por calquera causa, no momento en que a comisión avaliadora teña que examinar as solicitudes, algún/algunha dos/as compoñentes non pode asistir, será substituído/a pola persoa que para o efecto se nomee. Este nomeamento deberá recaer noutra persoa da Secretaría Xeral de Universidades.</p>
    <p>Artigo 8. Criterios de avaliación</p>
    <p>1. A comisión avaliadora levará a cabo a selección atendendo ao expediente académico coa cualificación da nota media máis alta obtida polo alumno/a en cada unha das distintas titulacións establecidas na LRU (licenciado, enxeñeiro, arquitecto, diplomado, mestre, enxeñeiro técnico ou arquitecto técnico), ou as titulacións de grao implantadas no Sistema universitario de Galicia segundo a táboa incluída nesta orde. </p>
    <p>2. No caso de que unha titulación de grao compita con máis dunha titulación LRU, ou unha titulación LRU compita con máis dunha titulación de grao quedará sen premio a titulación coa nota media máis baixa.</p>
    <p>3. A nota media calcularase de acordo cos parámetros reflectidos no protocolo de colaboración subscrito o 27 de xuño de 2011 entre a Consellería de Educación e Ordenación Universitaria e as universidades de Santiago de Compostela, A Coruña e Vigo para a valoración dos expedientes académicos, cuxa publicación no DOG foi acordada pola Resolución da Secretaría Xeral Técnica da Consellería de Educación e Ordenación Universitaria do 15 de setembro de 2011 (DOG do 30 de setembro).</p>
    <p>4. En caso de empate na nota media do expediente académico entre varios/as solicitantes, procederase ao desempate de acordo coa seguinte orde de prelación:</p>
    <p>1º. Menor número de suspensos.</p>
    <p>2º. Maior número de matrículas de honra.</p>
    <p>3º. Maior número de sobresalientes. </p>
    <p>4º. Maior número de notables. </p>
    <p>Artigo 9. Proposta de resolución</p>
    <p>Unha vez efectuada a selección, a comisión avaliadora elevará, a través da Secretaría Xeral de Universidades, un informe-proposta ao conselleiro de Cultura, Educación e Ordenación Universitaria para a adxudicación dos premios mediante a correspondente resolución.</p>
    <p>Artigo 10. Resolución</p>
    <p>1. A resolución terá o seguinte contido:</p>
    <p>a) Beneficiarios/as dos premios e a contía destes.</p>
    <p>b) As persoas ás cales lles sexa denegado o premio por non reunir algún ou algúns dos requisitos exixidos nesta convocatoria.</p>
    <p>2. Para os efectos establecidos no artigo 23.4 da Lei 9/2007, do 13 de xuño, de subvencións de Galicia, o prazo máximo para resolver as solicitudes correspondentes ás accións especificadas nesta orde será de cinco meses, e comezará a contar desde o día seguinte á data de remate do prazo de presentación de solicitudes. Transcorrido este prazo sen que recaia resolución expresa, os/as interesados/as poderán entender desestimadas as súas solicitudes por silencio administrativo.</p>
    <p>3. Contra esta resolución, que esgota a vía administrativa, as persoas afectadas poderán interpoñer recurso potestativo de reposición perante o conselleiro de Cultura, Educación e Ordenación Universitaria, no prazo dun mes a partir do día seguinte ao da publicación da resolución no DOG, segundo o disposto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza de Galicia, consonte o artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Artigo 11. Pagamento</p>
    <p>O aboamento dos premios convocados nesta orde realizarase de acordo co estipulado na Lei 9/2007, do 13 de xuño, de subvencións de Galicia, e de conformidade co previsto no último parágrafo do apartado 1 do artigo 60 do Regulamento da Lei 9/2007, aprobado polo Decreto 11/2009, do 8 de xaneiro. Farase un pagamento único do premio concedido, que se aboará na conta bancaria indicada polo/a beneficiario/a.</p>
    <p>Artigo 12. Obrigas dos/as beneficiarios/as</p>
    <p>A presentación da solicitude implica a aceptación das bases desta convocatoria e a obriga de:</p>
    <p>1. Facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino das axudas, segundo dispón o artigo 14.1º k) da Lei 9/2007, do 13 de xuño, de subvencións de Galicia.</p>
    <p>2. Acreditar mediante certificación que se está ao día no cumprimento das súas obrigas tributarias e fronte á Seguridade Social e que non ten pendente de pagamento ningunha outra débeda coa Administración pública da Comunidade Autónoma. Esta certificación poderá ser substituída pola declaración responsable que figura dentro do anexo I desta orde segundo se regula no artigo 11 do Regulamento da Lei 9/2007. </p>
    <p>Artigo 13. Compatibilidade, modificación e reintegro dos premios</p>
    <p>1. Estes premios son compatibles con outros premios, bolsas e axudas para a mesma finalidade procedentes de calquera outra administración ou de entes públicos ou privados, nacionais, da Unión Europea ou de organismos internacionais.</p>
    <p>2. O incumprimento total ou parcial de calquera das condicións establecidas nesta orde constituirá causa determinante de revogación do premio e do seu reintegro, total ou parcial, polo/a beneficiario/a, segundo o disposto no artigo 33 da Lei 9/2007, do 13 de xuño, de subvencións de Galicia.</p>
    <p>3. A obtención do premio falseando as condicións requiridas ou ocultando aquelas que impedirían a súa concesión constituirá causa determinante de revogación do premio e do seu reintegro polo/a beneficiario/a, segundo o disposto no artigo 33 da Lei 9/2007, do 13 de xuño, de subvencións de Galicia, e logo da tramitación establecida no artigo 77 e seguintes do Regulamento da Lei 9/2007, aprobado polo Decreto 11/2009, do 9 de xaneiro.</p>
    <p>Disposición adicional primeira</p>
    <p>As persoas beneficiarias dos premios quedan suxeitas ao réxime de infraccións e sancións previstas para esta materia no título IV da Lei 9/2007, do 13 de xuño, de subvencións de Galicia. </p>
    <p>Disposición adicional segunda</p>
    <p>A presentación da solicitude de concesión do premio comportará autorización á Consellería de Cultura, Educación e Ordenación Universitaria para:</p>
    <p>1. Facer públicos nos rexistros regulados no Decreto 132/2006, do 27 de xullo, os datos relevantes referidos ás axudas e subvencións recibidas así como ás sancións impostas, cando proceda. </p>
    <p>A reserva que o/a peticionario/a poida facer no senso de non autorizar a obtención de datos ou a publicidade dos datos nos rexistros, que en todo caso terá que se expresar por escrito, poderá dar lugar á exclusión do proceso de participación para obter a axuda ou subvención ou, noutro caso, á revogación do acto de outorgamento e, se procede, ao reintegro do importe concedido. </p>
    <p>2. De conformidade co artigo 13.4 da Lei 4/2006, do 30 de xuño, de transparencia e de boas prácticas na Administración pública galega, e co disposto no artigo 15.2.c) da Lei 9/2007, do 13 de xuño, de subvencións de Galicia, a consellería publicará na súa páxina web oficial a relación dos beneficiarios e o importe das axudas concedidas, polo que a presentación da solicitude leva implícita a autorización para o tratamento necesario dos datos dos beneficiarios e da súa publicación na citada páxina web. </p>
    <p>A tramitación do procedemento require a incorporación de datos ou documentos coa finalidade de acreditar a identidade da persoa solicitante. Polo tanto, o modelo de solicitude normalizado incluirá unha autorización expresa ao órgano xestor para realizar as comprobacións oportunas que acrediten a veracidade dos datos achegados no procedemento administrativo. No caso de que a persoa interesada non autorice o órgano xestor para realizar esta operación, estará obrigada a achegalos nos termos exixidos polas normas reguladoras do procedemento.</p>
    <p>Disposición adicional terceira</p>
    <p>Esta orde poderá ser impugnada mediante recurso potestativo de reposición ante o conselleiro de Cultura, Educación e Ordenación Universitaria no prazo dun mes contado desde o día seguinte ao da súa publicación, ou directamente mediante un recurso contencioso-administrativo, no prazo de dous meses contados desde esa mesma data, ante a Sala do Contencioso-Administrativo do Tribunal Superior de Xustiza de Galicia, de acordo co establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>Disposición derradeira primeira</p>
    <p>Facúltase o titular da Secretaría Xeral de Universidades para ditar, dentro das súas competencias, as resolucións precisas para o desenvolvemento desta orde.</p>
    <p>Disposición derradeira segunda</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 20 de maio de 2014</p>
    <footer><p>Jesús Vázquez Abad<br>Conselleiro de Cultura, Educación e Ordenación Universitaria</p></footer>
    <h2>Táboa de titulacións</h2>
    <table>
     <thead>
      <tr>
       <td>Grao</td>
       <td>Títulos LRU</td>
      </tr>
     </thead>
     <tbody>
      <tr>
       <td>Graduado/a en Administración e Dirección de Empresas</td>
       <td>Licenciado en Administración e Dirección de Empresas</td>
      </tr>
      <tr>
       <td>Graduado/a en Arquitectura</td>
       <td>Arquitecto</td>
      </tr>
      <tr>
       <td>Graduado/a en Arquitectura Naval</td>
       <td>Enxeñeiro Técnico Naval, esp. en Estruturas Mariñas</td>
      </tr>
      <tr>
       <td>Graduado/a en Belas Artes</td>
       <td>Licenciado en Belas Artes</td>
      </tr>
      <tr>
       <td>Graduado/a en Bioloxía</td>
       <td>Licenciado en Bioloxía</td>
      </tr>
      <tr>
       <td>Graduado/a en Ciencia e Tecnoloxía dos Alimentos</td>
       <td> </td>
      </tr>
      <tr>
       <td>Graduado/a en Ciencia Política e da Administración</td>
       <td>Licenciado en Ciencias Políticas e da Administración</td>
      </tr>
      <tr>
       <td>Graduado/a en Ciencias Ambientais</td>
       <td> </td>
      </tr>
      <tr>
       <td>Graduado/a en Ciencias da Actividade Física e do Deporte</td>
       <td>Licenciado en Ciencias da Actividade Física e do Deporte</td>
      </tr>
      <tr>
       <td>Graduado/a en Ciencias da Cultura e Difusión Cultural</td>
       <td rowspan="2">Licenciado en Humanidades</td>
      </tr>
      <tr>
       <td>Graduado/a en Humanidades</td>
      </tr>
      <tr>
       <td>Graduado/a en Ciencias do Mar</td>
       <td>Licenciado en Ciencias do Mar</td>
      </tr>
      <tr>
       <td>Graduado/a en Ciencias Empresariais</td>
       <td>Diplomado en Ciencias Empresariais</td>
      </tr>
      <tr>
       <td>Graduado/a en Comercio</td>
       <td> </td>
      </tr>
      <tr>
       <td>Graduado/a en Comunicación Audiovisual</td>
       <td>Licenciado en Comunicación Audiovisual</td>
      </tr>
      <tr>
       <td>Graduado/a en Consultoría e Xestión da Información</td>
       <td> </td>
      </tr>
      <tr>
       <td>Graduado/a en Dereito</td>
       <td>Licenciado en Dereito</td>
      </tr>
      <tr>
       <td>Graduado/a en Dirección e Xestión Pública</td>
       <td>Diplomado en Xestión e Administración Pública</td>
      </tr>
      <tr>
       <td>Graduado/a en Economía</td>
       <td>Licenciado en Economía</td>
      </tr>
      <tr>
       <td>Graduado/a en Educación Infantil</td>
       <td>Mestre, especialidade de Educación Infantil</td>
      </tr>
      <tr>
       <td rowspan="6">Graduado/a en Educación Primaria</td>
       <td>Mestre, especialidade de Educación Musical</td>
      </tr>
      <tr>
       <td>Mestre, especialidade de Lingua Estranxeira</td>
      </tr>
      <tr>
       <td>Mestre, especialidade de Educación Primaria</td>
      </tr>
      <tr>
       <td>Mestre, especialidade de Educación Especial</td>
      </tr>
      <tr>
       <td>Mestre, especialidade de Educación Física</td>
      </tr>
      <tr>
       <td>Mestre, especialidade de Audición e Linguaxe</td>
      </tr>
      <tr>
       <td>Graduado/a en Educación Social</td>
       <td>Diplomado en Educación Social</td>
      </tr>
      <tr>
       <td>Graduado/a en Enfermaría</td>
       <td>Diplomado en Enfermaría</td>
      </tr>
      <tr>
       <td>Graduado/a en Enxeñaría Agraria</td>
       <td rowspan="2">Enxeñeiro Técnico Agrícola, esp. en Industrias Agrarias e Alimentarias</td>
      </tr>
      <tr>
       <td>Graduado/a en Enxeñaría das Industrias Agroalimentarias</td>
      </tr>
      <tr>
       <td>Graduado/a en Enxeñaría Civil</td>
       <td>Enxeñeiro Técnico de Obras Públicas, esp. en Transportes e Servizos Urbanos</td>
      </tr>
      <tr>
       <td rowspan="3">Graduado/a en Enxeñaría Agrícola e do Medio Rural</td>
       <td>Enxeñeiro Técnico Agrícola, esp. en Mecanización e Construcións Rurais</td>
      </tr>
      <tr>
       <td>Enxeñeiro Técnico Agrícola, esp. Explotacións Agropecuarias</td>
      </tr>
      <tr>
       <td>Enxeñeiro Técnico Agrícola, esp. Hortofruticultura e Xardinaría</td>
      </tr>
      <tr>
       <td>Graduado/a en Enxeñaría da Enerxía</td>
       <td> </td>
      </tr>
      <tr>
       <td>Graduado/a en Enxeñaría de Edificación</td>
       <td>Arquitecto técnico</td>
      </tr>
      <tr>
       <td>Graduado/a en Enxeñaría de Obras Públicas</td>
       <td>Enxeñeiro Técnico de Obras Públicas, esp. en Construcións Civís</td>
      </tr>
      <tr>
       <td>Graduado/a en Enxeñaría de Procesos Químicos Industriais</td>
       <td>Enxeñeiro Técnico Industrial, esp. en Química Industrial</td>
      </tr>
      <tr>
       <td rowspan="2">Graduado/a en Enxeñaría de Tecnoloxías de Telecomunicación</td>
       <td>Enxeñeiro Técnico de Telecomunicación, esp. en Sistemas de Telecomunicación</td>
      </tr>
      <tr>
       <td>Enxeñeiro Técnico de Telecomunicación, esp. en Son e Imaxe</td>
      </tr>
      <tr>
       <td>Graduado/a en Enxeñaría dos Recursos Mineiros e Enerxéticos</td>
       <td> </td>
      </tr>
      <tr>
       <td>Graduado/a en Enxeñaría Eléctrica</td>
       <td>Enxeñeiro Técnico Industrial, esp. en Electricidade</td>
      </tr>
      <tr>
       <td>Graduado/a en Enxeñaría Electrónica Industrial e Automática</td>
       <td>Enxeñeiro Técnico Industrial, esp. en Electrónica Industrial</td>
      </tr>
      <tr>
       <td>Graduado/a en Enxeñaría en Deseño Industrial e Desenvolvemento do Produto</td>
       <td>Enxeñeiro Técnico en Deseño Industrial</td>
      </tr>
      <tr>
       <td>Graduado/a en Enxeñaría en Electrónica Industrial e Automática</td>
       <td>Enxeñeiro Técnico Industrial, esp. en Electrónica Industrial</td>
      </tr>
      <tr>
       <td>Graduado/a en Enxeñaría en Organización Industrial</td>
       <td> </td>
      </tr>
      <tr>
       <td>Graduado/a en Enxeñaría en Propulsión e Servizos do Buque</td>
       <td>Enxeñeiro Técnico Naval, esp. en Propulsión e Servizos do Buque</td>
      </tr>
      <tr>
       <td>Graduado/a en Enxeñaría en Química Industrial</td>
       <td>Enxeñeiro Técnico Industrial, esp. En Química Industrial</td>
      </tr>
      <tr>
       <td>Graduado/a en Enxeñaría en Tecnoloxías Industriais</td>
       <td> </td>
      </tr>
      <tr>
       <td>Graduado/a en Enxeñaría Forestal</td>
       <td rowspan="2">Enxeñeiro Técnico Forestal, esp. en Industrias Forestais</td>
      </tr>
      <tr>
       <td>Graduado/a en Enxeñaría Forestal e do Medio Natural</td>
      </tr>
      <tr>
       <td>Graduado/a en Enxeñaría en Xeomática e Topografía</td>
       <td>Enxeñeiro Técnico en Topografía</td>
      </tr>
      <tr>
       <td>Graduado/a en Enxeñaría Mariña</td>
       <td>Diplomado en Máquinas Navais</td>
      </tr>
      <tr>
       <td rowspan="2">Graduado/a en Enxeñaría Informática</td>
       <td>Enxeñeiro Técnico en Informática de Xestión</td>
      </tr>
      <tr>
       <td>Enxeñeiro Técnico en Informática de Sistemas</td>
      </tr>
      <tr>
       <td>Graduado/a en Enxeñaría Mecánica</td>
       <td>Enxeñeiro Técnico Industrial, esp. en Mecánica</td>
      </tr>
      <tr>
       <td>Graduado/a en Enxeñaría Náutica e de Transporte Marítimo</td>
       <td>Diplomado en Navegación Marítima</td>
      </tr>
      <tr>
       <td>Graduado/a en Enxeñaría Química</td>
       <td> </td>
      </tr>
      <tr>
       <td>Graduado/a en Lingua e Literatura Españolas</td>
       <td rowspan="2">Licenciado en Filoloxía Hispánica</td>
      </tr>
      <tr>
       <td>Graduado/a en Español: Estudos Lingüísticos e Literarios</td>
      </tr>
      <tr>
       <td>Graduado/a en Farmacia</td>
       <td>Licenciado en Farmacia</td>
      </tr>
      <tr>
       <td>Graduado/a en Estudos de Galego e Español</td>
       <td rowspan="3">Licenciado en Filoloxía Galega</td>
      </tr>
      <tr>
       <td>Graduado/a en Galego e Portugués: Estudos Lingüísticos e Literarios</td>
      </tr>
      <tr>
       <td>Graduado/a en Lingua e Literatura Galegas</td>
      </tr>
      <tr>
       <td>Graduado/a en Filoloxía Clásica</td>
       <td>Licenciado en Filoloxía Clásica</td>
      </tr>
      <tr>
       <td>Graduado/a en Filosofía</td>
       <td>Licenciado en Filosofía</td>
      </tr>
      <tr>
       <td>Graduado/a en Física</td>
       <td>Licenciado en Física</td>
      </tr>
      <tr>
       <td>Graduado/a en Fisioterapia</td>
       <td>Diplomado en Fisioterapia</td>
      </tr>
      <tr>
       <td>Graduado/a en Historia</td>
       <td rowspan="2">Licenciado en Historia</td>
      </tr>
      <tr>
       <td>Graduado/a en Xeografía e Historia</td>
      </tr>
      <tr>
       <td>Graduado/a en Historia da Arte</td>
       <td>Licenciado en Historia da Arte</td>
      </tr>
      <tr>
       <td>Graduado/a en Información e Documentación</td>
       <td>Diplomado en Biblioteconomía e Documentación</td>
      </tr>
      <tr>
       <td>Graduado/a en Inglés: Estudos Lingüísticos e Literarios</td>
       <td rowspan="3">Licenciado en Filoloxía Inglesa</td>
      </tr>
      <tr>
       <td>Graduado/a en Linguas Estranxeiras</td>
      </tr>
      <tr>
       <td>Graduado/a en Lingua e Literatura Inglesas</td>
      </tr>
      <tr>
       <td>Graduado/a en Matemáticas</td>
       <td>Licenciado en Matemáticas</td>
      </tr>
      <tr>
       <td rowspan="5">Graduado/a en Lingua e Literatura Modernas</td>
       <td>Licenciado en Filoloxía Alemá</td>
      </tr>
      <tr>
       <td>Licenciado en Filoloxía Francesa</td>
      </tr>
      <tr>
       <td>Licenciado en Filoloxía Italiana</td>
      </tr>
      <tr>
       <td>Licenciado en Filoloxía Portuguesa</td>
      </tr>
      <tr>
       <td>Licenciado en Filoloxía Románica</td>
      </tr>
      <tr>
       <td>Graduado/a en Logopedia</td>
       <td>Diplomado en Logopedia</td>
      </tr>
      <tr>
       <td>Graduado/a en Medicina</td>
       <td>Licenciado en Medicina</td>
      </tr>
      <tr>
       <td>Graduado/a en Nutrición Humana e Dietética</td>
       <td> </td>
      </tr>
      <tr>
       <td>Graduado/a en Odontoloxía</td>
       <td>Licenciado en Odontoloxía</td>
      </tr>
      <tr>
       <td>Graduado/a en Óptica e Optometría</td>
       <td>Diplomado en Óptica e Optometría</td>
      </tr>
      <tr>
       <td>Graduado/a en Pedagoxía</td>
       <td>Licenciado en Pedagoxía</td>
      </tr>
      <tr>
       <td>Graduado/a en Podoloxía</td>
       <td>Diplomado en Podoloxía</td>
      </tr>
      <tr>
       <td>Graduado/a en Psicoloxía</td>
       <td>Licenciado en Psicoloxía</td>
      </tr>
      <tr>
       <td>Graduado/a en Publicidade e Relacións Públicas</td>
       <td>Licenciado en Publicidade e Relacións Públicas</td>
      </tr>
      <tr>
       <td>Graduado/a en Química</td>
       <td>Licenciado en Química</td>
      </tr>
      <tr>
       <td>Graduado/a en Relacións Laborais e Recursos Humanos</td>
       <td>Diplomado en Relacións Laborais</td>
      </tr>
      <tr>
       <td>Graduado/a en Socioloxía</td>
       <td>Licenciado en Socioloxía</td>
      </tr>
      <tr>
       <td>Graduado/a en Tecnoloxía de Enxeñaría Civil</td>
       <td> </td>
      </tr>
      <tr>
       <td>Graduado/a en Terapia Ocupacional</td>
       <td>Diplomado en Terapia Ocupacional</td>
      </tr>
      <tr>
       <td>Graduado/a en Traballo Social</td>
       <td>Diplomado en Traballo Social</td>
      </tr>
      <tr>
       <td>Graduado/a en Tradución e Interpretación</td>
       <td>Licenciado en Tradución e Interpretación</td>
      </tr>
      <tr>
       <td>Graduado/a en Turismo</td>
       <td>Diplomado en Turismo</td>
      </tr>
      <tr>
       <td>Graduado/a en Veterinaria</td>
       <td>Licenciado en Veterinaria</td>
      </tr>
      <tr>
       <td>Graduado/a en Xeografía e Ordenación do Territorio</td>
       <td>Licenciado en Xeografía</td>
      </tr>
      <tr>
       <td>Graduado/a en Xornalismo</td>
       <td>Licenciado en Xornalismo</td>
      </tr>
      <tr>
       <td rowspan="16"></td>
       <td>Enxeñeiro Agrónomo</td>
      </tr>
      <tr>
       <td>Enxeñeiro de Camiños, Canais e Portos</td>
      </tr>
      <tr>
       <td>Enxeñeiro de Minas</td>
      </tr>
      <tr>
       <td>Enxeñeiro de Montes</td>
      </tr>
      <tr>
       <td>Enxeñeiro de Organización Industrial</td>
      </tr>
      <tr>
       <td>Enxeñeiro de Telecomunicación</td>
      </tr>
      <tr>
       <td>Enxeñeiro en Automática e Electrónica Industrial</td>
      </tr>
      <tr>
       <td>Enxeñeiro en Informática</td>
      </tr>
      <tr>
       <td>Enxeñeiro Industrial</td>
      </tr>
      <tr>
       <td>Enxeñeiro Naval e Oceánico</td>
      </tr>
      <tr>
       <td>Enxeñeiro Químico</td>
      </tr>
      <tr>
       <td>Licenciado en Ciencia e Tecnoloxía dos Alimentos</td>
      </tr>
      <tr>
       <td>Licenciado en Documentación</td>
      </tr>
      <tr>
       <td>Licenciado en Máquinas Navais</td>
      </tr>
      <tr>
       <td>Licenciado en Náutica e Transporte Marítimo</td>
      </tr>
      <tr>
       <td>Licenciado en Psicopedagoxía</td>
      </tr>
     </tbody>
    </table>

