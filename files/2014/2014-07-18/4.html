---
date: '2014-07-18'
id: G0244-140714-0002
page: 31632
number: 136
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 16 de xullo de 2014 pola que se amplía a dotación orzamentaria da Orde
  do 1 de abril de 2014 pola que se establecen as bases reguladoras e se
  convocan subvencións para a execución de infraestruturas de uso público,
  destinadas aos concellos de Galicia, de forma individual e mediante o sistema
  de xestión compartida, cofinanciadas polo Fondo Europeo de Desenvolvemento
  Rexional (Feder) no marco do programa operativo Feder-Galicia 2007-2013
  (Diario Oficial de Galicia número 65, do 3 de abril).
range: Orde
url: >-
  https://www.xunta.gal/dog/Publicados/2014/20140718/AnuncioG0244-140714-0002_gl.html
---
<p>Pola Orde do 1 de abril de 2014, a Vicepresidencia e Consellería de Presidencia, Administracións Públicas e Xustiza estableceu as bases reguladoras e convocou subvencións para a execución de infraestruturas de uso público destinadas aos concellos de Galicia.</p>
    <p>Esta convocatoria está cofinanciada nun 80 % con cargo ao Fondo Europeo de Desenvolvemento Rexional (Feder), e nun 20 % con cargo a fondos FCI. Estes fondos Feder están incluídos no programa operativo Feder 2007-2013, no seu eixe 5 de desenvolvemento sustentable local e urbano, tema prioritario 58, actuación 5, que ten como fin, entre outros, as axudas ás entidades locais para infraestruturas de uso público. </p>
    <p>Estas subvencións faranse efectivas con cargo á aplicación orzamentaria 05.23.141A.760.3 (código de proxecto: 2014 00193 Plans de desenvolvemento local), ata unha contía máxima dun millón oitocentos setenta e cinco mil euros (1.875.000,00 €), correspondente aos orzamentos xerais da Comunidade Autónoma de Galicia para o ano 2014. </p>
    <p>Existe a posibilidade de ampliación de crédito nos supostos previstos no artigo 30.2 do Decreto 11/2009, do 8 xaneiro, polo que se aproba o Regulamento da Lei 9/2007, do 13 de xuño, de subvencións de Galicia. Nestes casos, o órgano concedente deberá publicar a ampliación de crédito nos mesmos medios que a convocatoria, sen que tal publicidade implique a apertura de prazo para presentar novas solicitudes nin o inicio de novo cómputo de prazo para resolver.</p>
    <p>Na mesma aplicación orzamentaria e no mesmo código de proxecto orzamentario, existe crédito dispoñible por importe de 138.657,34 € proveniente dunha incorporación de crédito de exercicios anteriores.</p>
    <p>Considérase que este crédito é susceptible de aplicarse para o financiamento da convocatoria de subvencións que nos ocupa, polo que se pretende o incremento da dotación orzamentaria de referencia a través do suposto previsto no artigo 30.2 do Decreto 11/2009, do 8 de xaneiro, recollido expresamente no artigo 4.1 da Orde do 1 de abril de 2014.</p>
    <p>De conformidade cos devanditos preceptos regulamentarios, o órgano concedente debe publicar a ampliación de crédito nos mesmos medios que a convocatoria, sen que tal publicidade implique a apertura do prazo para presentar novas solicitudes nin o inicio de novo cómputo de prazo para resolver.</p>
    <p>En consecuencia co exposto, de acordo co Decreto 72/2013, do 25 de abril, polo que se establece a estrutura orgánica da Vicepresidencia e da Consellería de Presidencia, Administracións Públicas e Xustiza, no que se atribúe á Dirección Xeral de Administración Local o fomento das liñas de colaboración coas entidades locais galegas no referente á convocatoria e execución das subvencións a elas destinadas,</p>
    <h2>DISPOÑO:</h2>
    <p>Artigo único</p>
    <p>Primeiro. Amplíase a dotación orzamentaria determinada na Orde do 1 de abril de 2014 pola que se establecen as bases reguladoras e se convocan subvencións para a execución de infraestruturas de uso público, destinadas aos concellos de Galicia, de forma individual e mediante o sistema de xestión compartida, cofinanciadas polo Fondo Europeo de Desenvolvemento Rexional (Feder) no marco do programa operativo Feder-Galicia 2007-2013 (DOG núm. 65, do 3 de abril). </p>
    <p>Estes fondos Feder están incluídos no programa operativo Feder 2007-2013, no seu eixe 5 de desenvolvemento sustentable local e urbano, tema prioritario 58, actuación 5, que ten como fin, entre outros, as axudas ás entidades locais para infraestruturas de uso público. </p>
    <p>Segundo. O incremento da dotación para o exercicio 2014 será de 138.657,34 €, con cargo á aplicación orzamentaria 05.23.141A.760.3 (CP 2014 00193) dos orzamentos xerais da Comunidade Autónoma de Galicia para o ano 2014, quedando establecida en 2.013.657,34 € a contía máxima das subvencións que se concedan.</p>
    <p>Terceiro. Esta modificación non afecta o prazo establecido na Orde do 1 de abril de 2014 para a presentación de solicitudes nin implica o inicio dun novo cómputo de prazo para resolver.</p>
    <p>Disposición derradeira</p>
    <p>Esta orde entrará en vigor o día da súa publicación no <em>Diario Oficial de Galicia</em>.</p>
    <p>Santiago de Compostela, 16 de xullo de 2014</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

