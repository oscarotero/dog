---
date: '2014-10-22'
id: G0164-141014-0005
page: 45094
number: 202
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 1 de outubro de 2014 pola que se autorizan as ensinanzas de
  bacharelato semipresencial para persoas adultas, modalidades de Ciencias e
  Tecnoloxía e Humanidades e Ciencias Sociais, no IES Antón Losada Diéguez da
  Estrada.
range: Orde
url: >-
  https://www.xunta.gal/dog/Publicados/2014/20141022/AnuncioG0164-141014-0005_gl.html
---
<p>O Estatuto de autonomía de Galicia, no seu artigo 31, dispón que é competencia plena da Comunidade Autónoma galega o regulamento e administración do ensino en toda a súa extensión, niveis e graos, modalidades e especialidades, sen prexuízo do disposto no artigo 27 da Constitución e nas leis orgánicas que, conforme o punto primeiro do seu artigo 81, o desenvolven e das facultades que atribúe ao Estado o artigo 149.1.30º da Constitución.</p>
    <p>A Lei orgánica 2/2006, do 3 de maio, de educación, considera a educación como unha aprendizaxe permanente e no seu artigo 66 establece que a educación para persoas adultas ten a finalidade de ofrecer a todos os maiores de dezaoito anos a posibilidade de adquirir, actualizar, completar ou ampliar os seus coñecementos e aptitudes para o seu desenvolvemento persoal e profesional; e no seu artigo 69 establece que as administracións educativas promoverán medidas tendentes a ofrecer a todas as persoas a oportunidade de accederen ao bacharelato.</p>
    <p>A Orde do 11 de xuño de 2010 da Consellería de Cultura, Educación e Ordenación Universitaria autorizou as ensinanzas para persoas adultas nas modalidades presencial e a distancia, en centros específicos de educación e promoción de adultos e institutos de educación secundaria dependentes desta consellería.</p>
    <p>Analizadas as necesidades educativas xurdidas e a oferta de modalidades en funcionamento, resulta aconsellable ampliar esta oferta, coa finalidade de mellorar a atención ao alumnado de bacharelato.</p>
    <p>Por todo canto antecede, e tendo en conta o informe favorable da Dirección Xeral de Educación, Formación Profesional e Innovación Educativa e de conformidade coa proposta da Dirección Xeral de Centros e Recursos Humanos,</p>
    <h2>DISPOÑO:</h2>
    <p>Artigo único. Autorización de ensinanzas</p>
    <p>Autorízase a implantación das ensinanzas de bacharelato semipresencial para persoas adultas, modalidades de Ciencias e Tecnoloxía e Humanidades e Ciencias Sociais no IES Antón Losada Diéguez da Estrada (Pontevedra). Código 36002359.</p>
    <p>Disposición derradeira primeira. Desenvolvemento normativo</p>
    <p>Autorízanse a Dirección Xeral de Educación, Formación Profesional e Ensinanzas Especiais e a Dirección Xeral de Centros e Recursos Humanos para adoptar todos os actos e medidas necesarias para a aplicación desta orde.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 1 de outubro de 2014</p>
    <footer><p>Jesús Vázquez Abad<br>Conselleiro de Cultura, Educación e Ordenación Universitaria</p></footer>

