---
date: '2014-08-11'
id: G0165-300714-0003
page: 34579
number: 151
agency: Consellería do Medio Rural e do Mar
section: VI. Anuncios. a) Administración autonómica.
title: >-
  ANUNCIO do 28 de xullo de 2014, da Xefatura Territorial da Coruña, polo que se
  publica a Resolución do 7 de maio de 2014 da Dirección Xeral de
  Desenvolvemento Rural sobre a adxudicación de masas comúns na zona de
  concentración parcelaria de Biduído II-Bugallido II (Ames-A Coruña).
range: Anuncio
url: >-
  https://www.xunta.gal/dog/Publicados/2014/20140811/AnuncioG0165-300714-0003_gl.html
---
<p>O acordo da zona de concentración parcelaria de Biduído II-Bugallido II (Ames-A Coruña) foi aprobado pola Dirección Xeral de Infraestruturas Agrarias con data do 5 de xullo de 2004, publicado no Diario Oficial de Galicia o 20 de setembro de 2004 e notificado persoalmente a todos os propietarios.</p>
    <p>Con posterioridade a estes actos, o Concello de Ames, con data do 10 de marzo de 2014, solicitou a cesión da titularidade dos predios e para os fins, que se indican:</p>
    <p>• Predio nº 47, para posibilitar a conexión da vía existente.</p>
    <p>• Predio nº 343, para suavizar a curva do trazado viario.</p>
    <p>• Predios nº 414-2 e nº 415, por existir un lavadoiro público e para posibilitar o mantemento e acondicionamento do seu contorno.</p>
    <p>• Predio nº 416, para levar a cabo a mellora viaria vinculada ao proxecto «Conexión ao núcleo de Ventín e enlace da variante Galanas-Pardiñas».</p>
    <p>• Predio nº 418, para a ampliación e mellora da área deportiva e recreativa xa existente.</p>
    <p>• Predio nº 433, para completar un ámbito de equipamentos públicos deportivos, ao lindar co campo de fútbol e co colexio de Ventín.</p>
    <p>Visto o informe favorable da xunta local da zona, a Ley de reforma e desenvolvemento agrario, do 12 de xaneiro de 1973, a Lei 10/1985, do 14 de agosto, de concentración parcelaria para Galicia, modificada pola Lei 12/2001, do 10 de setembro, a Lei 6/2011, do 13 de outubro, de mobilidade de terras, a Ley 30/1992, de 26 de novembro, de réxime xurídico das administracións públicas e do procedemento administrativo común, na súa redacción segundo a Lei 4/1999, do 13 de xaneiro, e demais disposicións legais vixentes de aplicación ao caso.</p>
    <p>Á vista de que os destinos para os cales se solicitan os predios 47, 343, 414-2, 415, 416, 418 e 433 son perfectamente subsumibles no suposto recollido no artigo 32 da antedita lei galega, esta dirección xeral</p>
    <h2>RESOLVE:</h2>
    <p>1) Modificar o Acordo de concentración parcelaria da zona de Biduído II-Bugallido II (Ames-A Coruña), e adxudicar ao Concello de Ames a titularidade dos predios 47, 343, 414-2, 415, 416, 418 e 433 -que causan baixa no fondo de terras da zona- para seren destinados aos fins que se recollen na parte expositiva da presente resolución.</p>
    <p>2) Transcorridos cinco anos desde a cesión das titularidades sen que os predios fosen destinados aos fins para que son adxudicados, a titularidade dos referidos predios reverterá ao fondo de terras da zona, ao patrimonio da Comunidade Autónoma, á Axencia Galega de Desenvolvemento Rural (Agader) ou outra entidade que corresponda, segundo o caso.</p>
    <p>3) Ordenar que á presente resolución se lle dea a oportuna publicidade sen prexuízo da súa notificación ao Concello de Ames.</p>
    <p>Contra a presente resolución os interesados poderán interpor recurso de alzada ante a persoa titular da Consellería do Medio Rural e do Mar, dentro do prazo de trinta días, que se contarán desde o seguinte ao da publicación desta resolución. Os recursos poderán presentarse nesta xefatura territorial (Edificio Administrativo de Monelos, rúa Vicente Ferrer, nº 2, A Coruña) ou en calquera das dependencias a que fai referencia o artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
    <p>A Coruña, 28 de xullo de 2014</p>
    <footer><p>Antonio Manuel Aguión Fernández<br>Xefe territorial da Coruña</p></footer>

