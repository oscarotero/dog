---
date: '2014-02-26'
id: G0164-180214-0003
page: 8201
number: 39
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  DECRETO 20/2014, do 13 de febreiro, polo que se aproba a oferta de emprego
  público correspondente a prazas de persoal funcionario dos corpos docentes que
  imparten as ensinanzas reguladas na Lei orgánica 2/2006, do 3 de maio, de
  educación, da Comunidade Autónoma de Galicia para o ano 2014.
range: Decreto
url: >-
  https://www.xunta.gal/dog/Publicados/2014/20140226/AnuncioG0164-180214-0003_gl.html
---
<p>O artigo 31.6 do Decreto lexislativo 1/2008, do 13 de marzo, polo que se aproba o texto refundido da Lei da función pública de Galicia, modificado pola Lei 2/2009, do 23 de xuño, establece que as necesidades de recursos humanos con asignación orzamentaria que non poidan ser cubertas cos efectivos de persoal existentes serán obxecto de oferta de emprego público.</p>
    <p>O artigo 21.dous da Lei 22/2013, do 23 de decembro, de orzamentos xerais do Estado para o ano 2014, autoriza unha taxa de reposición, coas limitacións que no mesmo artigo se establecen, entre outras, ás administracións públicas con competencias educativas para o desenvolvemento da Lei orgánica 2/2006, do 3 de maio, de educación, en relación coa determinación do número de prazas para o acceso aos corpos de funcionarios docentes.</p>
    <p>Polo anterior, e tendo en conta a planificación educativa e as prazas vacantes nos distintos corpos docentes que imparten as ensinanzas reguladas na Lei orgánica 2/2006, do 3 de maio, de educación, cómpre a aprobación da oferta de emprego público relativa aos corpos docentes, no ano 2014.</p>
    <p>De conformidade co exposto, por proposta do conselleiro de Cultura, Educación e Ordenación Universitaria, no exercicio da facultade outorgada polo artigo 34 da Lei 1/1983, do 22 de febreiro, reguladora da Xunta e a súa Presidencia, modificada polas leis 11/1988, do 20 de outubro, 2/2007, do 28 de marzo, e 12/2007, do 27 de xullo, e logo da deliberación do Consello da Xunta de Galicia, na súa reunión do día trece de febreiro de dous mil catorce,</p>
    <h2>DISPOÑO:</h2>
    <p>Artigo 1. Aprobación da oferta de emprego público dos corpos docentes</p>
    <p>Apróbase a oferta de emprego público correspondente aos corpos docentes que imparten as ensinanzas reguladas na Lei orgánica 2/2006, do 3 de maio, de educación, para o ano 2014 nos termos que se establecen neste decreto, e de conformidade co disposto no artigo 31.6 do Decreto lexislativo 1/2008, do 13 de marzo, polo que se aproba o texto refundido da Lei da función pública de Galicia.</p>
    <p>Artigo 2. Cuantificación da oferta de emprego público</p>
    <p>Corpo de profesores de ensino secundario: 117.</p>
    <p>Artigo 3. Distribución das prazas da oferta de emprego</p>
    <p>3.1. As prazas distribuíranse entre o sistema de ingreso libre e a promoción interna do seguinte xeito:</p>
    <p>a) Sistema de ingreso libre: 93.</p>
    <p>b) Sistema de acceso desde os corpos docentes clasificados no subgrupo A2: 24.</p>
    <p>Artigo 4. Reserva para persoas con discapacidade</p>
    <p>Do total de prazas ofertadas para ingreso e acceso reservarase unha cota do 7 % do conxunto delas para seren cubertas por persoas cun grao de minusvalidez igual ou superior ao 33 %. A distribución da dita reserva por especialidades efectuarase na convocatoria das probas selectivas. As prazas que queden vacantes da quenda de discapacidade acumularanse ás convocadas no sistema de ingreso libre ou no sistema de promoción interna, segundo corresponda.</p>
    <p>No suposto de que algún ou algunha dos ou das aspirantes con discapacidade que se presentase pola quenda de reserva superase a proba e non obtivese praza na citada quenda, sendo a súa puntuación superior á obtida por outro persoal aspirante do sistema de ingreso ou de acceso, será incluído ou incluída pola súa orde de puntuación no sistema que proceda.</p>
    <p>Artigo 5. Admisión de persoas con discapacidade</p>
    <p>1. Nas probas selectivas para o acceso ás prazas ofertadas serán admitidas as persoas con discapacidade en igualdade de condicións cos demais aspirantes.</p>
    <p>As convocatorias non establecerán exclusións por limitacións físicas ou psíquicas, sen prexuízo das incompatibilidades co desempeño das tarefas ou funcións correspondentes.</p>
    <p>2. Nas probas selectivas establecerase, para as persoas con discapacidade que o soliciten, as adaptacións de tempo e medios para a súa realización. Nas convocatorias indicarase claramente esta posibilidade, así como que o persoal interesado deberá formular a petición concreta na correspondente solicitude de participación.</p>
    <p>Para tal efecto os tribunais de selección poderán requirir informe e, se é o caso, colaboración dos órganos técnicos da Administración competente.</p>
    <p>Disposición adicional. Adquisición doutra especialidade</p>
    <p>A consellería de Cultura, Educación e Ordenación Universitaria poderá, ademais, convocar o procedemento para que os funcionarios docentes de carreira que dependan directamente dela poidan acadar unha nova especialidade dentro do corpo a que pertencen.</p>
    <p>Disposición derradeira primeira</p>
    <p>Facúltase o conselleiro de Cultura, Educación e Ordenación Universitaria para ditar, dentro das súas competencias, as normas precisas para o desenvolvemento deste decreto.</p>
    <p>Disposición derradeira segunda</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, trece de febreiro de dous mil catorce</p>
    <footer><p>Alberto Núñez Feijóo<br>Presidente</p><p>Jesús Vázquez Abad<br>Conselleiro de Cultura, Educación e Ordenación Universitaria</p></footer>

