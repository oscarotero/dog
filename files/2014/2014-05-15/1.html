---
date: '2014-05-15'
id: C3B0-130514-0001
page: 21848
number: 92
agency: Presidencia da Xunta de Galicia
section: I. Disposicións xerais.
title: >-
  LEI 4/2014, do 8 de maio, pola que se modifica a Lei 8/2009, do 22 de
  decembro, pola que se regula o aproveitamento eólico en Galicia e se crean o
  canon eólico e o Fondo de Compensación Ambiental.
range: Lei
url: >-
  https://www.xunta.gal/dog/Publicados/2014/20140515/AnuncioC3B0-130514-0001_gl.html
---
<p>Exposición de motivos</p>
    <p>O desenvolvemento do sector eólico está condicionado pola complicada situación que está a experimentar a economía española e a do conxunto dos países europeos. Unha das variables que máis afectou neste anos o estancamento da actividade económica foi a intensificación das restricións de crédito, en concreto, no caso das pequenas e medianas empresas. Desde a Comunidade Autónoma de Galicia estanse a executar unha serie de medidas que impulsen o sector das enerxías renovables e, en concreto, o sector eólico. Un dos eixes de actuación é o de evitar que as empresas dispostas a desenvolver proxectos empresariais na Comunidade Autónoma sufran cargas financeiras innecesarias. </p>
    <p>O sector das enerxías renovables viuse afectado, ademais de pola situación económica xeral, por cambios normativos que modificaron substancialmente as retribucións económicas das instalacións e que, polo tanto, afectaron considerablemente os estudos de viabilidade económica. A nova regulación dos últimos anos e en especial o Real decreto lei 9/2013, do 12 de xullo, polo que se adoptan medidas urxentes para garantir a estabilidade financeira do sistema eléctrico, e a Lei 24/2013, do 26 de decembro, do sector eléctrico, que consolida e dá carácter de permanente ás medidas aprobadas previamente, a través do Real decreto lei 1/2012, do 27 de xaneiro, polo que se procede á suspensión dos procedementos de preasignación de retribución e á supresión dos incentivos económicos para novas instalacións de produción de enerxía eléctrica a partir de coxeración, fontes de enerxía renovables e residuos, o Real decreto lei 20/2012, do 13 de xullo, de medidas para garantir a estabilidade orzamentaria e de fomento da competitividade, e o Real decreto lei 2/2013, do 1 de febreiro, de medidas urxentes no sistema eléctrico e no sector financeiro, modificaron substancialmente as retribucións económicas das instalacións de parques eólicos. </p>
    <p>Entre as medidas aprobadas na Comunidade Autónoma de Galicia para o impulso do sector das enerxías renovables destaca a aprobación dunha dedución do 92,5 % na cota do imposto de transmisións patrimoniais e actos xurídicos documentados cando se realice o feito impoñible a que se refire o artigo 13 do texto refundido da Lei do imposto sobre transmisións patrimoniais e actos xurídicos documentados, aprobado polo Real decreto lexislativo 1/1993, do 24 de setembro, e a concesión ou autorización se refira a enerxías renovables. No caso específico do sector eólico, en relación co canon eólico, aprobouse unha maior bonificación fiscal para os proxectos de repotenciación. Ambas as dúas medidas entraron en vigor o 1 de xaneiro de 2014, de acordo co previsto na Lei 11/2013, do 26 de decembro, de orzamentos xerais da Comunidade Autónoma de Galicia para o ano 2014.</p>
    <p>Por outro lado, a Directiva 2009/28/CE do Parlamento Europeo e do Consello, do 23 de abril do 2009, relativa ao fomento do uso de enerxía procedente de fontes renovables e pola que se modifican e se derrogan as directivas 2001/77/CE e 2003/30/CE, reafirma as oportunidades de xerar crecemento económico mediante a innovación e unha política enerxética competitiva e sustentable, de modo que os investimentos na produción de enerxía procedente de fontes renovables xeran nas rexións importantes oportunidades de crecemento e emprego. Por iso, a Directiva dá un mandato para que os estados e as rexións apoien medidas no ámbito das enerxías renovables. As enerxías renovables son básicas para conseguir unha redución da dependencia con respecto ás importacións enerxéticas, basicamente de combustibles fósiles. Este factor é fundamental á hora de apostar polas enerxías renovables como sector de futuro, que non só traerá crecemento económico senón que permitirá a explotación dun recurso propio da Comunidade Autónoma, o que se traducirá nunha maior independencia enerxética e, en consecuencia, económica, e todo iso a través dun desenvolvemento sustentable.</p>
    <p>Neste contexto é no que se aproba a presente lei, cun obxectivo claro, que é o de fomentar o inicio de novas actividades económicas que reactiven a economía galega para xerar oportunidades e emprego e reducir a dependencia enerxética exterior. Co fin de cumprir o dito obxectivo, procédese á modificación do prazo para a constitución da fianza destinada a garantir o cumprimento das obrigas que se establecen na autorización administrativa. Coa presente modificación desprázase a obriga de constitución da fianza ao momento previo ao inicio das obras. Anteriormente, a fianza debía constituírse no prazo dun mes desde a notificación da autorización administrativa, eliminando parte das cargas financeiras que teñen as empresas que emprendan un proxecto eólico.</p>
    <p>A disposición transitoria cuarta da Lei 8/2009, do 22 de decembro, prevé que, de forma transitoria, o Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia, e a Orde do 29 de outubro de 2002 pola que se determinan os requisitos para a autorización de parques eólicos e parques eólicos singulares serán aplicables para todos aqueles parques eólicos e parques eólicos singulares que fosen admitidos a trámite en ordes de convocatoria formuladas ao abeiro desta lexislación. Tendo en conta que o réxime de garantías regulado no artigo 19 do Decreto 302/2001, do 25 de outubro, é análogo ao previsto no actual punto 1 do artigo 40 da Lei 8/2009, do 22 de decembro, é necesario, para garantir o trato igualitario, modificar no mesmo sentido o artigo 19 do Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia.</p>
    <p>Igualmente, co fin de garantir un tratamento igualitario, inclúense dúas disposicións transitorias para que as ou os titulares dos parques eólicos autorizados con carácter previo á entrada en vigor da lei poidan exercer un dereito de opción solicitando a devolución das fianzas constituídas de acordo co previsto no punto 1 do artigo 40 da Lei 8/2009, do 22 de decembro, e no artigo 19 do Decreto 302/2001, do 25 de outubro, sempre que non iniciasen as obras de construción do parque.</p>
    <p>Por todo o exposto o Parlamento de Galicia aprobou e eu, de conformidade co artigo 13.2 do Estatuto de Autonomía de Galicia e co artigo 24 da Lei 1/1983, do 22 de febreiro, reguladora da Xunta e da súa Presidencia, promulgo en nome de El-Rei, a Lei pola que se modifica a Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental.</p>
    <p>Artigo primeiro. <em>Modificación da Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental</em></p>
    <p>Modifícase o punto 1 do artigo 40 da Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, que queda redactado como segue: </p>
    <p>«1. Coa finalidade de garantir o cumprimento das obrigas que se establezan na autorización administrativa, o promotor ou a entidade beneficiaria deberán constituír, con carácter previo ao inicio das obras, unha fianza polo importe do 2 % do orzamento de execución material das instalacións, a cal será devolta unha vez que se obteña a acta de posta en servizo definitiva e se entenda cumprido o proxecto de desenvolvemento de natureza industrial.</p>
    <p>A falta de constitución da fianza ou a súa constitución inadecuada darán lugar á revogación da autorización.</p>
    <p>A dita fianza constituirase na Caixa Xeral de Depósitos da Consellaría de Facenda da Administración Xeral da Comunidade Autónoma de Galicia, en calquera das formas legalmente establecidas.»</p>
    <p>Artigo segundo. <em>Modificación do Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia</em></p>
    <p>Modifícase o artigo 19 do Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia, que queda redactado como segue: </p>
    <p>Artigo 19. <em>Garantías</em></p>
    <p>«1. Coa finalidade de garantir o cumprimento das obrigas que se establezan na autorización administrativa, o promotor ou a entidade beneficiaria deberán constituír, con carácter previo ao inicio das obras, unha fianza polo importe do 2 % do orzamento de execución material das instalacións, a cal será devolta unha vez que se obteña a acta de posta en servizo definitiva.</p>
    <p>A falta de constitución da fianza ou a súa constitución inadecuada darán lugar á revogación da autorización.</p>
    <p>2. A dita fianza constituirase na Caixa Xeral de Depósitos da Consellaría de Facenda da Administración Xeral da Comunidade Autónoma de Galicia, en calquera das formas legalmente establecidas.»</p>
    <p>Disposición transitoria primeira. <em>Exercicio do dereito de opción respecto das autorizacións outorgadas con carácter previo á data de entrada en vigor desta lei</em></p>
    <p>1. Os promotores ou as entidades beneficiarias dos parques eólicos autorizados con carácter previo á entrada en vigor da presente lei poderán optar entre o mantemento das fianzas constituídas de acordo coa redacción orixinaria do punto 1 do artigo 40 da Lei 8/2009, do 22 de decembro, ou ben solicitar a cancelación da devandita fianza na Caixa Xeral de Depósitos da Consellaría de Facenda da Administración Xeral da Comunidade Autónoma de Galicia. Nese suposto, poderá diferir a súa constitución á data do inicio das obras.</p>
    <p>2. Este dereito de opción non poderá ser exercitado no caso de que xa se iniciasen as obras de construción do parque eólico.</p>
    <p>Disposición transitoria segunda. <em>Exercicio do dereito de opción respecto das autorizacións outorgadas ao abeiro do Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia, e da Orde do 29 de outubro de 2002 pola que se determinan os requisitos para a autorización de parques eólicos e parques eólicos singulares</em></p>
    <p>1. Os promotores ou as entidades beneficiarias dos parques eólicos autorizados ao abeiro do Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia, e da Orde do 29 de outubro de 2002 pola que se determinan os requisitos para a autorización de parques eólicos e parques eólicos singulares poderán optar entre o mantemento das garantías constituídas de acordo co artigo 19 do Decreto 302/2001, do 25 de outubro, ou ben solicitar a cancelación da devandita fianza na Caixa Xeral de Depósitos da Consellaría de Facenda da Administración Xeral da Comunidade Autónoma de Galicia. Nese suposto, poderá diferir a súa constitución á data do inicio das obras.</p>
    <p>2. Este dereito de opción non poderá ser exercitado no caso de que xa se iniciasen as obras de construción do parque eólico.</p>
    <p>Disposición derradeira única. <em>Entrada en vigor</em></p>
    <p>Esta lei entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, oito de maio de dous mil catorce</p>
    <footer><p>Alberto Núñez Feijóo<br>Presidente</p></footer>

