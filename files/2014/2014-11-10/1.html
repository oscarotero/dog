---
date: '2014-11-10'
id: CA02-311014-0001
page: 46864
number: 215
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 20 de outubro de 2014 de aprobación definitiva da modificación puntual
  das normas subsidiarias de planeamento do concello de Cospeito, para a
  delimitación dos núcleos rurais de Broz, Carracido, A Escoleira, O Monte e
  Pereiras.
range: Orde
url: >-
  https://www.xunta.gal/dog/Publicados/2014/20141110/AnuncioCA02-311014-0001_gl.html
---
<p>O Concello de Cospeito remitiu documentación do expediente de referencia, que xunta proxecto técnico de modificación redactado pola consultora EPTISA e datado en xaneiro de 2014, para os efectos da súa aprobación definitiva, ao abeiro do artigo 85, puntos 5 e 7, da Lei 9/2002, de ordenación urbanística e protección do medio rural de Galicia. </p>
    <p>Analizada a documentación achegada polo Concello de Cospeito e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>Cospeito conta cunhas normas subsidiarias de planeamento municipal aprobadas polo Concello Pleno o 14 de abril de 1997. Do acordo de aprobación definitiva foron excluídas, entre outras determinacións, todas as delimitacións de núcleos rurais.</p>
    <p>A tramitación da presente modificación puntual consistiu en: </p>
    <p>• 18.8.2011. Remisión do documento de inicio á Secretaría Xeral de Calidade e Avaliación Ambiental, que exime a modificación de sometemento a avaliación ambiental estratéxica (Decisión do 20 de setembro de 2011). </p>
    <p>• 12.12.2011. Informe favorable da Dirección Xeral de Infraestruturas.</p>
    <p>• 26.12.2011. Informe da Secretaría Xeral de Ordenación do Territorio e Urbanismo que indica distintas deficiencias que se deben corrixir.</p>
    <p>• 29.3.2012. Aprobación inicial da modificación polo Pleno do Concello. </p>
    <p>• 12.4.2012-4.7.2012. Exposición pública da modificación, mediante anuncios no Diario Oficial de Galicia do 4 de maio de 2012, El Progreso do 11 de abril e La Voz de Galicia do 16 de abril; e notificouse a aprobación inicial aos concellos limítrofes. Non se recibiu ningunha alegación. </p>
    <p>• Recadáronse os seguintes informes sectoriais:</p>
    <p>– Servizo de Infraestruturas Agrarias da Consellería do Medio Rural de Lugo (24.4.2012). Do informe cabe deducir a inafección de infraestruturas en que esta consellería ten responsabilidade. </p>
    <p>– Servizo de Conservación da Natureza da Consellería de Medio Ambiente, Territorio e Infraestruturas en Lugo (16.5.2012). Conclúe a inafección de espazos naturais.</p>
    <p>– Axencia Galega de Infraestruturas (15.6.2012). Reitera o indicado no informe emitido anteriormente pola Dirección Xeral de Infraestruturas o 12.12.2011. </p>
    <p>– Servizo de Enerxía e Minas da Consellería de Economía e Industria de Lugo (25.9.2012), sobre os dereitos mineiros rexistrados que afectan o municipio de Cospeito.</p>
    <p>– Confederación Hidrográfica Miño-Sil, emitido o 27.6.2012, de carácter desfavorable.</p>
    <p>– Dirección Xeral de Protección do Patrimonio Cultural (DXPC) (25.9.2012), de carácter desfavorable.</p>
    <p>• 28.6.2013. Emisión de informe da Confederación Hidrográfica Miño-Sil, favorable condicionado á observancia de indicacións. </p>
    <p>• 16.7.2013. Emisión de informe da Dirección Xeral de Protección do Patrimonio Cultural, de carácter desfavorable.</p>
    <p>• 27.1.2014. Emisión de informe da Dirección Xeral de Protección do Patrimonio Cultural, de carácter favorable, condicionado á inclusión de varias medidas correctoras.</p>
    <p>• 30.1.2014. Aprobación provisional da modificación polo Concello Pleno.</p>
    <p>• 9.5.2014. Orde da Consellería de Medio Ambiente, Territorio e Infraestruturas en que se sinalan varias deficiencias que se deben corrixir.</p>
    <p>• 31.7.2014. Novo acordo plenario de aprobación provisional do proxecto enmendado.</p>
    <p>II. Aspectos xerais.</p>
    <p>II.1. A modificación ten por obxecto a delimitación de cinco asentamentos de poboación no municipio de Cospeito: Broz e Carracido –na parroquia de S. Martiño de Pino–, A Escoleira –na parroquia de S. Xiao de Támoga–, e O Monte e Pereiras –na parroquia de S. Paio de Arcillá–, co fin de favorecer determinadas actuacións edificatorias neles (novas vivendas e ampliación das existentes). </p>
    <p>II.2. Os cinco asentamentos contan con topónimo recoñecido no nomenclátor autonómico (Decreto autonómico 6/2000), así como no elaborado polo Instituto Nacional de Estatística. </p>
    <p>II.3. Como resultado dos cambios introducidos, o conxunto das delimitacións afecta unha superficie global dunhas 21,61 ha, nas cales existe un total de 44 vivendas, o que deita unha densidade media lixeiramente superior a 2 viv./ha. </p>
    <p>III. Observacións.</p>
    <p>Ao longo da tramitación do expediente cumpríronse as exixencias da Orde da Consellería de Medio Ambiente, Territorio e Infraestruturas do 31 de xullo de 2014 e obtivéronse os informes sectoriais preceptivos de xeito favorable. Nomeadamente, achegouse informe favorable en materia de telecomunicacións, recoñecéronse as vías que anteriormente non se incluían e acreditouse suficientemente o cálculo da consolidación edificatoria aplicable.</p>
    <p>A competencia para resolver sobre a aprobación definitiva do documento de modificación puntual das normas subsidiarias de planeamento do concello de Cospeito corresponde ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas. </p>
    <p>IV. Resolución.</p>
    <p>Á vista de todo o que antecede, e ao abeiro do establecido no artigo 85.7.a) en relación co 93.4, da Lei 9/2002, de ordenación urbanística e protección do medio rural de Galicia, resolvo:</p>
    <p>1º. Aprobar definitivamente o proxecto de modificación puntual das normas subsidiarias de planeamento de Cospeito, para delimitación dos núcleos rurais de Broz, Carracido, A Escoleira, O Monte e Pereiras.</p>
    <p>2º. Notifíquese esta orde ao Concello e publíquese no Diario Oficial de Galicia.</p>
    <p>3º. De conformidade co disposto nos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas do PXOM aprobado definitivamente.</p>
    <p>4º. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 20 de outubro de 2014</p>
    <footer><p>Conselleira de Medio Ambiente, Territorio e Infraestruturas<br>P.S. (Decreto 122/2014, do 25 de setembro; DOG núm. 184, do 26 de setembro)<br>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

