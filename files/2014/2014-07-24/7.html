---
date: '2014-07-24'
id: G0165-180714-0016
page: 32359
number: 140
agency: Consellería do Medio Rural e do Mar
section: III. Outras disposicións.
title: >-
  ORDE do 16 de xullo de 2014 pola que se modifica a Orde do 16 de decembro de
  2013 pola que se establecen as bases reguladoras para a concesión de axudas
  aos investimentos para a elaboración e comercialización de produtos vitícolas,
  financiadas polo Feaga, e se convocan para o ano 2014.
range: Orde
url: >-
  https://www.xunta.gal/dog/Publicados/2014/20140724/AnuncioG0165-180714-0016_gl.html
---
<p>A Consellería do Medio Rural e do Mar publicou o 24 de decembro de 2013 as bases reguladoras das axudas aos investimentos para a elaboración e comercialización de produtos vitícolas, financiadas polo Fondo Europeo Agrícola de Garantía (Feaga) mediante a Orde do 16 de decembro de 2013 pola que se establecen as bases reguladoras para a concesión de axudas aos investimentos para a elaboración e comercialización de produtos vitícolas, financiadas polo Feaga, e se convocan para o ano 2014.</p>
    <p>Estas axudas derivan do Regulamento (CE) 1234/2007, polo que se crea unha organización común de mercados agrícolas e se establecen disposicións específicas para determinados produtos agrícolas, e do Regulamento (CE) 555/2008 que o desenvolve, así como do Real decreto 548/2013, do 19 de xullo, para a aplicación das medidas do Programa de apoio 2014-2018 ao sector vitivinícola español, que establece as bases de xestión das axudas.</p>
    <p>O 28 de xuño de 2014 publicouse o Real decreto 549/2014, que modifica o Real decreto 548/2013 en aspectos relativos á presentación de garantías de boa execución así como á tramitación de anticipos.</p>
    <p>Por outra parte, o Regulamento (CE) 555/2008 foi modificado parcialmente polo Regulamento de execución (UE) 752/2013 da Comisión, do 31 de xullo de 2013, polo que se modifica o Regulamento (CE) 555/2008 no que respecta aos programas nacionais de axuda e os intercambios comerciais con terceiros países no sector vitivinícola, que introduce cambios na tramitación dos anticipos das axudas.</p>
    <p>Conforme isto, procede modificar as bases reguladoras das axudas para adaptalas aos cambios introducidos na normativa básica.</p>
    <p>En consecuencia, de acordo co disposto no artigo 30.I.3º do Estatuto de autonomía de Galicia, e no uso das facultades que me confire a Lei 9/2007, do 13 de xuño, de subvencións de Galicia,</p>
    <h2>DISPOÑO:</h2>
    <p>Artigo único</p>
    <p>Introdúcense as seguintes modificacións na Orde do 16 de decembro de 2013, pola que se establecen as bases reguladoras para a concesión de axudas aos investimentos para a elaboración e comercialización de produtos vitícolas, financiadas polo Feaga, e se convocan para o ano 2014.</p>
    <p>Primeira. Modificación do punto 3 do artigo 7 da Orde do 16 de decembro de 2013</p>
    <p>O punto 3 do artigo 7 (Resolución) da Orde do 16 de decembro de 2013 quedará redactado como segue:</p>
    <p>«3. No caso de resolución positiva, os beneficiarios comunicarán á Consellería do Medio Rural e do Mar, nos quince días seguintes á notificación da resolución, a aceptación desta nos termos establecidos ou se é o caso, a renuncia. Nos dous meses seguintes á notificación da resolución, os beneficiarios deberán presentar ante a Consellería do Medio Rural e do Mar unha garantía de boa execución, de acordo coas condicións previstas no Regulamento de execución (UE) nº 282/2012, da Comisión, do 28 de marzo, por un importe do 15 por cento do montante do financiamento comunitario, co fin de asegurar a correcta execución do proxecto».</p>
    <p>Segunda. Modificación do punto 1 do artigo 10 da Orde do 16 de decembro de 2013</p>
    <p>O punto 1 do artigo 10 (Anticipos) da Orde do 16 de decembro de 2013 quedará redactado como segue:</p>
    <p>«1. Segundo o establecido no punto 2 do artigo 19 do Regulamento (CE) 555/2008, modificado polo Regulamento de execución (UE) 752/2013, o beneficiario poderá presentar unha solicitude de anticipo que non superará o 20 % da axuda pública concedida. Non obstante, no caso dos investimentos con axudas concedidas mediante decisión adoptada nos exercicios 2013, 2014 ou 2015, o importe do anticipo poderá aumentarse ata o 50 % da axuda pública relativa ao investimento».</p>
    <p>Terceira. Engadir un punto 6 e un punto 7 no artigo 10 da Orde do 16 de decembro de 2013</p>
    <p>Engádese un punto 6 e un punto 7 no artigo 10 (Anticipos) da Orde do 16 de decembro de 2013 co seguinte texto:</p>
    <p>«6. Os beneficiarios de anticipos deberán comunicar cada ano ao organismo pagador, antes do 31 de outubro, unha declaración dos gastos que xustifiquen o uso do anticipo ata o 15 de outubro correspondente e a confirmación do saldo restante do anticipo non utilizado na data do 15 de outubro. Esta declaración de gastos farase por primeira vez antes do 31 de outubro de 2015.</p>
    <p>O organismo pagador deberá remitir ao Fega a información comunicada sinalada no paragrafo anterior antes do 20 de xaneiro para a súa remisión á Comisión Europea.</p>
    <p>7. Para os efectos do artigo 18, número 2, do Regulamento de execución (UE) nº 282/2012, sobre liberalización de garantías, as probas de dereito á concesión definitiva que deberán presentarse serán a última declaración de custos e a confirmación do saldo a que se fai referencia no anterior punto 6».</p>
    <p>Disposición derradeira</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 16 de xullo de 2014</p>
    <footer><p>Rosa Mª Quintana Carballo<br>Conselleira do Medio Rural e do Mar</p></footer>

