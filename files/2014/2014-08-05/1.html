---
date: '2014-08-05'
id: CA02-300714-0002
page: 33608
number: 147
agency: 'Consellería de Medio Ambiente, Territorio e Infraestruturas'
section: I. Disposicións xerais.
title: >-
  DECRETO 97/2014, do 24 de xullo, polo que se establece a estrutura orgánica do
  Instituto Galego da Vivenda e Solo.
range: Decreto
url: >-
  https://www.xunta.gal/dog/Publicados/2014/20140805/AnuncioCA02-300714-0002_gl.html
---
<p>O Instituto Galego da Vivenda e Solo (en adiante, IGVS) foi creado pola Lei 3/1988, do 27 de abril, desenvolvida polo Decreto 288/1988, do 29 de setembro. Conforme o establecido na dita lei, ao IGVS correspóndelle a realización da política de vivenda e solo da Xunta de Galicia co fin de garantir os dereitos constitucionais a unha vivenda digna e adecuada, especialmente para os sectores con menos capacidade económica, e unha utilización do solo de acordo co interese xeral.</p>
    <p>Coa publicación do Decreto 79/2009, do 19 de abril, que estableceu a estrutura orgánica da Xunta de Galicia, e do Decreto 83/2009, do 22 de abril, que fixaba a estrutura orgánica dos departamentos da Xunta de Galicia, o Instituto Galego da Vivenda e Solo quedou adscrito á Consellería de Medio Ambiente, Territorio e Infraestruturas como organismo autónomo. Posteriormente aprobouse o Decreto 317/2009, do 4 de xuño, de estrutura orgánica do IGVS, coa finalidade de adaptar a composición dos seus órganos non só á dependencia da nova consellería senón tamén á estrutura desta.</p>
    <p>Cos cambios producidos na estrutura xeral da Xunta de Galicia coa publicación do Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia, así como debido á propia evolución do organismo, é preciso aprobar un novo decreto de estrutura.</p>
    <p>A modificación organizativa está orientada a reforzar e potenciar as liñas de actuación que o IGVS debe atender en materia de vivenda e solo nos momentos actuais, garantindo así o cumprimento dos fins para os que foi creado e permitindo ademais reducir sensiblemente a súa estrutura sen que iso supoña unha minoración da capacidade de xestión e atención á cidadanía. </p>
    <p>Deste xeito, faise unha racionalización e concentración das funcións que debe desenvolver o organismo centrándoas nas áreas de edificación e desenvolvemento de solo, de xestión do propio patrimonio e de fomento das actuacións en materia de vivenda. A estrutura complétase cunha área destinada á xestión económica e orzamentaria, ademais da Secretaría Xeral e da Dirección Xeral.</p>
    <p>De conformidade co exposto, por proposta do conselleiro de Medio Ambiente, Territorio e Infraestruturas, logo dos informes da Consellería de Facenda e da Vicepresidencia e Consellería de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día vinte e catro de xullo de dous mil catorce,</p>
    <h2>DISPOÑO:</h2>
    <h2>Título I<br>Ámbito competencial e organización xeral do IGVS</h2>
    <p>Artigo 1. <em>Ámbito competencial</em></p>
    <p>O Instituto Galego da Vivenda e Solo (IGVS) é un organismo autónomo dos regulados na sección 2ª do capítulo II do título III da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, adscrito á Consellería de Medio Ambiente, Territorio e Infraestruturas, ao cal lle corresponde a realización das políticas de vivenda e solo, coa finalidade de alcanzar os obxectivos previstos na Lei 3/1988, do 27 de abril, de creación do IGVS, e no marco dos principios reitores contidos no artigo 47 da Constitución española.</p>
    <p>Artigo 2. <em>Organización xeral do IGVS</em></p>
    <p>Para o desempeño das súas funcións, o IGVS terá a seguinte estrutura orgánica:</p>
    <p>O/A presidente/a.</p>
    <p>O Consello Reitor do IGVS.</p>
    <p>A Dirección Xeral.</p>
    <p>A Secretaría Xeral.</p>
    <p>As direccións técnicas:</p>
    <p>– A Dirección Técnica de Xestión do Patrimonio, Fianzas e Inspección.</p>
    <p>– A Dirección Técnica de Solo, Edificación e Calidade. </p>
    <p>– A Dirección Técnica de Xestión Económica e Orzamentos. </p>
    <p>– A Dirección Técnica de Fomento.</p>
    <p>As xefaturas territoriais.</p>
    <p>As áreas provinciais.</p>
    <h2>Título II<br>Órganos de goberno</h2>
    <p>Artigo 3. <em>Órganos de goberno</em></p>
    <p>1. Os órganos de goberno do Instituto Galego da Vivenda e Solo son:</p>
    <p>a) A Presidencia.</p>
    <p>b) O Consello Reitor.</p>
    <p>2. Na designación dos/as titulares e membros dos órganos de goberno do Instituto Galego da Vivenda e Solo atenderase ao principio de presenza equilibrada entre mulleres e homes.</p>
    <p><em>Sección 1ª A Presidencia</em></p>
    <p>Artigo 4. <em>A Presidencia do IGVS</em></p>
    <p>A Presidencia do Instituto Galego da Vivenda e Solo correspóndelle á persoa titular da consellería competente en materia de vivenda.</p>
    <p>Artigo 5. <em>Funcións da Presidencia do IGVS</em></p>
    <p>1. Corresponden á persoa titular da Presidencia as seguintes funcións:</p>
    <p>a) A representación oficial do Instituto Galego da Vivenda e Solo.</p>
    <p>b) A Presidencia do Consello Reitor, que desempeña todas as competencias que lle corresponden como presidente/a do órgano colexiado segundo o disposto neste decreto e no artigo 16 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>2. A persoa titular da Presidencia poderá delegar aquelas funcións propias que considere oportunas e que sexan susceptibles de delegación, na persoa titular da Dirección Xeral.</p>
    <p>3. No suposto de ausencia, vacante, enfermidade ou outro impedimento legal, a persoa titular da Dirección Xeral substituirá a persoa titular da Presidencia.</p>
    <p><em>Sección 2ª O Consello Reitor</em></p>
    <p>Artigo 6. <em>O Consello Reitor</em></p>
    <p>O Consello Reitor é o órgano colexiado de goberno do Instituto Galego da Vivenda e Solo.</p>
    <p>Artigo 7. <em>Composición do Consello Reitor</em></p>
    <p>1. O Consello Reitor está integrado pola Presidencia, Vicepresidencia, catro vogais e unha secretaría.</p>
    <p>2. Os membros do Consello Reitor gardarán o debido sixilo respecto dos asuntos de que coñezan como membros deste órgano.</p>
    <p>Artigo 8. <em>Presidencia do Consello Reitor</em></p>
    <p>1. A Presidencia do Consello Reitor correspóndelle á persoa titular da Presidencia do IGVS.</p>
    <p>2. Corresponden á persoa titular da Presidencia as seguintes atribucións:</p>
    <p>a) Acordar a convocatoria das sesións ordinarias e extraordinarias e fixar a orde do día, tendo en conta, de ser o caso, as peticións dos demais membros formuladas con suficiente antelación.</p>
    <p>b) Presidir as sesións, moderar o desenvolvemento dos debates e suspendelos por causas xustificadas.</p>
    <p>c) Someter á aprobación do Consello da Xunta o anteproxecto de orzamentos do IGVS e, se é o caso, os seus plans e programas. </p>
    <p>d) Visar as actas e certificados dos acordos do Consello Reitor.</p>
    <p>e) Cantas outras atribucións sexan inherentes á Presidencia dun órgano colexiado ou calquera outra facultade que en relación coas materias de competencia se lle atribúan regulamentariamente.</p>
    <p>Artigo 9. <em>Vicepresidencia do Consello Reitor</em></p>
    <p>A Vicepresidencia do Consello Reitor correspóndelle á persoa titular da Dirección Xeral do IGVS. Esta substituirá a persoa titular da Presidencia do Consello Reitor nos casos de vacante, ausencia, enfermidade ou outra causa legal.</p>
    <p>Artigo 10. <em>Vogais e secretario/a do Consello Reitor</em></p>
    <p>1. Os/as vogais do Consello Reitor son nomeados e separados pola persoa titular da consellería competente en materia de vivenda.</p>
    <p>2. Son vogais do Consello Reitor:</p>
    <p>a) Dúas persoas representantes da consellería competente en materia de vivenda, designadas pola persoa titular daquela consellería, de entre os seus órganos superiores ou de dirección.</p>
    <p>b) Unha persoa representante da consellería competente en materia administracións públicas, designada pola persoa titular daquela consellería, de entre os seus órganos superiores ou de dirección.</p>
    <p>c) Unha persoa representante da consellería competente en materia de facenda, designada pola persoa titular daquela consellería, de entre os seus órganos superiores ou de dirección.</p>
    <p>3. En caso de ausencia ou de enfermidade e, en xeral, cando concorra algunha causa xustificada, os/as vogais serán substituídos/as polos/as seus/súas respectivos/as suplentes, propostos/as pola mesma persoa ou entidade que designou os/as titulares.</p>
    <p>4. A persoa que exerza a secretaría do Consello Reitor será nomeada polo propio consello por proposta da persoa titular da Dirección Xeral do IGVS.</p>
    <p>Artigo 11. <em>Atribucións do Consello Reitor</em> </p>
    <p>Correspóndenlle ao Consello Reitor as seguintes atribucións:</p>
    <p>a) A aprobación dos seus plans e programas de actuacións, por proposta da persoa titular da Dirección Xeral do IGVS.</p>
    <p>b) A aprobación do anteproxecto de orzamentos do IGVS, presentado pola persoa titular da Dirección Xeral do IGVS.</p>
    <p>c) O control da xestión do IGVS.</p>
    <p>d) A constitución de comisións de estudo sobre aspectos específicos en materias da súa competencia e o deseño de plans de formación e divulgación no ámbito das competencias do IGVS.</p>
    <p>e) A aprobación da proposta de creación de consorcios e sociedades anónimas ou de integración ou participación do IGVS nas xa constituídas, así como a aprobación da proposta de constitución de xerencias e de todo tipo de acordos coa iniciativa privada.</p>
    <p>f) Cantos asuntos relacionados ca competencia do IGVS lle someta a persoa titular da Presidencia.</p>
    <p>g) As demais que se lle atribúan na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, neste decreto e noutras disposicións aplicables.</p>
    <h2>Título III<br>Estrutura organizativa: servizos centrais e territoriais</h2>
    <h2>Capítulo I<br>A Dirección Xeral</h2>
    <p>Artigo 12. <em>A Dirección Xeral</em></p>
    <p>12.1. A persoa titular da Dirección Xeral do IGVS é o seu órgano executivo. Será nomeada e destituída libremente polo Consello da Xunta de Galicia, por proposta do/a conselleiro/a con competencias en materia de vivenda. </p>
    <p>12.2. Correspóndelle á persoa titular da Dirección Xeral do IGVS:</p>
    <p>a) Asistir ao/á presidente/a no exercicio das súas funcións.</p>
    <p>b) Exercer, por delegación do/a presidente/a, a representación oficial do IGVS.</p>
    <p>c) Executar os acordos do Consello Reitor do IGVS.</p>
    <p>d) Dirixir a xestión do IGVS.</p>
    <p>e) Asinar, no caso de delegación do/a presidente/a e en nome do IGVS, os convenios e contratos sobre materias da súa competencia.</p>
    <p>f) Formular o anteproxecto de orzamentos do IGVS, así como render as contas correspondentes.</p>
    <p>g) Dispoñer os créditos e dotacións, o recoñecemento das obrigas e a ordenación dos pagamentos do IGVS, dentro dos límites que lle correspondan.</p>
    <p>h) Dirixir a preparación dos plans e programas do IGVS e presentalos ao Consello Reitor do IGVS para a súa aprobación.</p>
    <p>i) Exercer a xefatura superior sobre o persoal do IGVS.</p>
    <p>j) Presentar a memoria anual do organismo. </p>
    <p>k) Todas as facultades que lle delegue expresamente o/a presidente/a do IGVS ou que lle sexan encomendadas polo Consello Reitor. Terá, así mesmo, como propias, todas as funcións e facultades non encomendadas pola lexislación vixente ao Consello Reitor ou ao/á presidente/a do IGVS.</p>
    <h2>Capítulo II<br>A Secretaría Xeral</h2>
    <p>Artigo 13. <em>A Secretaría Xeral</em> </p>
    <p>13.1. A persoa titular da Secretaria Xeral do IGVS terá rango de subdirector/a xeral e será nomeada pola persoa titular da Presidencia do IGVS entre persoal funcionario do subgrupo A1 da Xunta de Galicia. </p>
    <p>13.2. Correspóndelle ao/á secretario/a xeral, baixo a dependencia do/a director/a xeral do IGVS:</p>
    <p>a) A dirección inmediata do persoal do IGVS, sen prexuízo da súa dependencia funcional das persoas responsables de cada unidade. </p>
    <p>b) Xestionar as actividades de réxime interior, información, rexistro e arquivo.</p>
    <p>c) A realización e coordinación dos estudos e análises necesarios para elaborar os plans e programas en materia de vivenda e solo.</p>
    <p>d) A coordinación dos programas e as actuacións das diferentes direccións técnicas.</p>
    <p>e) Propoñer as accións relativas ao réxime interno dos servizos, a súa inspección e canto afecte o seu funcionamento interno.</p>
    <p>f) A coordinación da contratación do IGVS.</p>
    <p>g) A coordinación da regulación normativa propia do IGVS garantindo a coherencia e compatibilidade das diferentes disposicións.</p>
    <p>h) A coordinación na elaboración do anteproxecto de orzamentos do IGVS.</p>
    <p>i) Xestionar os medios materiais propios ou adscritos ao funcionamento do IGVS. </p>
    <p>j) A dirección dos asuntos relativos ao apoio xurídico e informatización do IGVS.</p>
    <p>k) Impulsar, orientar e coordinar os servizos e unidades do IGVS e ditar as ordes, instrucións e circulares de funcionamento e comunicación entre as diferentes dependencias do organismo.</p>
    <p>l) Coordinar os traballos e actividades que realicen os distintos órganos en materias que garden relación cos fins do IGVS e coñecer e supervisar as propostas de disposicións e procedementos de xestión de cada unidade. </p>
    <p>m) Exercer calquera outra función que se lle asigne legal ou regulamentariamente ou lle delegue ou encomende a persoa titular da Dirección Xeral do IGVS ou o Consello Reitor do IGVS.</p>
    <p>13.3. O/A secretario/a xeral asumirá, en caso de vacante, ausencia ou enfermidade da persoa titular da Dirección Xeral do IGVS, as funcións ordinarias de despacho e sinatura nos asuntos de mero trámite e nos que, con carácter ordinario, lle sexan delegados. </p>
    <p>13.4. Dependerá organicamente da Secretaría Xeral, con nivel orgánico de Subdirección Xeral, a Asesoría Xurídica do IGVS, que se rexerá polo disposto no Decreto 343/2003, do 11 de xullo, polo que se aproba o Regulamento orgánico da Asesoría Xurídica Xeral da Xunta de Galicia. Dependerá funcionalmente da Asesoría Xurídica Xeral da Xunta de Galicia e contará co número de efectivos que se determine na correspondente relación de postos de traballo. </p>
    <p>Artigo 14. <em>Unidades da Secretaría Xeral</em></p>
    <p>Para o exercicio da súa competencia, a Secretaría Xeral contará coas seguintes unidades, con nivel orgánico de xefatura de servizo: </p>
    <p>14.1. Servizo de Xestión de Recursos Humanos e de Réxime Interior.</p>
    <p>Correspóndelle o exercicio das seguintes funcións:</p>
    <p>a) Xestión, coordinación e control do persoal funcionario e laboral, das nóminas e das cotizacións, así como, de ser o caso, a xestión do plan de incentivos e a administración do plan de formación.</p>
    <p>b) Programación das necesidades de persoal do IGVS.</p>
    <p>c) A tramitación dos expedientes administrativos relativos ao persoal funcionario e laboral.</p>
    <p>d) O estudo, tramitación e elaboración das propostas de resolución de reclamacións previas á vía laboral e recursos, así como a execución de sentenzas en materia de persoal funcionario e laboral do IGVS.</p>
    <p>e) Velar polo correcto funcionamento dos diferentes servizos.</p>
    <p>f) Organización e estruturación do rexistro e dos arquivos.</p>
    <p>g) Propostas de adquisición de bens correntes e subministracións para o IGVS.</p>
    <p>h) En xeral, cantos asuntos lle sexan encomendados de acordo con estas funcións.</p>
    <p>14.2. Servizo de Contratación.</p>
    <p>Correspóndelle o exercicio das seguintes funcións:</p>
    <p>a) As funcións inherentes á preparación, licitación e adxudicación dos expedientes de contratación de competencia do IGVS. </p>
    <p>b) Coordinación, baixo a dirección da Secretaría Xeral, e seguimento da contratación do IGVS, servindo de apoio ao órgano de contratación. </p>
    <p>c) Tramitación dos expedientes de contratación, xestión e supervisión, en coordinación cos outros órganos do IGVS, da súa execución.</p>
    <p>d) Tramitación dos expedientes de modificacións e resolucións de contratos e, se é o caso, de incautación de garantías.</p>
    <p>e) Preparación e execución dos protocolos e convenios do IGVS, salvo naqueles casos en que estean expresamente atribuídos a outros órganos.</p>
    <p>f) Elaboración dos informes e das actuacións que sexan necesarias en relación cos órganos externos de control e seguimento respecto das actividades contratuais. </p>
    <p>g) En xeral, cantos asuntos lle sexan encomendados pola Secretaría Xeral en relación coas funcións en materia de contratación e convenios.</p>
    <p>14.3. Servizo Técnico-Xurídico.</p>
    <p>Correspóndelle o exercicio das seguintes funcións:</p>
    <p>a) Asistencia e apoio xurídico nas materias da competencia do IGVS.</p>
    <p>b) O estudo e informe e proposta de resolución das reclamacións e dos recursos interpostos contra actos do IGVS cando non estean atribuídos a outros órganos.</p>
    <p>c) Elaborar informes e ditames, estudar as propostas de resolución que sexan elaboradas polas distintas unidades do IGVS, así como, en xeral, o apoio xurídico á Secretaría Xeral, sen prexuízo das funcións propias da Asesoría Xurídica do IGVS.</p>
    <p>d) Xestionar as relacións administrativas cos xulgados e tribunais, así como coordinar o cumprimento das sentenzas ditadas por estes, cando non estean atribuídas a outros órganos do IGVS.</p>
    <p>e) Iniciación, instrución e tramitación dos expedientes de responsabilidade patrimonial.</p>
    <p>f) Tramitar os requirimentos e peticións formuladas polo Defensor do Pobo, O Valedor do Pobo e outros órganos e institucións.</p>
    <p>g) Analizar e tramitar os proxectos de disposicións xerais do IGVS, así como a elaboración de compilacións e refundicións das normas de interese para o IGVS.</p>
    <p>h) En xeral, cantos asuntos lle sexan encomendados de acordo con estas funcións.</p>
    <p>14.4. Servizo de Coordinación e Información en Materia de Vivenda.</p>
    <p>Correspóndelle o exercicio das seguintes funcións:</p>
    <p>a) A tramitación dos expedientes do IGVS que teñan que elevarse ao Consello da Xunta de Galicia e ás súas comisións, así como o traslado dos correspondentes acordos.</p>
    <p>b) A coordinación das publicacións nos diarios oficiais.</p>
    <p>c) Coordinar e xestionar a información e o seguimento dos diferentes plans e programas de iniciativa doutros departamentos da Xunta de Galicia ou do Estado nos cales participa o IGVS. </p>
    <p>d) Informar sobre o Rexistro de Demandantes de Vivenda Protexida, o de promotores/as de vivenda, así como sobre calquera outro que se cree en materia de vivenda dentro das competencias do IGVS.</p>
    <p>e) Elaborar informes e estatísticas relativas aos datos contidos nos rexistros en materia de vivenda.</p>
    <p>f) Xestionar e coordinar a información e atención á cidadanía nas materias da competencia do IGVS referida aos diferentes programas e actuacións que desenvolva o IGVS.</p>
    <p>g) En xeral, cantos asuntos lle sexan encomendados de acordo con estas funcións.</p>
    <p>14.5. Así mesmo, na Secretaría Xeral, e baixo a dependencia funcional do Servizo Técnico-Xurídico, existirá unha unidade xurídico-administrativa co nivel orgánico que se estableza na relación de postos de traballo. Esta unidade desenvolverá as tarefas de apoio xurídico e técnico-administrativo en relación coas materias propias do Servizo Técnico-Xurídico, así como as que lle sexan encomendadas pola Secretaría Xeral nas materias da súa competencia.</p>
    <h2>Capítulo III<br>As direccións técnicas</h2>
    <p>Artigo 15. <em>As direccións técnicas</em></p>
    <p>15.1. As persoas titulares das direccións técnicas do IGVS, con rango orgánico de subdirector/a xeral, serán nomeadas pola persoa titular da Presidencia do IGVS, por proposta da persoa titular da Dirección Xeral do IGVS.</p>
    <p>15.2. As direccións técnicas do IGVS son as unidades orgánicas encargadas do estudo, tramitación e proposta de resolución dos asuntos de competencia do IGVS que se lles atribúan.</p>
    <p>Artigo 16. <em>A Dirección Técnica de Xestión Patrimonial, Fianzas e Inspección</em></p>
    <p>16.1. Á Dirección Técnica de Xestión Patrimonial, Fianzas e Inspección correspóndelle o exercicio das seguintes funcións:</p>
    <p>a) A administración e xestión do patrimonio do IGVS, así como a xestión das rendas dos bens deste.</p>
    <p>b) A elaboración das propostas de normativa reguladora da adxudicación, uso e xestión, conservación, administración, aproveitamento e transmisión do patrimonio de vivendas e locais do IGVS.</p>
    <p>c) A xestión dos ingresos relacionados coas competencias propias que lle correspondan á Dirección Técnica.</p>
    <p>d) O desenvolvemento e execución das competencias que a Lei 3/1988 lle atribúe ao IGVS en materia financeira e, en especial, o endebedamento.</p>
    <p>e) A xestión das fianzas, así como a proposta do desenvolvemento normativo para a constitución dos depósitos e a xestión destes.</p>
    <p>f) A tramitación, de ser o caso, de convenios coas entidades financeiras para o financiamento hipotecario das promocións de vivenda pública.</p>
    <p>g) A realización dos estudos precisos para un mellor coñecemento das necesidades no ámbito das súas competencias.</p>
    <p>h) Dirixir as funcións de inspección e control nas materias que legalmente lle corresponden ao IGVS.</p>
    <p>i) Elaborar instrucións e directrices de coordinación das áreas provinciais sobre o réxime xurídico das vivendas de promoción pública e resto de funcións competencia da Dirección Técnica.</p>
    <p>j) En xeral, cantos asuntos lle sexan encomendados de acordo con estas funcións.</p>
    <p>16.2. Dependendo do/a director/a técnico/a existirán as seguintes unidades, con rango de xefatura de servizo:</p>
    <p>16.2.1. Servizo de Xestión e Financiamento de Vivendas de Promoción Pública, coas seguintes funcións:</p>
    <p>a) Propoñer, elaborar e realizar o seguimento dos convenios coas entidades financeiras para facilitar o acceso das persoas adxudicatarias ás vivendas protexidas de promoción pública.</p>
    <p>b) A revisión e a tramitación dos estudos económicos de valoración de vivendas para a súa aprobación.</p>
    <p>c) A xestión directa da facturación e recadación mensual, así como as amortizacións de vivendas e locais e a revisión e control das contas de recadación. </p>
    <p>d) A xestión de asuntos referentes á facenda pública e, especificamente, a xestión do IVE no ámbito do patrimonio inmobiliario do organismo. </p>
    <p>e) Elaborar as propostas de regulación e o seguimento dos rexistros públicos de demandantes que se creen en materia da súa competencia.</p>
    <p>f) O control dos procedementos de adxudicación, uso e coordinación da xestión das vivendas protexidas e de locais comerciais de titularidade do IGVS. </p>
    <p>g) A xestión de pagamentos a comunidades de propietarios e xestión de xuntas administradoras de inquilinos/as.</p>
    <p>h) Propostas e preparación da normativa reguladora das vivendas de promoción pública e locais do organismo.</p>
    <p>i) A coordinación dos trámites a realizar polas diferentes unidades de servizos centrais e servizos periféricos, en relación con estas funcións, nos diversos procedementos que teñan relación cos inmobles.</p>
    <p>j) En xeral, cantos asuntos lle sexan encomendados de acordo con estas funcións.</p>
    <p>16.2.2. Servizo de Patrimonio, coas seguintes funcións:</p>
    <p>a) O estudo, a proposta e a xestión de todas as actuacións encamiñadas á mellor administración e defensa do patrimonio de solo, vivendas e locais comerciais do IGVS. </p>
    <p>b) A realización de trámites notariais e rexistrais das actuacións en materia patrimonial. </p>
    <p>c) A revisión e actualización e mantemento do inventario de bens inmobles en coordinación cos outros órganos do IGVS.</p>
    <p>d) Preparación e tramitación de todo tipo de expedientes en defensa extraxudicial dos intereses do IGVS e do seu patrimonio.</p>
    <p>e) A depuración e regularización da situación rexistral do parque inmobiliario do IGVS.</p>
    <p>f) Propostas e preparación da normativa reguladora das vivendas de promoción pública e locais de propiedade do organismo, en especial, no relativo aos aspectos xurídicos, de xestión, inventario e administración.</p>
    <p>g) Xestión da valoración de riscos e da xestión dos correspondentes seguros.</p>
    <p>h) A coordinación dos trámites que deben realizar as diferentes unidades de servizos centrais e servizos periféricos en relación coas funcións da súa competencia. </p>
    <p>i) En xeral, cantos asuntos lle sexan encomendados de acordo con estas funcións.</p>
    <p>16.2.3. Servizo de Fianzas e Xestión de Tributos Locais, ao cal lle corresponderá o exercicio das seguintes funcións:</p>
    <p>a) A administración e xestión directa, ou mediante concertos, das fianzas legalmente establecidas nos supostos de alugamento de vivendas e locais de negocio e contratos de subministración.</p>
    <p>b) A aplicación da normativa reguladora en materia de depósitos de fianzas.</p>
    <p>c) A proposta das actuacións inspectoras en materia de depósitos de fianzas.</p>
    <p>d) A coordinación da xestión de pagamento do IBI e o resto dos tributos locais que gravan os bens de titularidade do IGVS.</p>
    <p>e) A coordinación dos trámites que deben realizar as diferentes unidades de servizos centrais e servizos periféricos, nos diversos procedementos en relación con estas funcións. </p>
    <p>f) A coordinación e a proposta de mellora dos sistemas de xestión e dos programas informáticos da dirección técnica. </p>
    <p>g) En xeral, cantos asuntos lle sexan encomendados de acordo con estas funcións.</p>
    <p>16.2.4. Servizo de Réxime Xurídico e Inspección. </p>
    <p>Correspóndelle o exercicio das seguintes funcións:</p>
    <p>a) Planificar, coordinar e, de ser o caso, efectuar as inspeccións de ocupacións, usos e transmisións nas vivendas de promoción pública e locais propios do IGVS.</p>
    <p>b) A inspección para verificar o cumprimento da normativa reguladora do uso e transmisión das vivendas protexidas.</p>
    <p>c) Coordinar as actuacións que procedan en relación coas denuncias efectuadas ou as inspeccións feitas.</p>
    <p>d) Efectuar as inspeccións relativas aos impagamentos de vivendas de promoción pública e coordinar coas áreas provinciais os expedientes de resolución de contratos e desafiuzamentos. Realizar requirimentos en reclamación do cobramento de débedas.</p>
    <p>e) Xestionar os expedientes de execucións hipotecarias que se produzan por impagamento nas vivendas de promoción pública.</p>
    <p>f) A programación, coordinación e seguimento das actividades de inspección relativas aos depósitos de fianzas para garantir o cumprimento da súa normativa reguladora.</p>
    <p>g) O estudo e informe e proposta de resolución das reclamacións e dos recursos interpostos contra actos do IGVS en materia de competencia da dirección técnica.</p>
    <p>h) Xestionar as relacións administrativas cos xulgados e tribunais, así como impulsar o cumprimento das sentenzas ditadas por estes, en materia de competencia da dirección técnica.</p>
    <p>i) Calquera outra que, en materia de inspección, lle asigne a normativa de aplicación relativa ás competencias propias do IGVS ou que lle sexa encomendada de acordo con estas funcións.</p>
    <p>Artigo 17. <em>A Dirección Técnica de Solo, Edificación e Calidade</em></p>
    <p>17.1. Á Dirección Técnica de Solo, Edificación e Calidade correspóndelle o exercicio das seguintes funcións:</p>
    <p>a) Propoñer, elaborar e xestionar os programas de actuación en materia de promoción publica de vivendas, de rehabilitación, reparación e conservación do parque de vivendas de promoción pública e de desenvolvemento do solo.</p>
    <p>b) Propor as disposicións normativas precisas relativas ás competencias en materia de solo, edificación e calidade na edificación do IGVS.</p>
    <p>c) A xestión dos correspondentes instrumentos urbanísticos, de ordenación do territorio e proxectos de obras, así como dos expedientes de expropiación oportunos para a consecución dos fins do IGVS. </p>
    <p>d) Coordinar o labor dos servizos servizos técnicos das áreas provinciais en materia de solo, edificación e calidade na edificación.</p>
    <p>e) A coordinación e o seguimento das encomendas ou convenios asinados con sociedades urbanísticas, empresas ou sociedades que teñan como finalidade a promoción e xestión do solo.</p>
    <p>f) O desenvolvemento e xestión das operacións de rehabilitación, rexeneración e renovación urbana desenvolvidas ou con participación do IGVS.</p>
    <p>g) A xestión da adquisición, cesión e alleamento de solo destinado aos fins do IGVS.</p>
    <p>h) Elaborar os pregos de prescricións técnicas para a contratación das obras do IGVS e supervisar e aprobar, de ser o caso, os que lle sexan sometidos á súa consideración, así como emitir os informes técnicos de avaliación das ofertas.</p>
    <p>i) Prestar apoio e asesoramento técnico para o correcto desenvolvemento dos diferentes programas de fomento das actuacións en materia de rehabilitación de vivenda e de axudas en materia de solo.</p>
    <p>j) O seguimento da aplicación do Código técnico da edificación e a proposta para o seu desenvolvemento normativo adaptado ás características da edificación en Galicia.</p>
    <p>k) A acreditación de entidades de control de calidade, así como laboratorios de calidade en materia de edificación e o establecemento de estándares técnicos no relativo a materiais, procesos e sistemas construtivos.</p>
    <p>l) Calquera outra que se lle encomende en relación coas anteriores funcións.</p>
    <p>17.2. A Dirección Técnica de Solo, Edificación e Calidade estrutúrase nas seguintes unidades, con rango de xefatura de servizo:</p>
    <p>17.2.1. Servizo de Planificación e Ordenación de Solo.</p>
    <p>Correspóndelle o exercicio das seguintes funcións:</p>
    <p>a) O desenvolvemento e xestión das operacións de rehabilitación, rexeneración e renovación urbana en que participe o IGVS.</p>
    <p>b) A xestión e, de ser o caso, a redacción directamente ou a través dos servizos técnicos provinciais, dos correspondentes instrumentos urbanísticos, de ordenación do territorio e proxectos, así como dos expedientes de expropiación oportunos para a consecución dos fins do IGVS.</p>
    <p>c) Xestionar a adquisición do solo residencial ou empresarial, mediante cesión gratuíta dos concellos, compra directa, permuta ou expropiación. </p>
    <p>d) Depurar e actualizar a situación rexistral do patrimonio de solo do IGVS.</p>
    <p>e) Preparar os pregos de prescricións técnicas para os concursos de adquisición de solo e realizar informes técnicos de avaliación de ofertas, encargados pola dirección técnica, nos procedementos de contratación.</p>
    <p>f) Emitir informe, nos seus aspectos técnicos e urbanísticos, sobre os documentos de declaración de ARI e coordinación das actuacións e criterios técnicos dos servizos técnicos provinciais neste campo. </p>
    <p>g) A xestión do Rexistro de Demandantes de Solo Empresarial.</p>
    <p>h) Emitir informe, elaborar e xestionar, en colaboración coas outras direccións técnicas do IGVS, o desenvolvemento de convenios, acordos ou concertos para o desenvolvemento de promocións de vivendas protexidas con outros órganos da administración, particulares ou cooperativas.</p>
    <p>i) Realizar estudos técnicos no ámbito da súa competencia. </p>
    <p>j) En xeral, cantos asuntos lle sexan encomendados de acordo con estas funcións.</p>
    <p>17.2.2. Oficina Técnica. </p>
    <p>Correspóndelle o exercicio das seguintes funcións:</p>
    <p>a) Actuar como oficina de supervisión de proxectos coas funcións previstas na normativa de contratación pública.</p>
    <p>b) Elaborar os pregos de prescricións técnicas para os contratos de obras, urbanización e servizos vinculados e realizar informes técnicos de avaliación de ofertas, encargados pola dirección técnica, nos procedementos de contratación.</p>
    <p>c) Redactar os proxectos e levar a dirección de obra e dirección de execución das obras que se lle encomenden. </p>
    <p>d) Levar o control e, de ser o caso, a inspección da execución das obras. </p>
    <p>e) Asesorar tecnicamente en materia de rehabilitación de vivendas, na elaboración da documentación técnica e en cantas materias relacionadas coas súas funcións lle sexan formuladas, garantindo o apoio técnico requirido polos outros órganos do IGVS.</p>
    <p>f) Elaboración das valoracións de inmobles que se lle encarguen.</p>
    <p>g) Elaboración dos certificados de eficiencia enerxética de edificios e vivendas que se lle encarguen.</p>
    <p>h) Elaboración dos informes de avaliación de edificios, así como dos informes de inspección técnica de edificios que se lle encarguen.</p>
    <p>i) Emitir os informes relativos a normativa de habitabilidade.</p>
    <p>j) Realizar estudos técnicos no ámbito da súa competencia.</p>
    <p>k) Supervisar ou recibir, de ser o caso, as certificacións parciais e finais das obras do IGVS. </p>
    <p>l) Realizar as visitas de inspección e os oportunos informes técnicos que se requiran para a aplicación do réxime sancionador legalmente establecido en materia de vivenda.</p>
    <p>m) En xeral, cantos asuntos lle sexan encomendados de acordo con estas funcións.</p>
    <p>17.2.3. Servizo de Xestión de Investimentos e Apoio Administrativo.</p>
    <p>Correspóndelle o exercicio das seguintes funcións:</p>
    <p>a) Propoñer e xestionar os investimentos en materia de edificación, rehabilitación e reparación de edificios, así como dos correspondentes ás actuacións de solo empresarial e residencial.</p>
    <p>b) O estudo e informe e proposta de resolución das reclamacións e dos recursos interpostos contra actos do IGVS en materia de competencia da dirección técnica.</p>
    <p>c) Xestionar as relacións administrativas cos xulgados e tribunais así como impulsar o cumprimento das sentenzas ditadas por estes, en materia de competencia da dirección técnica.</p>
    <p>d) A xestión, coordinación e o seguimento das encomendas e/ou convenios asinados coas sociedades urbanísticas, empresas ou sociedades e cos concellos e outras entidades, nas materias da competencia da dirección técnica. </p>
    <p>e) Xestionar, conxuntamente co Servizo de Planificación e Ordenación de Solo, a adquisición e alleamento do solo residencial e empresarial.</p>
    <p>f) A xestión administrativa, económica e xurídica dos asuntos de competencia da dirección técnica. </p>
    <p>g) En xeral, cantos asuntos lle sexan encomendados de acordo con estas funcións.</p>
    <p>17.2.4. Servizo de Calidade.</p>
    <p>Correspóndelle o exercicio das seguintes funcións:</p>
    <p>a) Elaborar disposicións técnicas, guías e manuais, en materia de calidade na edificación, así como o seu fomento e planificación. </p>
    <p>b) O estudo e proposta de disposicións relativas aos materiais, técnicas e procesos de aforro enerxético e edificación sustentable.</p>
    <p>c) Emitir informes e certificados técnicos relativos aos procesos de edificación e materiais.</p>
    <p>d) Tramitar as actuacións necesarias para os procedementos de habilitación das entidades e dos laboratorios de ensaios de control de calidade.</p>
    <p>e) Levar a cabo as inspeccións das entidades e laboratorios co fin de velar polo cumprimento dos requisitos exixibles, así como programar e levar o seguimento dos ensaios contraste obrigados aos laboratorios. </p>
    <p>f) Emitir informe sobre os plans de control de calidade, ou elaborar os que se lle encarguen, das obras promovidas polo IGVS, controlar o seu cumprimento e revisar as certificacións correspondentes. </p>
    <p>g) A coordinación e xestión dos programas de axudas a comunidades de propietarios/as ou usuarios/as para a rehabilitación de vivendas e edificios de promoción pública.</p>
    <p>h) Elaborar os pregos de prescricións técnicas para a contratación dos plans de control de calidade e realizar informes técnicos de avaliación de ofertas, encargados pola dirección técnica, nos procedementos de contratación.</p>
    <p>i) A proposta, desenvolvemento e coordinación de iniciativas de investigación e estudos nas materias da súa competencia. </p>
    <p>j) Informar aos distintos axentes do sector da edificación sobre cuestións relativas á calidade e sustentabilidade da edificación e impulsar o coñecemento e investigación nestes eidos.</p>
    <p>k) A participación en reunións e comités técnicos no ámbito das súas competencias, así como a colaboración con outros organismos ou entidades con atribucións nesta materia.</p>
    <p>l) Cantas funcións en relación coa mesma materia lle sexan encomendadas polos órganos do IGVS ou as disposición en materia de calidade. </p>
    <p>17.2.5. Así mesmo, na Dirección Técnica de Solo, Edificación e Calidade, e baixo a dependencia funcional do Servizo de Xestión de Investimentos e Apoio Administrativo, existirá unha unidade xurídico-administrativa co nivel orgánico que se estableza na relación de postos de traballo. Esta unidade desenvolverá as tarefas de apoio xurídico e técnico-administrativo en relación coas materias propias do Servizo de Xestión de Investimentos e Apoio Administrativo, así como as que lle sexan encomendadas pola Dirección Técnica nas materias da súa competencia.</p>
    <p>Artigo 18. <em>A Dirección Técnica de Xestión Económica e Orzamentos</em></p>
    <p>18.1. Á Dirección Técnica de Xestión Económica e Orzamentos correspóndelle, sen prexuízo das competencias que en materia de control sexan exercidas pola Consellería de Facenda, a través da Intervención Xeral da Comunidade Autónoma, as seguintes funcións:</p>
    <p>a) A supervisión e asesoramento da actividade económica do IGVS.</p>
    <p>b) A subministración á Dirección Xeral da información da actividade económica do IGVS.</p>
    <p>c) O impulso da elaboración do anteproxecto de orzamentos do IGVS, así como o control orzamentario das correspondentes unidades administrativas.</p>
    <p>d) A colaboración coa Dirección Xeral e a Secretaría Xeral na planificación e programación da actividade económica do IGVS coa distribución dos proxectos e financiamento. </p>
    <p>e) A coordinación dos traballos de inventario do IGVS, os procedementos de actualización, así como a coordinación das unidades que teñan implicación no seu mantemento, todo iso sen prexuízo das funcións que corresponden á Secretaría Xeral e ao Servizo de Contabilidade e Tesouraría no relativo á certificación dos bens que forman parte daquel, e mais a anotación na contabilidade do IGVS. Así mesmo, remitirá, por solicitude da Consellería de Facenda, os datos precisos para a actualización do Inventario Xeral do Patrimonio da Comunidade Autónoma.</p>
    <p>f) A análise dos procedementos de gasto do IGVS, propoñendo as modificacións precisas para que se axusten aos principios de economicidade e axilidade que permitan unha maior eficacia para a xestión.</p>
    <p>g) A análise da evolución de ingresos e a proposta de medidas orientadas a acadar unha maior capacidade de obtención de fondos propios por parte do IGVS.</p>
    <p>h) Coordinar as relacións cos órganos de control da Xunta de Galicia, o Consello de Contas ou o Tribunal de Contas.</p>
    <p>i) A dirección da contabilidade do organismo.</p>
    <p>j) A coordinación e control da Tesouraría e dos ingresos e pagamentos do organismo.</p>
    <p>k) Calquera outra que se lle encomende en relación coas anteriores.</p>
    <p>18.2. A Dirección Técnica de Xestión Económica e Orzamentos contará cos seguintes servizos, con rango de xefatura de servizo:</p>
    <p>18.2.1. Servizo de Orzamentos.</p>
    <p>Correspóndelle o exercicio das seguintes funcións:</p>
    <p>a) A realización dos traballos necesarios para a confección do anteproxecto de orzamentos do IGVS. </p>
    <p>b) Efectuar o seguimento da execución do orzamento. </p>
    <p>c) Tramitar, cando sexa preciso, as oportunas modificacións do orzamento.</p>
    <p>d) Tramitación das solicitudes de autorización para os expedientes de gastos plurianuais que superen os límites establecidos na normativa de réxime económico-financeiro.</p>
    <p>e) O seguimento dos ingresos do IGVS.</p>
    <p>f) Calquera outra que se lle encomende en relación coas anteriores.</p>
    <p>18.2.2. Servizo de Control Interno.</p>
    <p>Realizará, en coordinación cos órganos de control da Xunta de Galicia, as seguintes funcións:</p>
    <p>a) Formular propostas de control preventivo do cumprimento da legalidade substantiva e formal nos procesos de xestión do gasto do IGVS.</p>
    <p>b) Apoio ó control posterior do cumprimento das normas e directrices internas e externas na xestión das operacións do IGVS, así como do cumprimento dos principios de eficacia e economía na súa xestión.</p>
    <p>c) Propostas de melloras, modificacións ou revisións dos procedementos de xestión económico-financeira do IGVS.</p>
    <p>d) A revisión e supervisión dos procesos en que se concreta a actividade económica do organismo con carácter previo á aprobación pola Dirección Xeral.</p>
    <p>e) Asesoramento ás unidades con competencia na xestión do gasto.</p>
    <p>f) Mantemento de información continúa relativa aos gastos. </p>
    <p>g) Calquera outra relativa ao control económico-financeiro que lle asigne a normativa de aplicación.</p>
    <p>18.2.3. Servizo de Contabilidade e Tesourería.</p>
    <p>Correspóndelle o exercicio das seguintes funcións:</p>
    <p>a) Realizar as accións propias da xestión da tesourería do IGVS, así como a materialización dos ingresos e pagamentos, o control dos saldos das contas correntes do IGVS, a recepción, custodia e devolución de depósitos que se constitúan ante o IGVS, e de ser o caso, xestionar as funcións que lle corresponden ao IGVS en relación coa recadación executiva prevista na disposición adicional terceira da Lei 3/1988 de creación do IGVS.</p>
    <p>b) Elaborar e subministrar a información contable que precisen os órganos de dirección do IGVS.</p>
    <p>c) Levar e desenvolver a contabilidade do IGVS.</p>
    <p>d) Preparar as posibles modificacións e adaptacións do Plan xeral de contabilidade pública para o IGVS.</p>
    <p>e) Preparar e examinar as contas que debe render o IGVS perante o seu órgano de tutela, a Xunta de Galicia, o Consello de Contas, o Tribunal de Contas ou calquera outra rendición de contas preceptiva.</p>
    <p>f) Velar polo cumprimento das obrigas formais coa Administración tributaria.</p>
    <p>g) Calquera outra que se lle encomende en relación coas anteriores.</p>
    <p>Artigo 19. <em>A Dirección Técnica de Fomento</em> </p>
    <p>19.1 Á Dirección Técnica de Fomento correspóndenlle as seguintes funcións:</p>
    <p>a) O fomento da rehabilitación, recuperación e renovación dos centros históricos, dos tecidos urbanos degradados, das áreas de rehabilitación, do medio rural e das vivendas e edificacións que se sitúen nestes ámbitos, mediante o establecemento e xestión de todo tipo de axudas.</p>
    <p>b) As medidas de fomento orientadas a facilitar o acceso da cidadanía ás vivendas protexidas.</p>
    <p>c) O apoio aos/ás axentes intervenientes nos procesos de rehabilitación.</p>
    <p>d) Propoñer, elaborar e xestionar as medidas de actuación en materia de axudas ao alugamento.</p>
    <p>e) Elaboración de instrucións e directrices sobre o réxime xurídico das vivendas de protección autonómica e coordinación coas áreas provinciais no tocante ao réxime xurídico destas vivendas.</p>
    <p>f) Establecer liñas de colaboración con entidades financeiras para facilitar o acceso dos promotores e adquirentes ao financiamento de actuacións en materia de vivenda.</p>
    <p>g) Establecer e coordinar convenios e acordos de colaboración con concellos ou entidades para a implantación e desenvolvemento de programas orientados a facilitar o acceso a vivenda e o impulso da rehabilitación.</p>
    <p>h) A aplicación dos programas incluídos nos plans estatais de vivenda na Comunidade Autónoma de Galicia e a xestión dos fondos vinculados a eles.</p>
    <p>i) Mantemento e actualización dos rexistros públicos en materia de vivenda.</p>
    <p>j) Calquera outra que se lle encomende en relación coas anteriores.</p>
    <p>19.2. A Dirección Técnica de Fomento estrutúrase nas seguintes unidades, con rango de xefatura de servizo:</p>
    <p>19.2.1. Servizo de Planificación e Desenvolvemento Normativo.</p>
    <p>Correspóndelle o exercicio das seguintes funcións:</p>
    <p>a) Elaboración dos proxectos de disposicións necesarios para o desenvolvemento e actualización das competencias propias da dirección técnica. </p>
    <p>b) Elaboración de proxectos de disposicións, instrucións e directrices sobre o réxime xurídico das vivendas de protección autonómica e coordinación coas áreas provinciais no tocante ao réxime xurídico destas vivendas, así como xestionar as axudas autonómicas ou estatais que poidan regularse nos plans de vivenda para a promoción e acceso ás vivendas protexidas.</p>
    <p>c) A colaboración co Servizo de Control e Xustificación de Fondos para a correcta aplicación dos fondos transferidos polo Estado e o seguimento dos balances e liquidacións correspondentes aos distintos plans de vivenda nas materias da súa competencia.</p>
    <p>d) A supervisión e seguimento das medidas adoptadas pola Comunidade Autónoma para promover o dereito á vivenda e proposta de mellora e actualización destas. </p>
    <p>e) Elaborar as propostas de regulación e o seguimento dos rexistros públicos de demandantes e dos que se creen en materia da súa competencia.</p>
    <p>f) A proposta de elaboración e difusión de publicacións e material informativo dos programas xestionados pola dirección técnica. </p>
    <p>g) O estudo e informe e proposta de resolución das reclamacións e dos recursos interpostos contra actos do IGVS en materia de competencia da dirección técnica.</p>
    <p>h) Xestionar as relacións administrativas cos xulgados e tribunais, así como impulsar o cumprimento das sentenzas ditadas por estes, en materia de competencia da dirección técnica.</p>
    <p>i) En xeral, cantos asuntos lle sexan encomendados de acordo con estas funcións.</p>
    <p>19.2.2. Servizo de Rehabilitación e Renovación Urbana. </p>
    <p>Correspóndelle o exercicio das seguintes funcións:</p>
    <p>a) Coordinar e xestionar as axudas nas actuacións de rehabilitación e recuperación dos núcleos históricos ou espazos degradados tanto dos programas propios da comunidade autónoma como dos vinculados aos plans estatais de vivenda.</p>
    <p>b) Xestionar as axudas directas a promotores/as e propietarios/as para a rehabilitación de vivendas en contornos urbanos.</p>
    <p>c) Xestionar os convenios con concellos para ser declarados como área de rehabilitación así como vixiar a súa execución. </p>
    <p>d) Coordinar e xestionar as axudas relativas á rehabilitación e reconstrución de vivendas no medio rural.</p>
    <p>e) Xestionar, de ser o caso, os programas de axudas ás infravivendas no medio rural, á loita contra o chabolismo e calquera outra de ámbito non urbano.</p>
    <p>f) Xestionar calquera outra axuda que a normativa estableza relativa á rehabilitación de vivendas.</p>
    <p>g) Colaborar co Servizo de Control e Xustificación de Fondos para a correcta aplicación dos fondos transferidos polo Estado e o seguimento dos balances e liquidacións correspondentes aos distintos plans de vivenda nas materias da súa competencia.</p>
    <p>h) Xestionar o directorio de axentes colaboradores en materia de rehabilitación.</p>
    <p>i) En xeral, cantos asuntos lle sexan encomendados de acordo con estas funcións.</p>
    <p>19.2.3. Servizo de Actuacións Protexidas en Materia de Vivenda.</p>
    <p>Realizará as seguintes funcións:</p>
    <p>a) Propoñer as regulacións normativas relativas aos programas previstos nos plans estatais de vivenda agás os de rehabilitación e promoción e adquisición de vivenda protexida, en especial os encamiñados ao alugamento de vivenda, e tramitar os correspondentes proxectos normativos.</p>
    <p>b) Coordinar e xestionar os programas dirixidos ao fomento da vivenda en alugamento e outras actuacións protexidas en materia de vivenda excepto as encomendadas especificamente aos outros servizos da dirección técnica. </p>
    <p>c) Xestionar os convenios e acordos de colaboración que se poidan establecer para o desenvolvemento de programas de alugamento.</p>
    <p>d) Xestionar as actuacións previas para comprobar a adecuación das vivendas ofertadas para a súa inclusión nos programas de alugamento.</p>
    <p>e) Comprobar o cumprimento dos requisitos fixados para as persoas arrendatarias. </p>
    <p>f) Xestionar os contratos de alugamento que se asinen ao abeiro dos programas de alugamento.</p>
    <p>g) Adoptar as medidas necesarias para garantir o bo uso das vivendas incluídas nos programas e o pagamento das rendas establecidas.</p>
    <p>h) Xestionar calquera outra axuda que a normativa estableza relativa ás vivendas en alugamento e, de ser o caso, os programas de axudas ás infravivendas no medio rural, á loita contra o chabolismo e calquera outra de ámbito non urbano. </p>
    <p>i) Colaborar co Servizo de Control e Xustificación de Fondos para a correcta aplicación dos fondos transferidos polo Estado e o seguimento dos balances e liquidacións correspondentes aos distintos plans de vivenda nas materias da súa competencia.</p>
    <p>j) En xeral, cantos asuntos lle sexan encomendados de acordo con estas funcións.</p>
    <p>19.2.4. Servizo de Control e Xustificación de Fondos. </p>
    <p>Correspóndelle o exercicio das seguintes funcións:</p>
    <p>a) Xestionar o réxime orzamentario de axudas propias da comunidade autónoma en materia vivenda.</p>
    <p>b) Xestión e aplicación dos fondos incorporados.</p>
    <p>c) Tramitar as xustificacións ao Estado do pagamento das axudas con fondos transferidos.</p>
    <p>d) Realizar a coordinación para a correcta aplicación dos fondos transferidos polo Estado e o seguimento dos balances e liquidacións correspondentes aos distintos plans de vivenda.</p>
    <p>e) A análise, seguimento e avaliación do desenvolvemento e execución dos fondos asignados aos plans de vivenda, solo e rehabilitación tanto autonómicos como estatais. </p>
    <p>f) En xeral, cantos asuntos lle sexan encomendados de acordo con estas funcións.</p>
    <h2>Capítulo IV<br>As xefaturas territoriais</h2>
    <p>Artigo 20. <em>As xefaturas territoriais</em></p>
    <p>Os/as xefes/as territoriais do IGVS serán os da Consellería de Medio Ambiente, Territorio e Infraestruturas, os cales se organizarán de acordo co decreto de estrutura orgánica da Consellería de Medio Ambiente, Territorio e Infraestruturas. </p>
    <p>Dos/as xefes/as territoriais dependerán todos os servizos e unidades do IGVS que estean no ámbito da súa competencia territorial. </p>
    <p>No ámbito territorial respectivo, en materia de vivenda e solo, correspóndelles o exercicio das seguintes funcións:</p>
    <p>a) Impulsar a xestión e tramitación de expedientes administrativos nas materias do ámbito de competencia do IGVS.</p>
    <p>b) A proposta, posta en práctica e control da execución de plans e programas de actuación do IGVS e a elaboración de estudos e informes de carácter xeral necesarios para estes efectos.</p>
    <p>c) O asesoramento en todas as cuestións da súa competencia que lles sometan os órganos centrais do IGVS.</p>
    <p>d) Elevar á Dirección Xeral propostas de actuación da área provincial, así como emitir informes sobre actuacións do IGVS no seu ámbito territorial.</p>
    <p>e) Así mesmo, todas as funcións que foron atribuídas como propias aos/ás suprimidos/as delegados/as provinciais nas diferentes normas sectoriais en materia de vivenda. </p>
    <p>f) Calquera outra que lles sexa delegada pola Presidencia do IGVS, o Consello Reitor ou a persoa titular da Dirección Xeral do IGVS.</p>
    <h2>Capítulo V<br>As áreas provinciais do IGVS</h2>
    <p>Artigo 21. <em>As áreas provinciais</em></p>
    <p>21.1. Para o cumprimento das súas funcións, as áreas provinciais do IGVS contarán cunha Xefatura de Área Provincial do IGVS, con rango de xefatura de servizo.</p>
    <p>Correspóndelle a cada área provincial o exercicio das seguintes funcións:</p>
    <p>a) Dirixir a xestión de cantos asuntos en materia das competencias do IGVS teña atribuídos a área provincial, asegurando o cumprimento dos obxectivos do IGVS no seu ámbito territorial.</p>
    <p>b) Dirixir e coordinar as funcións seguintes: o réxime interior, a tramitación administrativa, a xestión de persoal, o rexistro xeral e os diferentes rexistros públicos, os arquivos da área provincial e a información ao público.</p>
    <p>c) Xestionar, en coordinación ca Dirección Técnica de Solo, Edificación e Calidade, as actuacións en materia de solo residencial e empresarial. </p>
    <p>d) Elaborar a información e estatísticas da área provincial.</p>
    <p>e) Prestarlle asesoramento e asistencia técnica ao/á xefe/a territorial. </p>
    <p>f) En xeral, cantos asuntos lle sexan encomendados ou delegados de acordo con estas funcións.</p>
    <p>21.2. Cada área provincial contará cos seguintes servizos:</p>
    <p>21.2.1. Unidade Xurídico-Administrativa.</p>
    <p>Esta unidade, co nivel orgánico que se estableza na relación de postos de traballo, desenvolverá as seguintes funcións:</p>
    <p>a) Apoio xurídico e técnico-administrativo en relación coas materias atribuídas ao IGVS no respectivo ámbito territorial.</p>
    <p>b) Elaboración de informes e propostas de resolución sobre os recursos, reclamacións e solicitudes presentados ante a área provincial.</p>
    <p>c) Asistencia como vogal ás mesas de contratación, sen prexuízo das funcións propias da Asesoría Xurídica.</p>
    <p>d) Preparación dos expedientes administrativos que sexan requiridos polos xulgados ou tribunais en coordinación co Servizo Técnico Xurídico dos servizos centrais do IGVS. </p>
    <p>e) En xeral, cantos asuntos lle sexan encomendados en relación con estas funcións.</p>
    <p>21.2.2. Servizo Técnico.</p>
    <p>Correspóndelle o exercicio das seguintes funcións:</p>
    <p>a) Controlar e revisar os proxectos de obra nova de promoción pública, promoción privada, conservación, rehabilitación e urbanización do solo.</p>
    <p>b) Elaborar os informes facultativos dos expedientes tramitados na área provincial.</p>
    <p>c) Conformar as certificacións, revisións e liquidacións.</p>
    <p>d) Elaborar informes técnicos para adquisición de solo e edificios, así como efectuar as valoracións correspondentes.</p>
    <p>e) Redactar ou colaborar na redacción dos instrumentos urbanísticos e de ordenación do territorio que se lle encomenden.</p>
    <p>f) Redactar os proxectos de obra e levar a dirección de obra e dirección de execución das obras que se lle encomenden. </p>
    <p>g) Levar o control e, de ser o caso, a inspección da execución das obras.</p>
    <p>h) Realizar os informes, inspeccións e visitas técnicas que se lle requiran en relación co solo residencial e empresarial do IGVS. </p>
    <p>i) Elaboración dos certificados de eficiencia enerxética de edificios e vivendas que se lle encarguen.</p>
    <p>j) Elaboración dos informes de avaliación de edificios, así como dos informes de inspección técnica de edificios que se lles encarguen.</p>
    <p>k) A realización de estudos e informes técnicos que se lle encomenden en materias das súas competencias.</p>
    <p>l) En xeral, cantos asuntos lle sexan encomendados de acordo con estas funcións.</p>
    <p>Disposición transitoria primeira</p>
    <p>Cando, como consecuencia da estrutura orgánica que se establece neste decreto, se modifique a forma de provisión, denominación ou o contido funcional da Secretaría Xeral, das direccións técnicas ou servizos existentes, autorízase o/a presidente/a do IGVS, por proposta da persoa titular da Dirección Xeral do IGVS, para adscribir o persoal funcionario que ocupaba o posto existente ao posto equivalente que figura no presente decreto.</p>
    <p>No caso de supresión ou amortización da Secretaría Xeral, das direccións técnicas ou xefaturas de servizo será de aplicación o establecido na normativa vixente en materia de función pública. </p>
    <p>Disposición transitoria segunda</p>
    <p>As unidades e postos de traballo con nivel orgánico inferior ao de servizo correspondentes a Secretaría Xeral, ás direccións técnicas ou servizos suprimidos ou amortizados como consecuencia deste decreto continuarán subsistentes e retribuiranse con cargo aos mesmos créditos orzamentarios, ata que se aprobe a nova relación de postos de traballo adaptada á estrutura orgánica establecida neste decreto. As unidades e os postos de traballo encadrados nos órganos suprimidos adscribiranse provisionalmente, mediante resolución do/a presidente/a do IGVS por proposta da persoa titular da Dirección Xeral do IGVS, aos órganos establecidos neste decreto en función das atribucións que teñen asignadas.</p>
    <p>Disposición derrogatoria</p>
    <p>Queda derrogado o Decreto 317/2009, do 4 de xuño, polo que se establece a estrutura orgánica do Instituto Galego da Vivenda e Solo, así como cantas disposicións de igual ou inferior rango se opoñan ao disposto no presente decreto ou o contradigan.</p>
    <p>Disposición derradeira primeira</p>
    <p>Facúltase o/a conselleiro/a de Medio Ambiente, Territorio e Infraestruturas para ditar normas complementarias para o desenvolvemento e aplicación deste decreto.</p>
    <p>Disposición derradeira segunda</p>
    <p>Esta disposición entrará en vigor o mesmo día da súa publicación no <em>Diario Oficial de Galicia</em>. </p>
    <p>Santiago de Compostela, vinte e catro de xullo de dous mil catorce </p>
    <footer><p>Alberto Núñez Feijóo<br>Presidente</p><p>Ethel María Vázquez Mourelle<br>Conselleira de Medio Ambiente, Territorio e Infraestruturas</p></footer>

