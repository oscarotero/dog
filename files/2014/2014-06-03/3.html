---
date: '2014-06-03'
id: CA02-220514-0007
page: 24950
number: 104
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 16 de maio de 2014 de aprobación definitiva da modificación puntual do
  Plan xeral de ordenación municipal da Baña para a redelimitación do
  equipamento de sistema local RCL-11 (San Mamede do Monte).
range: Orde
url: >-
  https://www.xunta.gal/dog/Publicados/2014/20140603/AnuncioCA02-220514-0007_gl.html
---
<p>O Concello da Baña remite a modificación referida, subscrita polo enxeñeiro Julio C. Rojo Martínez e o arquitecto Isidro López Yáñez, de Estudio Técnico Gallego, S.A., en solicitude da súa aprobación definitiva conforme o disposto no artigo 85.7 da Lei 9/2002, de ordenación urbanística e protección do medio rural de Galicia.</p>
    <p>Analizada a documentación remitida polo concello, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello da Baña conta cun Plan xeral de ordenación municipal aprobado definitivamente polo Pleno do concello en sesión do 26.6.2003.</p>
    <p>2. A Secretaría Xeral de Calidade e Avaliación Ambiental da Xunta de Galicia decidiu o 27.9.2012 non someter a modificación a avaliación ambiental estratéxica.</p>
    <p>3. No expediente consta informe do arquitecto técnico municipal do 15.11.2012, no que afirma a legalidade e calidade técnica da ordenación; e informe da secretaria do concello do 19.11.2012, favorable á aprobación inicial (artigo 85.1 da LOUG).</p>
    <p>4. A modificación non foi sometida a informe previo á súa aprobación inicial (artigo 85.1 da Lei 9/2002) por non afectar a clasificación do solo, a intensidade de uso nin os sistemas xerais previstos no planeamento (artigo 93.4 da LOUG).</p>
    <p>5. O Concello pleno aprobou inicialmente a modificación o 28.11.2012. Foi sometida a información pública por un mes (El Correo Gallego e La Voz de Galicia do 11.1.2013 e <em>Diario Oficial de Galicia</em> do 28.1.2013). Non foron presentadas alegacións, segundo certificado do 24.7.2013. O acordo foi notificado aos concellos limítrofes de Val do Dubra e Negreira. O Concello de Negreira, mediante acordo da xunta de goberno local do 20.3.2013, decidiu non facer obxección ningunha á modificación.</p>
    <p>6. O Concello solicitou en marzo de 2013 os informes sectoriais de Augas de Galicia, da Dirección Xeral de Patrimonio Cultural e da Axencia Galega de Infraestruturas. No expediente remitido a esta consellería en agosto do 2013 constan os seguintes:</p>
    <p>a) Informe favorable da Axencia Galega de Infraestruturas do 20.3.2013.</p>
    <p>b) Informe favorable da Dirección Xeral de Patrimonio Cultural do 5.7.2013.</p>
    <p>7. No expediente consta informe do arquitecto técnico municipal do 23.7.2013, no que sinala que a modificación cumpre coa legalidade; e informe-proposta favorable á aprobación provisional da secretaria do concello do 24.7.2013.</p>
    <p>8. A modificación foi aprobada provisionalmente polo concello en Pleno do 31.7.2013.</p>
    <p>9. O Concello remitiu o expediente en data do 20.8.2013. Esta consellería requiriu, ao abeiro do artigo 85.7 da LOUG, a emenda de deficiencias, nomeadamente a insuficiencia do período de información pública, que a LOUG fixa en dous meses.</p>
    <p>10. A secretaria do concello emitiu informe complementario o 23.9.2013 sobre as infraccións ao procedemento aplicable. O Pleno municipal do 25.9.2013 acordou someter de novo a exposición pública polo prazo de dous meses a modificación, validando os restantes actos administrativos realizados. </p>
    <p>11. A modificación foi exposta ao público de novo por un prazo de dous meses (El Correo Gallego e La Voz de Galicia do 28.9.2013 e DOG do 17.10.2013). Non foron presentadas alegacións, de acordo co certificado do 19.12.2013.</p>
    <p>A modificación foi aprobada provisionalmente polo Concello Pleno do 23.12.2013.</p>
    <p>13. Augas de Galicia emitiu o 20.12.2013 informe sobre a modificación, sinalando que non observa incidencia nos bens baixo a súa tutela e xestión.</p>
    <p>14. O Concello remitiu a documentación requirida en datas 10.1.2013 e 12.2.2014.</p>
    <p>II. Obxecto e descrición da modificación.</p>
    <p>1. Os terreos afectados pola modificación sitúanse no núcleo rural de San Mamede do Monte e teñen unha superficie de 2.116 m2. Están cualificados no plan vixente como solo de núcleo rural tradicional, e a parte oeste deles, 1.353 m2, constitúen o sistema local de equipamento comunitario RCL-11, existente no momento da aprobación do PXOM.</p>
    <p>2. Na zona existen tres elementos catalogados: a igrexa parroquial (AR-14), unha casa reitoral (AC-08) e un cruceiro (CR-14).</p>
    <p>3. A modificación baséase na existencia, á entrada en vigor do plan xeral, de nichos na parte leste dos terreos, non incluída na delimitación do RCL-11, propoñendo a extensión da delimitación para incluír a totalidade dos terreos descritos, resultando:</p>
    <p>a) Na páxina 29 da memoria, que inclúe o cadro dos equipamentos relixiosos, modifícase a superficie do cemiterio RCL-11 que pasa a ser de 2.116 m2.</p>
    <p>b) Nos planos C-00 de estrutura xeral e orgánica do territorio e C-19 de clasificación do solo e sistema xeral viario, gráfase a nova delimitación do equipamento.</p>
    <p>III. Análise e consideracións.</p>
    <p>1. O proxecto xustifica a concorrencia do interese público exixido para a modificación (punto 1.4 da memoria) na necesaria adaptación do planeamento á realidade existente, de conformidade co artigo 94.1 da LOUG.</p>
    <p>2. Canto a propiedade do conxunto dos terreos destinados a cemiterio resultantes da modificación, a partir dos datos obtidos o 2.4.2014 da sede electrónica do catastro todos pertencen á parcela catastral 1937901NH2513N0001SR, de 7.184 m2 de superficie, co que se cumpre un requisito necesario para formar un único cemiterio.</p>
    <p>3. A proposta supón a admisión do uso de cemiterio no solo de núcleo rural tradicional. O carácter tradicional da presenza de cemiterios nos núcleos ampara a posibilidade de manter e, se é o caso, ampliar, aqueles que teñan tal carácter (artigo 26.1 da LOUG), ampliacións posibles ao abeiro do artigo 54 do Decreto 134/1999, de policía sanitaria mortuoria, que exime da exixencia da franxa de separación de 50 m (artigo 47 do devandito decreto) aos cemiterios autorizados antes da súa entrada en vigor, e con observancia da demais normativa aplicable.</p>
    <p>De conformidade cos artigos 89, 93.4 e 94.4 da LOUG, e co artigo 3 do Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos plans xerais de ordenación municipal correspóndelle ao conselleiro de Medio Ambiente, Territorio e Infraestruturas.</p>
    <p>IV. Resolución.</p>
    <p>Visto canto antecede, resolvo:</p>
    <p>Primeiro. Outorgar a aprobación definitiva á modificación puntual do Plan xeral de ordenación municipal da Baña (A Coruña) para a redelimitación do equipamento de sistema local RCL-11 (San Mamede do Monte), de acordo co artigo 85.7.a) da Lei 9/2002, de ordenación urbanística e protección do medio rural de Galicia.</p>
    <p>Segundo. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Terceiro. Notifíquese esta orde ao concello; e publíquese no Diario Oficial de Galicia.</p>
    <p>Santiago de Compostela, 16 de maio de 2014</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

