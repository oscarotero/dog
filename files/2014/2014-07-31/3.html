---
date: '2014-07-31'
id: CA02-280714-0001
page: 33002
number: 144
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 95/2014, do 24 de xullo, polo que se aproba o cambio de titularidade
  da OU-904 desde o p.q. 1+260 ao p.q. 3+750 a prol do Concello de Cortegada.
range: Decreto
url: >-
  https://www.xunta.gal/dog/Publicados/2014/20140731/AnuncioCA02-280714-0001_gl.html
---
<p>A vixente Lei 8/2013, do 28 de xuño, de estradas de Galicia, no punto primeiro da disposición transitoria primeira, dispón que os procedementos administrativos iniciados con anterioridade á entrada en vigor desta lei se rexerán polo disposto na normativa anterior, coa excepción dos procedementos sancionadores, aos cales lles será aplicable a norma máis favorable para as presuntas persoas infractoras.</p>
    <p>Segundo o previsto no artigo 5 da Lei 4/1994, do 14 de setembro, de estradas de Galicia, os cambios de titularidade das estradas incluídas nas redes dependentes da Comunidade Autónoma deberán ser aprobados por decreto da Xunta de Galicia, por proposta da consellería competente en materia de estradas e logo do acordo entre as administracións afectadas.</p>
    <p>Por outra parte, a citada Lei de estradas dispón no artigo 54 que as estradas autonómicas ou provinciais ou os treitos determinados delas en que a circulación adquira características urbanas se lles entregarán aos respectivos concellos. O expediente será promovido por proposta do concello ou da Administración titular da estrada e será resolto polo Consello da Xunta de Galicia, por proposta da consellería competente en materia de estradas, logo de informe de ambos os organismos.</p>
    <p>O Concello de Cortegada solicita á Consellería de Medio Ambiente, Territorio e Infraestruturas o cambio de titularidade da OU-904 na súa totalidade, desde o p.q. 1+260 ao p.q. 3+750.</p>
    <p>Ao abeiro das previsións legais, a Área de Planificación e Programación da Axencia Galega de Infraestruturas emite informe favorable ao cambio de titularidade da OU-904 Filgueira (PO-801)-límite provincia-Cortegada (OU-801) desde o p.q. 1+260 ao p.q. 3+750.</p>
    <p>Polo exposto, consonte o previsto na Lei 4/1994, do 14 de setembro, de estradas de Galicia, despois do acordo entre as administracións afectadas, por proposta do conselleiro de Medio Ambiente, Territorio e Infraestruturas, logo de deliberación do Consello da Xunta de Galicia, na súa reunión do día vinte e catro de xullo de dous mil catorce,</p>
    <h2>DISPOÑO:</h2>
    <p>Artigo 1</p>
    <p>Apróbase o cambio de titularidade en prol do Concello de Cortegada da OU-904 Filgueira (PO-801)-límite provincia- Cortegada, desde o p.q. 1+260 ao p.q. 3+750.</p>
    <p>Artigo 2</p>
    <p>En aplicación do artigo 4 da Lei 4/1994, do 14 de setembro, de estradas de Galicia, as entidades locais, no marco das súas competencias e de acordo cos correspondentes plans de estradas, aprobarán a relación de estradas da súa titularidade. De acordo co exposto, o Concello de Cortegada deberá incorporar ao seu plan de estradas a vía a que se refire este decreto.</p>
    <p>Artigo 3</p>
    <p>A entrega da vía formalizarase, no prazo de dous meses seguintes á publicación deste decreto no Diario Oficial de Galicia, mediante a sinatura da correspondente acta de entrega.</p>
    <p>Artigo 4</p>
    <p>Corresponden ao Concello de Cortegada, a partir da formalización da entrega, todas as actividades de xestión, mantemento, conservación e explotación da vía, así como o exercicio das funcións de disciplina viaria e calquera outra que puider corresponderlle como nova administración titular da estrada.</p>
    <p>Disposición derradeira</p>
    <p>O presente decreto producirá efectos desde o día seguinte ao da súa publicación no Diario Oficial de Galicia.</p>
    <p>Santiago de Compostela, vinte e catro de xullo de dous mil catorce</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel María Vázquez Mourelle<br>Conselleira de Medio Ambiente, Territorio e Infraestruturas</p>

