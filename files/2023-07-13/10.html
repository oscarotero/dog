---
date: '2023-07-13'
id: G0003-100723-0001
page: 43340
number: 133
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 6 de xullo de 2023, da Dirección Xeral de Recursos Humanos, pola
  que se modifica a oferta de destinos no ciclo de adxudicación correspondente
  ao ano 2023 do concurso de traslados aberto e permanente para a provisión de
  prazas básicas de persoal estatutario sanitario e de xestión e servizos.
range: Resolución
url: >-
  https://www.xunta.gal/dog/Publicados/2023/20230713/AnuncioG0003-100723-0001_gl.html
---
<p>Mediante a Resolución do 30 de maio de 2023, da Dirección Xeral de Recursos Humanos (Diario Oficial de Galicia número 108, do 8 de xuño), aprobouse a oferta de destinos do concurso de traslados aberto e permanente para a provisión de prazas básicas de persoal sanitario e de xestión e servizos no ciclo de adxudicación correspondente ao ano 2023. </p>
    <p>A dita resolución, no seu punto primeiro, establece que a relación de prazas ofertadas por categoría e de centros nos cales poden existir resultas está publicada na páxina web do Servizo Galego de Saúde (www.sergas.es), na sección de emprego público/concurso de traslados/concurso de traslados aberto e permanente 2023. Ademais, poderá ser consultada polo/a solicitante no seu expediente electrónico persoal en Fides/expedient-e/sección de procesos</p>
    <p>Advertido erro na relación de prazas ofertadas nas categorías de médica/o de urxencias hospitalarias, facultativo especialista de área nas especialidades de cirurxía xeral e aparello dixestivo, medicina interna, psiquiatría e radiodiagnóstico e grupo técnico da función administrativa, publicadas con data do 8 de xuño de 2023 na páxina web do Servizo Galego de Saúde (www.sergas.es), e de conformidade coa Resolución do 20 de novembro de 2017, pola que se aproban as bases do procedemento de concurso de traslados aberto e permanente para a provisión de prazas básicas do persoal estatutario do Sistema público de saúde de Galicia (DOG núm. 227, do 29 de novembro), esta dirección xeral </p>
    <h2>RESOLVE:</h2>
    <p>Primeiro. Modificar a relación de prazas ofertadas no ciclo de adxudicación correspondente ao ano 2023 do concurso de traslados aberto e permanente para a provisión de prazas básicas de persoal estatutario sanitario e de xestión e servizos, publicada na páxina web do Servizo Galego de Saúde o 8 de xuño de 2023, nas categorías de médica/o de urxencias hospitalarias, facultativo especialista de área nas especialidades de cirurxía xeral e aparello dixestivo, medicina interna, psiquiatría e radiodiagnóstico.</p>
    <p>Suprimir na categoría de grupo técnico da función administrativa a oferta da praza con código 702100110, da Axencia Galega para a Xestión do Coñecemento en Saúde (ACIS), no concello de Santiago de Compostela, área sanitaria de Santiago de Compostela e Barbanza.</p>
    <p>A relación de prazas ofertadas nas ditas categorías e de centros nos cales poden existir resultas está publicada na páxina web do Servizo Galego de Saúde (www.sergas.es), na sección de emprego público/concurso de traslados/concurso de traslados aberto e permanente 2023. </p>
    <p>Ademais, poderá ser consultada polo/a solicitante no seu expediente electrónico persoal en Fides/expedient-e/sección de procesos</p>
    <p>Figuran como anexo I da presente resolución novas prazas ofertadas e aquelas prazas nas cales se incrementa o número respecto da oferta realizada pola Resolución do 30 de maio de 2023, da Dirección Xeral de Recursos Humanos, e que figura publicada na páxina web do Servizo Galego de Saúde.</p>
    <p>Segundo. Os/as profesionais que figuren na relación de participantes deste ciclo nas categorías indicadas en que se incrementan prazas disporán dun prazo de quince días naturais, contados desde o día seguinte ao da publicación desta resolución no <em>Diario Oficial de Galicia</em>, para poderen modificar a través de Fides/expedient-e, no seu formulario de participación, a selección de destinos efectuada, se así o desexan. </p>
    <p>Os participantes que xa tivesen presentado a solicitude de participación conforme o establecido na Resolución do 30 de maio de 2023, da Dirección Xeral de Recursos Humanos (Diario Oficial de Galicia núm. 108, do 8 de xuño), e non desexen modificar a elección de destinos realizados non terán que realizar ningunha actuación.</p>
    <p>Na categoría de grupo técnico da función administrativa non se reabre o prazo de solicitude. Aquelas solicitudes de participación realizadas conforme o establecido na Resolución do 30 de maio de 2023, da Dirección Xeral de Recursos Humanos (Diario Oficial de Galicia núm. 108, do 8 de xuño), nas cales se solicitase a praza indicada no punto primeiro manteranse salvo respecto da mencionada praza, que non será obxecto de adxudicación.</p>
    <p>As modificacións que se realicen na selección de destinos deberanse presentar por rexistro electrónico e non requirirán a entrega de ningunha documentación. Terase en conta a última modificación presentada por rexistro electrónico dentro do prazo indicado. De igual forma, os/as aspirantes que, resultando admitidos/as con carácter provisional neste proceso, non seleccionasen na instancia de participación ningún destino disporán do prazo de quince días naturais, contados desde o seguinte ao da publicación desta resolución, para efectuaren a través de Fides/expedient-e, mediante o oportuno rexistro electrónico, a selección de destinos que consideren. </p>
    <p>De conformidade coa base 3.5.1 da Resolución do 20 de novembro de 2017, pola que se aproban as bases do procedemento de concurso de traslados aberto e permanente, aquelas solicitudes de participación que, logo do prazo anteriormente sinalado, non conteñan a selección, polo menos, dun destino non terán a consideración de solicitude validamente presentada e quedarán excluídas automaticamente do ciclo de adxudicación en curso. </p>
    <p>Terceiro. Os/as profesionais que opten a algún dos destinos que exixen habilitacións específicas para o seu desempeño deberán rexistrar, dentro do prazo de quince días naturais seguintes ao da publicación desta resolución no Diario Oficial de Galicia, a posesión de tal competencia en Fides/expedient-e, na epígrafe doutros méritos, e deberán acreditar documentalmente no mesmo prazo, mediante certificación orixinal ou copia compulsada ou auténtica dirixida á mesma unidade de validación en que presentaron a solicitude de participación, a posesión de tal habilitación. Os/as profesionais que optasen a algún destes postos pero que non acreditasen na forma e no prazo expostos as condicións exixidas para o seu desempeño non poderán resultar adxudicatarios/as deles.</p>
    <p>Cuarto. A adxudicación dun destino neste proceso de mobilidade voluntaria suporá a obriga para o/a profesional adxudicatario/a do cumprimento dos requisitos e das condicións do posto que se detallan na relación de prazas ofertadas, que se fai pública mediante esta resolución. En caso contrario, o/a profesional decaerá do dereito a obter ou, de ser o caso, manter tal destino con carácter definitivo. </p>
    <p>Santiago de Compostela, 6 de xullo de 2023</p>
    <footer><p>Ana María Comesaña Álvarez<br>Directora xeral de Recursos Humanos</p></footer>

