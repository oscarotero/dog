---
date: '2023-07-13'
id: G0003-060723-0004
page: 43336
number: 133
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 5 de xullo de 2023, da Dirección Xeral de Recursos Humanos, pola
  que se declaran con carácter definitivo as persoas aspirantes admitidas e
  excluídas na convocatoria excepcional do proceso selectivo de estabilización,
  polo sistema de concurso de méritos, e se publican as puntuacións provisionais
  para o ingreso na categoría de médico/a de familia de atención primaria,
  convocado pola Resolución do 26 de decembro de 2022.
range: Resolución
url: >-
  https://www.xunta.gal/dog/Publicados/2023/20230713/AnuncioG0003-060723-0004_gl.html
---
<p>Mediante a Resolución desta dirección xeral do 26 de decembro de 2022 (DOG núm. 4, do 5 de xaneiro de 2023) realizouse a convocatoria excepcional do proceso selectivo de estabilización, polo sistema de concurso de méritos, para o ingreso na categoría de médico/a de familia de atención primaria.</p>
    <p>Mediante a Resolución deste mesmo centro directivo, do 3 de marzo de 2023 (DOG núm. 50, do 13 de marzo), publicouse a relación provisional de admitidos/as e excluídos na categoría de médico/a de familia de atención primaria cuxo prazo de emenda, previsto na base sexta da resolución de convocatoria, xa finalizou.</p>
    <p>A base oitava da Resolución da Dirección Xeral de Recursos Humanos, do 26 de decembro de 2022, de convocatoria do proceso dispón que, tras realizar o respectivo tribunal a baremación dos méritos achegados polos/as aspirantes, a Dirección Xeral de Recursos Humanos publicará, no Diario Oficial de Galicia, o anuncio da súa exposición, con indicación da puntuación provisional obtida por cada aspirante nas distintas epígrafes, a correspondente á acreditación do coñecemento da lingua galega, de ser o caso, e a valoración total do concurso de méritos.</p>
    <p>De conformidade coas anteditas bases, esta dirección xeral, como órgano convocante do proceso,</p>
    <h2>RESOLVE:</h2>
    <p>Primeiro. Declarar, con carácter definitivo, as persoas aspirantes admitidas e excluídas no proceso selectivo de estabilización, polo sistema de concurso de méritos, para o ingreso na categoría de médico/a de familia de atención primaria, convocado pola Resolución do 26 de decembro de 2022, e publicar as puntuacións provisionais obtidas polas/os aspirantes admitidas/os no proceso selectivo. </p>
    <p>Segundo. As puntuacións provisionais, así como as listas coa relación definitiva de admitidos/as e excluídos/as, con indicación do motivo de exclusión, na categoría de médico/a de familia de atención primaria poderán examinarse na páxina web do Servizo Galego de Saúde (www.sergas.es).</p>
    <p>Cada aspirante poderá consultar o estado da solicitude, ademais do detalle da puntuación obtida nas distintas epígrafes do baremo, no seu expediente electrónico persoal en Fides/expedient-e/sección de procesos/concurso de méritos.</p>
    <p>Coa finalidade de dotar de transparencia o proceso, ao existiren persoas aspirantes empatadas, publicarase na páxina web do Servizo Galego de Saúde (www.sergas.es) a información que permitirá verificar a correcta aplicación do criterio de desempate establecido na base 8.1.6 da resolución de convocatoria do proceso.</p>
    <p>Terceiro. Contra as listas definitivas de admitidos/as e excluídos/as as persoas excluídas poderán interpor recurso contencioso-administrativo no prazo de dous meses, contados a partir do día seguinte ao da publicación desta resolución, nos termos da Lei 29/1998, do 13 de xullo, reguladora da xurisdición contencioso-administrativa. Potestativamente, e con carácter previo, poderán interpor recurso de reposición, ante a Dirección Xeral de Recursos Humanos do Servizo Galego de Saúde, no prazo dun mes, contado desde o día seguinte ao desta publicación. </p>
    <p>Cuarto. De conformidade coa base oitava da Resolución do 26 de novembro de 2022, da Dirección Xeral de Recursos Humanos, de convocatoria do proceso, os/as aspirantes admitidos/as poderán presentar reclamación ante o propio tribunal no prazo de dez (10) días hábiles, contados a partir do día seguinte ao da publicación desta resolución no Diario Oficial de Galicia, para formularen reclamación contra os resultados da baremación provisional. </p>
    <p>Tales reclamacións serán rexeitadas ou admitidas na resolución definitiva, que aprobará esta dirección xeral e que se publicará no Diario Oficial de Galicia, logo da análise das reclamacións presentadas polo tribunal, que efectuará, de ser o caso, as oportunas correccións e aprobará as puntuacións definitivas de méritos do concurso, que elevará á autoridade convocante.</p>
    <p>Santiago de Compostela, 5 de xullo de 2023</p>
    <footer><p>Ana María Comesaña Álvarez<br>Directora xeral de Recursos Humanos</p></footer>

