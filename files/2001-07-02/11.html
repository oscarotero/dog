---
date: '2001-07-02'
id: A82E
page: 8
number: 127
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 22 de xuño de 2001 pola que se establecen axudas para o
  desenvolvemento de cursos e seminarios de formación e capacitación de
  agricultores e das súas familias, para impartir por asociacións, organizacións
  ou entidades sen ánimo de lucro asentadas no medio rural da Comunidade
  Autónoma.
range: Orde
url: 'https://www.xunta.gal/dog/Publicados/2001/20010702/AnuncioA82E_gl.html'
---
<p>A achega do sector agrario á actividade económica e á dinámica social en Galicia ten unha gran magnitude e importancia dentro da sociedade, polo que é preciso atende-las súas demandas en canto á mellora das condicións de traballo, sobre todo nunha época como a actual, de profundas transformacións na estructura da agricultura.</p>
<p>A Consellería de Agricultura, Gandería e Política Agroalimentaria ten como un dos seus fins promover e orienta-las accións dos agricultores e as súas familias para a mellor utilización dos seus recursos, actuando permanentemente sobre os membros das familias rurais para activar neles cambios de actitude, melloras no seu medio social, a introducción</p>
<p>de produccións alternativas e a difusión de coñecementos e técnicas que contribúan ó logro deste obxectivo. Así mesmo, e dentro das medidas para o crecemento e o emprego da Xunta de Galicia, considérase conveniente promover accións encamiñadas á introducción de novas tecnoloxías para o fomento dunha economía sustentable, atendendo así á demanda da mellora da calidade de vida no medio rural.</p>
<p>Para conseguir este fin é necesario instituír axudas que permitan realizar cursos de formación agraria dirixidos a aquelas persoas que desexen capacitarse e mellora-las técnicas que van aplicar nas súas explotacións.</p>
<p>Por todo isto, e en virtude das competencias que me outorga a Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Obxecto e ámbito de aplicación.</p>
<p>Esta orde ten por obxecto o establecemento das bases reguladoras e as condicións polas que se rexerá no ámbito da Comunidade Autónoma a execución das accións formativas citadas no artigo 2º e o acceso ás axudas recollidas nesta orde para o seu desenvolvemento.</p>
<p>Artigo 2º.-Accións formativas.</p>
<p>As accións formativas que se van desenvolver ó amparo desta normativa serán as seguintes:</p>
<p>1. Cursos de formación continua de actualización profesional e introducción de novos coñecementos, dirixidos a agricultores, ás súas familias e membros das comunidades rurais. A duración mínima destes cursos será de 10 días e 30 horas lectivas.</p>
<p>2. Cursos orientados ó fomento e estabilización do emprego, de actividades productivas e complementarias para a diversificación das produccións agrarias e encamiñadas á consecución dunha economía sustentable nas familias rurais; dirixidas a agricultores, ás súas familias e membros das comunidades rurais. A duración mínima destes cursos será de 15 días e 50 horas lectivas.</p>
<p>Ámbolos dous tipos de cursos desenvolveranse de forma continua no tempo.</p>
<p>Artigo 3º.-Colectivos beneficiarios.</p>
<p>Poderán acceder ás axudas para o desenvolvemento das accións formativas que se recollen nesta orde aquelas asociacións, organizacións ou entidades sen ánimo de lucro asentadas no medio rural da Comunidade Autónoma de Galicia e que cumpran os requisitos citados nesta orde.</p>
<p>Artigo 4º.-Axudas.</p>
<p>Ó abeiro desta orde, as accións formativas recollidas no artigo 2º serán obxecto de axuda, para compensa-los custos derivados da súa execución, de acordo cos módulos que se determinan.</p>
<p>1. Contía das axudas:</p>
<p>As cantidades estipuladas da axuda establécense en función da duración do curso e do número de alumnos, que se cifran nun mínimo de 15 e un máximo de 30; así mesmo, estipúlase a cantidade de 4.500 ptas./hora lectiva para o profesorado.</p>
<p>a) Cursos de 30 horas:</p>
<p>Gastos de profesorado: 135.000 ptas.</p>
<p>Gastos de coordinación: 10.000 ptas.</p>
<p>Gastos xerais: máximo por alumno: 6.000 ptas.</p>
<p>b) Cursos de 50 horas:</p>
<p>Gastos de profesorado: 225.000 ptas.</p>
<p>Gastos de coordinación: 15.000 ptas.</p>
<p>Gastos xerais: máximo por alumno: 7.500 ptas.</p>
<p>2. Os custos correspondentes a cada tipo de curso desagregaranse en:</p>
<p>-Grupo A: referidos ós custos de profesorado e coordinación.</p>
<p>-Grupo B: referidos ó resto dos custos aboables do curso.</p>
<p>3. Estas axudas serán incompatibles con calquera outra, concedida por outro organismo oficial, destinada para os mesmos fins.</p>
<p>Artigo 5º.-Custos susceptibles de axuda.</p>
<p>-Serán obxecto de axuda os custos correspondentes ó grupo A seguintes:</p>
<p>a) Gastos de profesorado, que serán calculados para cada profesor en función das horas lectivas impartidas de acordo coa cantidade estipulada, na que se incluirá a elaboración de medios e materiais didácticos.</p>
<p>b) Gastos das actividades de coordinación, que deberán ser realizadas por persoa física distinta da encargada de imparti-la acción formativa, de acordo coas cantidades estipuladas para cada tipo de curso.</p>
<p>-Serán obxecto de axuda os custos correspondentes ó grupo B seguintes:</p>
<p>a) Gastos de seguros de accidentes dos alumnos e, de se-lo caso, importe da póliza de responsabilidade civil para facer fronte ós riscos que para os bens ou persoas poidan derivarse da realización das actividades do curso.</p>
<p>b) Gastos de medios e material didáctico, como textos e materiais dun só uso polos alumnos, así como os materiais de traballo funxible utilizados durante as actividades do curso.</p>
<p>c) Gastos de enerxía eléctrica, combustible, mantemento das instalacións e equipamentos formativos.</p>
<p>d) Outros gastos xerais que teñan a súa orixe na impartición do curso, que comprenderán os seguintes:</p>
<p>-Gastos de transporte motivados pola realización de viaxes didácticas previstas no programa de actividade formativa; no caso de que a visita didáctica orixinase gastos de entradas, o seu custo poderá incluírse.</p>
<p>-Gastos de limpeza do lugar ou lugares da realización das actividades formativas: aulas, talleres e elementos comúns.</p>
<p>-Gastos de publicidade da actividade formativa.</p>
<p>-Gastos de alugamentos de instalacións e de maquinaria.</p>
<p>Non serán xustificables os gastos de mantenza.</p>
<p>Artigo 6º.-Obrigas dos beneficiarios.</p>
<p>Os beneficiarios das axudas deberán cumpri-las seguintes obrigas:</p>
<p>A) 1. Facer constar en tódolos documentos e publicidade da actividade formativa os anagramas da Xunta de Galicia e da Comunidade Europea, facendo referencia a que a axuda está cofinanciada polo Fondo Social Europeo (FSE).</p>
<p>2. Facilitar toda a información que lles sexa requirida pola Intervención Xeral da Comunidade Autónoma, polo Tribunal de Contas ou polo Consello de Contas no exercicio das súas funcións de fiscalización e control do destino das axudas.</p>
<p>B) Antes do inicio da acción formativa:</p>
<p>Remitirlle á Subdirección Xeral de Extensión e Capacitación Agraria, dez días antes do inicio da actividade formativa, a seguinte documentación:</p>
<p>1. As datas exactas do seu inicio e remate, así como o horario previsto para a súa impartición.</p>
<p>2. A planificación temporal e horaria do programa da acción formativa e daquelas actividades complementarias que se vaian realizar nela.</p>
<p>3. O enderezo completo do lugar de impartición, indicando se é propio ou alugado.</p>
<p>4. Relación de profesorado que vai imparti-lo curso, currículum vitae que acredite a súa formación e experiencia.</p>
<p>5. Datos persoais e enderezo da persoa responsable da coordinación.</p>
<p>6. Relación dos alumnos cos seus datos persoais e enderezo e formación académica segundo o modelo que se xunta no anexo.</p>
<p>C) Ó longo da realización da actividade formativa:</p>
<p>Someterse ás actuacións de supervisión e control que en calquera momento poidan acorda-los servicios competentes da Dirección Xeral de Desenvolvemento Rural, tanto no relativo ó desenvolvemento da acción formativa como á súa xestión e tramitación administrativa.</p>
<p>2. Comunicar calquera circunstancia ou eventualidade que poida afecta-lo desenvolvemento da actividade formativa.</p>
<p>D) Ó finaliza-la actividade formativa:</p>
<p>Remitirlle á Subdirección Xeral de Extensión e Capacitación Agraria:</p>
<p>-Xustificantes do gasto orixinado polo curso impartido.</p>
<p>-Declaración do conxunto de tódalas solicitudes efectuadas ou concedidas, para o mesmo curso, ás distintas administracións públicas.</p>
<p>Artigo 7º.-Incumprimento de obrigas e reintegro.</p>
<p>1. O incumprimento das obrigas sinaladas no artigo anterior ou de calquera das condicións establecidas para a concesión das axudas reguladas nesta orde dará lugar ó reintegro total ou parcial daquelas.</p>
<p>2. Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións públicas ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Artigo 8º.-Seguimento e control das actividades formativas.</p>
<p>A Dirección Xeral de Desenvolvemento Rural, a través do persoal dos servicios competentes, verificará o cumprimento do disposto nesta orde mediante visitas de supervisión ós cursos que sexan aprobados.</p>
<p>Cando nun caso se detecte a existencia de irregularidades ou deficiencias que non puidesen ser emendadas no prazo concedido pola Subdirección Xeral de Extensión e Capacitación Agraria e que incidan negativamente na súa calidade docente, procederase á súa cancelación coa obriga de reintegro da axuda concedida, nos termos e coas condicións establecidas no artigo 78 da Lei de réxime financeiro e orzamentario da Comunidade Autónoma de Galicia.</p>
<p>Artigo 9º.-Xustificación e pagamento.</p>
<p>Xustificación:</p>
<p>Con carácter xeral, a xustificación da axuda farase efectiva da maneira seguinte:</p>
<p>A certificación e xustificación de cada un dos cursos aprobados realizarase dentro dos 15 días seguintes ó da súa finalización, de acordo coas seguintes normas:</p>
<p>-Gastos do grupo A:</p>
<p>a) Relación de recibos e os seus orixinais correspondentes ó profesorado, xunto coa da certificación das horas impartidas. Ó confecciona-lo recibo terase en conta a retención do IRPF segundo modelo adxunto no anexo III.</p>
<p>b) Recibo correspondente ós gastos de coordinación coa certificación correspondente. Terase igualmente en conta a retención do IRPF segundo modelo que se achega no anexo III.</p>
<p>-Gastos do grupo B:</p>
<p>Facturas orixinais xustificativas, xunto cunha relación delas na que figure o nome do provedor, así como a certificación correspondente de que os gastos relacionados foron os reais do curso.</p>
<p>As certificacións ás que se fai referencia serán emitidas polo responsable da asociación, organización ou entidade beneficiaria da axuda da actividade formativa.</p>
<p>Pagamento:</p>
<p>O pagamento das axudas realizarase nun só pagamento unha vez que a xustificación presentada sexa aprobada polo seu organismo xestor.</p>
<p>Artigo 10º.-Remate das accións formativas.</p>
<p>O remate e a xustificación das accións formativas producirase, necesariamente, como data límite o 30 de novembro de 2001.</p>
<p>Artigo 11º.-Dereitos e deberes dos alumnos.</p>
<p>a) A formación que reciban os alumnos participantes nas accións formativas será gratuíta.</p>
<p>b) Os alumnos terán a obriga de asistir e seguir con aproveitamento os cursos, así como facilita-la documentación que lles sexa solicitada pola entidade impartidora.</p>
<p>Artigo 12º.-Especialidades formativas.</p>
<p>A) As especialidades formativas que se impartirán con carácter prioritario dentro da programación serán aquelas referidas a:</p>
<p>1. Temas referentes á diversificación de cultivos e actividades productivas.</p>
<p>2. Temas referentes ó fomento e mantemento do emprego.</p>
<p>3. Temas relacionados coa formación dos mozos.</p>
<p>4. Temas que afecten a mellora das explotacións agrogandeiras e forestais.</p>
<p>5. Temas referentes á familia e ó seu contorno.</p>
<p>6. Temas de formación cooperativa.</p>
<p>7. Temas de mantemento e mellora do medio natural.</p>
<p>8. Temas referentes á comunidade.</p>
<p>9. As boas prácticas agrarias.</p>
<p>10. Temas de seguridade e hixiene no traballo.</p>
<p>11. Outros temas de interese.</p>
<p>B) Comprenderán as especificacións técnico-docentes e o contido formativo axeitado, de acordo co seu nivel e grao de dificultade.</p>
<p>C) O programa que se impartirá en cada curso será previamente aprobado pola Subdirección Xeral de Extensión e Capacitación Agraria e será necesariamente presentado coa solicitude da axuda.</p>
<p>Capítulo III</p>
<p>Da convocatoria pública</p>
<p>Artigo 13º.-Solicitudes de cursos, prazo e resolución.</p>
<p>1. As asociacións, organismos ou entidades sen ánimo de lucro que desexen realizar accións formativas das recollidas nesta orde deberán formaliza-la correspondente solicitude para cada curso no modelo normalizado que se publica como anexo I e que estará á disposición dos interesados nas unidades de Extensión e Capacitación Agraria. A dita solicitude será subscrita polo titular ou o seu representante legal e deberá ir xunto coa seguinte documentación:</p>
<p>-Documentación xustificativa de te-lo carácter de asociación, organización ou entidade sen ánimo de lucro.</p>
<p>-Documentación acreditativa da representatividade suficiente para asina-la solicitude.</p>
<p>-Fotocopia do DNI do representante.</p>
<p>-Ficha de cada curso solicitado, segundo o modelo que figura no anexo II desta orde, debidamente cuberta.</p>
<p>-Declaración de conxunto de tódalas solicitudes efectuadas ou concedidas, para o mesmo curso, ás distintas administracións públicas.</p>
<p>-Programa completo do curso para a súa aprobación, se procede segundo anexo.</p>
<p>-Relación detallada de dotacións, equipamentos e medios materiais que se van utilizar no seu desenvolvemento e unha descrición dos locais no que se vai desenvolve-lo curso.</p>
<p>-Certificación da entidade bancaria que acredite a existencia da conta a nome da asociación, organización ou entidade solicitante.</p>
<p>-Acreditación formal do cumprimento das obrigas tributarias e fronte á Seguridade Social.</p>
<p>-Acreditación expedida pola Dirección Xeral do Tesouro de non ter débedas pendentes de pagamento coa Administración pública da Comunidade galega.</p>
<p>2. As solicitudes presentaranse na Consellería de Agricultura, Gandería e Política Agroalimentaria, en calquera das súas dependencias provinciais e locais ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, e irán dirixidas ó conselleiro de Agricultura, Gandería e Política Agroalimentaria.</p>
<p>3. O prazo para a presentación das solicitudes será de 20 días hábiles, contados desde o seguinte ó da publicación desta orde.</p>
<p>4. No suposto de que a solicitude non cumpra os requisitos sinalados na convocatoria, ou a documentación presentada conteña erros ou sexa insuficiente, requirirase o solicitante para que no prazo de 10 días proceda a emenda-la deficiencia detectada, mediante a presentación da documentación requirida; se non o fixese, considerarase desistido da súa petición, logo de resolución que deberá ser dictada nos termos previstos no artigo 42 da Lei 30/1992, do 26 de novembro.</p>
<p>5. O procedemento que se vai seguir para a resolución das solicitudes é o seguinte:</p>
<p>a) As solicitudes presentadas coa documentación correspondente serán remitidas en prazo á Subdirección Xeral de Extensión e Capacitación Agraria.</p>
<p>b) Para a análise e valoración das solicitudes constituirase unha comisión de valoración, que será a encargada de realiza-lo informe, proposta de resolución e posterior elevación ante o órgano competente.</p>
<p>c) A comisión de valoración estará composta por:</p>
<p>Presidente: subdirector xeral de Extensión e Capacitación Agraria.</p>
<p>Vocais:</p>
<p>-O xefe de Servicio de Capacitación Agraria.</p>
<p>-O xefe de Servicio de Extensión Agraria.</p>
<p>-Un director dun Centro de Capacitación Agraria, nomeado polo director xeral de Desenvolvemento Rural.</p>
<p>Secretario: o xefe de Sección de Capacitación Agraria.</p>
<p>O director xeral de Desenvolvemento Rural poderá designar, en caso de necesidade, por imposibilidade de asistencia ás sesións de valoración das persoas nomeadas, a persoa que os substitúa.</p>
<p>d) A comisión de valoración, á hora de analiza-las solicitudes, terá en conta os seguintes aspectos:</p>
<p>-Condicións xeográficas, económicas e sociais de acordo cos datos que figuran nas solicitudes.</p>
<p>-As especialidades formativas e a súa priorización en función das que figuran no artigo 12 e das condicións citadas neste punto.</p>
<p>e) A resolución de aprobación ou denegación das solicitudes, logo de informe da comisión de valoración, e por proposta do director xeral de Desenvolvemento Rural, correspóndelle ó conselleiro de Agricultura, Gandería e Política Agroalimentaria, resolución que lles será notificada ós solicitantes.</p>
<p>f) A resolución dos expedientes deberán producirse no prazo de tres meses contados desde o día seguinte ó da publicación da orde.</p>
<p>Transcorrido o citado prazo sen que recaese resolución expresa, esta entenderase desestimatoria.</p>
<p>g) As resolucións dictadas poñen fin á vía administrativa e contra elas poderá interpoñerse, potestativamente, recurso de reposición ante o órgano que dictou o acto, no prazo dun mes desde a súa notificación, de acordo co disposto no artigo 117 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, ou directamente recurso contencioso-administrativo perante o órgano xurisdiccional competente, no prazo de dous meses, contados desde o día seguinte ó da súa notificación, de conformidade co establecido na Lei 29/1998, reguladora da xurisdicción contencioso-administrativa.</p>
<p>Artigo 14º</p>
<p>As axudas económicas recollidas no artigo 4º desta orde faranse efectivas con cargo á aplicación orzamentaria 09.02.322 S.480.0, dotada para o ano 2001 cun importe de 30.000.000 de pesetas.</p>
<p>Disposicións derradeiras</p>
<p>Primeira.-Facúltase o director xeral de Desenvolvemento Rural para dictar cantas normas complementarias se consideren de interese para a correcta interpretación e aplicación das que aquí se sinalan.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 22 de xuño de 2001.</p>
<p>Juan Miguel Diz Guedez</p>
<p>Conselleiro de Agricultura, Gandería e Política</p>
<p>Agroalimentaria</p>

