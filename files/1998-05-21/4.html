---
date: '1998-05-21'
id: C656
page: 5
number: 96
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 16 de abril de 1998 pola que se convocan os centros de ensinanzas non
  universitarias para incorporárense á bolsa de entidades colaboradoras no
  programa de prestación social substitutoria do servicio militar.
range: Orde
url: 'https://www.xunta.gal/dog/Publicados/1998/19980521/AnuncioC656_gl.html'
---
<p>O Estatuto de autonomía de Galicia establece no artigo 31 a competencia plena desta comunidade para regular e administra-lo ensino, en toda a súa extensión, niveis e graos, modalidades e especialidades, no ámbito das súas competencias e sen prexuízo do disposto no seu artigo 27 da Constitución e nas leis orgánicas que o desenvolven.</p>
<p>A Lei orgánica do dereito a educación establece no artigo 15 que os centros educativos non universitarios dispoñen de autonomía para porpor materias optativas, adaptar programas, adoptar métodos de ensino e organizar actividades culturais escolares e extraescolares, na medida en que non produza discriminación para ningún membro da comunidade educativa.</p>
<p>A Constitución española sinala no seu artigo 30.2º que a lei regulará a obxección de conciencia, como dereito do cidadán. Neste contexto e en cumrpimento do precepto xa indicado, a Lei 48/1984, do 26 de decembro, regula a obxección de conciencia e a prestación social substitutoria de servicio militar. Nel indícase que a prestación social substitutoria se realizará preferentemente en entidades dependentes das administracións públicas ou en entidades privadas que reúnan unhas condicións determinadas.</p>
<p>A Xunta de Galicia, no seu desexo de colaborar no desenvolvemento dos programas de prestación social substitutoria, creou a Comisión Galega de Obxección de Conciencia, a través do Decreto 41/1995, do 3 de febreiro.</p>
<p>Para tal efecto, a Consellería de Educación e Ordenación Universitaria, como entidade membro da comisión antes referida, establece a través da presente orde, o procedemento de acceso ós centros educativos de ensinanzas non universitarias, para</p>
<p>solicita-la autorización para incorporárense á bolsa de entidades colaboradoras no programa de prestación social substitutoria, co propósito de seguir favorecendo a calidade e mellora dos servicios educativos.</p>
<p>Na súa virtude, a Consellería de Educación e Ordenación Universitaria,</p>
<p>DISPÓN:</p>
<p>Primeiro.-Convocar para o curso 1997-1998 a tódolos centros educativos non universitarios dependentes da Consellería de Educación e Ordenación Universitaria de Galicia, que desexen solicita-la autorización para incorporarse á bolsa de ofertas de centros colaboradores no desenvolvemento de programas de colaboración social, para realiza-la prestación social substitutoria, no ámbito educativo.</p>
<p>Segundo.-Os programas previstos para realizar-la prestación social substitutoria e co obxecto de que as colaboracións sociais contribúan a facilita-la igualdade de oportunidades e a dinamización socio-cultural no ámbito educativo, son os seguintes:</p>
<p>1. Modalidade A) Programa de colaboración social na integración de alumnos con necesidades educativas especiais.</p>
<p>2. Modalidade B) Programa de colaboración social no desenvolvemento de actividades nas bibliotecas escolares.</p>
<p>O programa da modalidade A) deberá cumprir como obxectivo xeral facilita-la igualdade de oportunidades no ámbito escolar, colaborando no desenvolvemento das potencialidades individuais, autonomía e calidade de vida dos alumnos con necesidades educativas especiais.</p>
<p>A colaboración social do obxector, nesta modalidade de programa, desenvolverase durante o tempo que o alumnado permaneza ligado á actividade escolar prevista no proxecto educativo do centro e que con carácter xeral xirará arredor das actividades seguintes:</p>
<p>A.1. Actividades regradas dentro das aulas escolares, como a mobilidade de mesas, cadeiras ou calquera outro material específico que precisen os alumnos con minusvalideces; no cumprimento das normas da clase; na adquisición de hábitos de compostura e hixiene e en calquera outro que considere preciso o profesor da aula.</p>
<p>A.2. Actividades regradas fuera da aula, nos tempos libres e de xogos escolares, no recreo, nos corredores, nos servicios, custodia e se é preciso por falta de autonomía persoal, atención directa a servicios mínimos sempre baixo a dependencia directa do profesor correspondente.</p>
<p>A.3. Actividades complementarias relacionadas co transporte, na axuda ó acceso ós medios de transporte que utilizan os alumnos habitualmente, en excursións ou noutras que considere precisas o director ou directora do centro educativo.</p>
<p>A.4. Actividades complementarias relacionadas coas actividades no comedor escolar como servi-los pratos, no caso de autoservicio e se é preciso na adquisición de hábitos de hixiene alimentaria (mastigar ben, manexo dos cubertos, limpa-la boca), así como atende-la dimensión social do acto de comer en grupo (conversar, non gritar, etc.) ou calquera outra indicada nas directrices fixadas polo centro educativo.</p>
<p>A.5. Actividades extraescolares: nas competicións deportivas; na organización e participación en festas, ligas ou campionatos escolares; na socialización e fomento de dinámicas interpersoais e de comunicación, nos tempos libres, no autocar, en excursións, sempre baixo a dependencia directa do profesor correspondente, se é o caso.</p>
<p>O programa da modalidade B) deberá ter como obxectivo xeral o de colaborar nas actividades de posta en funcionamento, organización ou dinamización que se desenvolven na biblioteca escolar baixo as directrices do profesor responsable dela.</p>
<p>A colaboración nesta modalidade de programa desenvolverase durante o tempo que se especifique no proxecto educativo do centro e con carácter xeral xirará arredor das seguintes actividades:</p>
<p>B.1. Orientadas ó profesorado e alumnos relacionadas coa información sobre a oferta bibliográfica da biblioteca.</p>
<p>B.2. Dirixidas ós alumnos e relacionadas coa información sobre aspectos de organización da biblioteca, para mellora-la autonomía nela.</p>
<p>B.3. Orientadas a tódolos posibles usuarios, na adquisición de hábitos de orde e consideración ós libros.</p>
<p>B.4. Outras actividades relacionadas coa utilización da biblioteca aprobadas polo consello escolar do centro, na organización de actividades de animación á lectura; así como cando asociacións ou outras organizacións sociais do contorno do centro, dispoñan dela como lugar de reunión.</p>
<p>Terceiro.-O número de colaboradores sociais que se van solicitar por centro será, con carácter xeral, de un por programa presentado.</p>
<p>Para o programa da modalidade A): Dependendo da gravidade das necesidades, e do número de unidades do centro que acollan alumnado destas características poderá solicitarse ata un máximo de tres colaboradores sociais por centro.</p>
<p>Para o programa da modalidade B): só se poderá solicitar un segundo colaborador social por centro e biblioteca, nos centros que impartan ensinanzas en réxime diúrno e nocturno.</p>
<p>Cuarto.-Os centros que desexen tomar parte na presente convocatoria deberán presentar unha solicitude asinada polo director/a do centro cos datos que figuran no anexo I.</p>
<p>A solicitude deberá ir acompañada da seguinte documentación:</p>
<p>1. Certificación das actas do consello escolar e do claustro de profesores do centro, na que se recolle o acordo da colaboración solicitada.</p>
<p>2. Proxecto do centro, no que conste por cada programa presentado:</p>
<p>2.1. Modalidade de programa.</p>
<p>2.2. Planificación e viabilidade das actividades de colaboración dentro da organización xeral do centro.</p>
<p>2.3. Horarios previstos para a colaboración.</p>
<p>2.4. Relación de persoas involucradas no desenvolvemento do programa.</p>
<p>Quinto.-A solicitude acompañada da documentación indicada, dirixirase ó delegado provincial da Consellería de Educación e Ordenación Universitaria correspondente e presentarase por calquera dos medios establecidos no artigo 38.4º da lei 30/1992, de réxime xurídico das administracións públicas e do procedemento administrativo común, no prazo de 20 días naturais contados desde o día seguinte ó da publicación da presente orde no Diario Oficial de Galicia.</p>
<p>Sexto.-Os delegados provinciais remitirán á Dirección Xeral de Ordenación Educativa e de Formación Profesional -Vocalía da Comisión Galega de Obxección de Conciencia na Consellería de Educación e Ordenación Universitaria- tódalas solicitudes recibidas, logo de obteren informe do Servicio Provincial de Inspección.</p>
<p>A Dirección Xeral de Ordenación Educativa e de Formación Profesional, logo do informe da Dirección Xeral de Centros e Inspección Educativa, procederá á súa resolución.</p>
<p>Sétimo.-A resolución, coa relación de centros autorizados para colaborar no Programa de Obxección de Conciencia publicarase no Diario Oficial de Galicia. A relación dos centros educativos autorizados, será remitida á Comisión Galega de Obxección de Conciencia -Dirección Xeral de Xustiza e Interior da Consellería de Xustiza, Interior e Relacións Laborais, para que se inclúan na bolsa de oferta de entidades colaboradoras.</p>
<p>Oitavo.-A autorización do centro como entidade colaboradora non garante a participación de persoal colaborador social. Esta dependerá das posibilidades da oferta e da elección dos destinos por parte dos colaboradores sociais.</p>
<p>Noveno.-A colaboración do obxector estará suxeita ás indicacións do director do centro, segundo o acordado na autorización do programa.</p>
<p>Décimo.-En cada centro autorizado, o responsable dos programas será a directora ou director do centro ou persoa na que delegue, e terá como funcións as indicadas no artigo 61 do Real decreto 266/1995, do 14 de febreiro (BOE do 16 de marzo).</p>
<p>Décimo primeiro.-O director e/ou os profesores colaboradores no desenvolvemento de cada programa prestarán asesoramento ós colaboradores sociais aportando nocións xerais sobre a estructura organizativa e funcional do centro, así como sobre cuestións específicas para o desenvolvemento de cada programa.</p>
<p>Décimo segundo.-Excepcionalmente os centros, ante razóns debidamente xustificadas, poderán modifica-la realización do programa inicialmente previsto. Neste caso, para a autorización das alteracións que coiden oportunas, presentarase de novo a documentación esixida, coas certificacións de actas de sesións do claustro e do consello escolar nas que foron aprobadas tales suxestións seguindo o proceso de trámite xa indicado.</p>
<p>Décimo terceiro.-A duración da autorización do centro educativo como entidade colaboradora será de dous anos, prorrogables sempre que non se acorde a disolución da colaboración por parte do centro. Neste caso, farase un preaviso, cunha antelación de seis meses, indicando a vontade de rescindi-la colaboración debidamente xustificada.</p>
<p>Disposicións derradeiras</p>
<p>Primeira.-A presente orde entrará en vigor o día seguinte da súa publicación no Diario Oficial de Galicia.</p>
<p>Segunda.-Facúltase a Dirección Xeral de Ordenación Educativa e de Formación Profesional e a Dirección Xeral de Centros e Inspección Educativa para dictaren cantas disposicións sexan precisas para a aplicación e desenvolvemento do disposto nesta orde.</p>
<p>Santiago de Compostela, 16 de abril de 1998.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>4616</p>

