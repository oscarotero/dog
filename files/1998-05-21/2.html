---
date: '1998-05-21'
id: C64A
page: 5
number: 96
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 7 de maio de 1998 pola que se regula o Rexistro de Confrarías de
  Pescadores de Galicia e as súas federacións.
range: Orde
url: 'https://www.xunta.gal/dog/Publicados/1998/19980521/AnuncioC64A_gl.html'
---
<p>A Lei 9/1993, do 8 de xullo, de confrarías de pescadores de Galicia, no seu artigo 14, crea o Rexistro de Confrarías e das súas Federacións.</p>
<p>O Decreto 79/1998, do 12 de febreiro (Diario Oficial de Galicia do 12-3), faculta no seu artigo 4.2º a Consellería de Pesca, Marisqueo e Acuicultura para dictar unha orde que regule o funcionamento do citado rexistro.</p>
<p>Na súa virtude, esta consellería,</p>
<p>DISPÓN:</p>
<p>Artigo 1º</p>
<p>O Rexistro de Confrarías creado pola Lei 9/1993 do 8 de xullo, quedará adscrito orgánica e funcionalmente á Secretaría Xeral da Consellería de Pesca, Marisqueo e Acuicultura, que será a encargada da súa organización, mantemento e custodia.</p>
<p>Artigo 2º</p>
<p>No rexistro deberán inscribirse tódalas confrarías e federacións, unha vez ratificados os seus estatutos pola</p>
<p>Secretaría Xeral da Consellería de Pesca, Marisqueo e Acuicultura.</p>
<p>Artigo 3º</p>
<p>O rexistro levarase en libros foliados, numerados e dilixenciados polo encargado del.</p>
<p>Os libros expresados levaranse única e exclusivamente na Secretaría Xeral da Consellería de Pesca, Marisqueo e Acuicultura.</p>
<p>Artigo 4º</p>
<p>O rexistro constará de dous libros:</p>
<p>a) Un para confrarías.</p>
<p>b) Un para federacións.</p>
<p>Artigo 5º</p>
<p>O rexistro levarase abrindo un folio particular a cada confraría e federación no seu libro correspondente.</p>
<p>Tódalas inscricións, anotacións e cancelacións posteriores relativas á mesma confraría e federación practicaranse a continuación sen deixar claros entre os asentos.</p>
<p>Artigo 6º</p>
<p>Cando unha inscrición, anotación ou cancelación afecte ós dous libros farase consta-la referencia rexistral nos dous libros, de xeito que quede acreditada a vinculación da actuación levada a cabo no rexistro en ámbolos sentidos.</p>
<p>Artigo 7º</p>
<p>Os asentos serán de tres clases:</p>
<p>De ingreso e inscrición, nos que se fará constar:</p>
<p>a) Nome da confraría ou federación.</p>
<p>b) Día de presentación da documentación.</p>
<p>c) Día de aprobación dos estatutos, dos actos ou acordos.</p>
<p>d) Sinatura do encargado do rexistro.</p>
<p>e) Persoas que integran os órganos de goberno.</p>
<p>-Anotacións: modificacións estatutarias, renovacións nos órganos de goberno con expresión de nomes e cargos, de cambios de domicilio social, sedes e delegacións, e outros acordos ou actos que afecten á estructura e funcionamento.</p>
<p>-De cancelación: de disolución ou extinción das confrarías ou federacións.</p>
<p>Os asentos dos libros serán correlativamente numerados, seguindo unha orde cronolóxica, sen deixar claros nin ocos, e pola orde de presentación.</p>
<p>No caso de que unha mesma confraría ou federación precisase para os seus asentos máis dunha folla consignarase en follas sucesivas a clave respectiva e numeraranse correlativamente.</p>
<p>Artigo 8º</p>
<p>Os interesados nalgunha inscrición, anotación ou cancelación poderán esixir antes de estender asento nos libros que se lles dea coñecemento da taxa correspondente.</p>
<p>Artigo 9º</p>
<p>Os libros de rexistro non se sacarán por ningún motivo das dependencias da subdirección xeral de relacións, planificación e sistemas de información; tódalas dilixencias xudiciais e extraxudiciais que esixan a presentación dos ditos libros, realizaranse nas citadas dependencias.</p>
<p>Artigo 10º</p>
<p>O procedemento para a inscrición rexistral será o seguinte:</p>
<p>1. Presentarase a solicitude de inscrición de confrarías e federacións no modelo formalizado que figura como anexo I á presente orde xunto coa seguinte documentación:</p>
<p>a) 3 orixinais dos estatutos.</p>
<p>b) Certificación emitida polo secretario da xunta xeral do acordo acadado na sesión de aprobación dos estatutos.</p>
<p>2. A subdirección xeral de relacións, planificación e sistemas de información analizará a solicitude xunto coa documentación presentada e, no caso de que se atope algún defecto, requirirase á confraría ou federación para que no prazo de dez días proceda á corrección das anomalías; se non se produce a corrección no prazo outorgado, procederase ó arquivo da solicitude sen máis trámite.</p>
<p>3. Se a solicitude e a documentación reúnen os requisitos esixidos ou se producise a corrección dos defectos observados, acordarase a inscrición do estatuto.</p>
<p>4. Unha vez inscrito o estatuto, este acadará eficacia xurídica.</p>
<p>5. A inscricción soamente poderá denegarse por resolución motivada.</p>
<p>Artigo 11º</p>
<p>Deberán anotarse no rexistro tódolos actos e acordos ós que fai referencia o artigo 7º.</p>
<p>O procedemento para levar a cabo a anotación será o seguinte:</p>
<p>1. A solicitude de anotación dos actos e acordos será presentada no modelo normalizado que figura como anexo II á presente orde xunto cos documentos acreditativos da anotación pretendida que a continuación se detallan.</p>
<p>a) Respecto á modificación estatutaria:</p>
<p>1. Certificación emitida polo secretario da xunta xeral do acordo acadado na sesión de modificación.</p>
<p>2. Copia do texto antigo.</p>
<p>3. Nova redacción dada ó articulado do estatuto.</p>
<p>4. Memoria explicativa da nova redacción.</p>
<p>b) Respecto á dos demais actos e acordos:</p>
<p>1. Certificación emitida polo secretario do órgano colexiado competente dos actos e acordos acadados.</p>
<p>2. Orixinal do acto ou acordo adoptado.</p>
<p>3. Memoria explicativa do acto ou acordo.</p>
<p>2. A subdirección xeral de relacións, planificación e sistemas de información analizará a solicitude xunto coa documentación presentada e, no caso de que se atope algún defecto, requirirase á confraría ou federación para que no prazo de dez días proceda á corrección das anomalías; se non se produce a corrección no prazo outorgado, procederase ó arquivo da solicitude sen máis trámite.</p>
<p>3. Se a solicitude e a documentación reúnen os requisitos esixidos ou se producise a corrección dos defectos</p>
<p>observados, acordarase a inscrición das modificacións, actos e acordos, acadando eficacia xurídica unha vez inscritos no rexistro.</p>
<p>Artigo 12º</p>
<p>1. Non poderán acceder ó rexistro aqueles estatutos, modificacións, actos e acordos que foran adoptados vulnerando o disposto nos propios estatutos, así como nas normas de xeral aplicación.</p>
<p>2. Neste suposto, a Consellería de Pesca, Marisqueo e Acuicultura, requirirá a corrección dos defectos observados na tramitación ou adopción dun novo acordo, no prazo de 10 días. Se non se producise aquela, procederase ó arquivo da solicitude sen más trámite, quedando privados da eficacia xurídica que establece o artigo 3.2º do Decreto 79/1998, do 12 de febreiro.</p>
<p>Artigo 13º</p>
<p>1. Poderán solicita-lo acceso ó libro de rexistro e a emisión de certificacións tódalas persoas que o requiran de xeito escrito, indicando cales son os motivos da súa solicitude e os datos que queren coñecer, podendo ser denegado cando prevalezan razóns de interese público, interese de terceiros máis dignos de protección e nos supostos establecidos na Lei 30/1992, do 28 de novembro, de réxime xurídico das administracións públicas e do procedemento administrativo común.</p>
<p>2. As certificacións expedidas polo rexistro conservarán a súa validez polo período que nelas se exprese e para os fins solicitados.</p>
<p>3. O dereito de acceso levará consigo o de obter copias ou certificacións dos documentos que a Administración autorice examinar, logo do pagamento das taxas legalmente establecidas.</p>
<p>Artigo 14º</p>
<p>No caso de erro ou omisión nos asentos rexistrados, a instancia dos interesados ou de oficio, a Administración poderá rectificalo, dándolles audiencia ós interesados por un prazo de 10 días para que alegaren o oportuno respecto da corrección.</p>
<p>Artigo 15º</p>
<p>Para proceder á cancelación da inscrición nos casos ós que se refire o artigo 7 será necesario presentar no rexistro certificación emitida polo secretario da xunta xeral do acordo de disolución.</p>
<p>No suposto previsto no artigo 20 do Decreto 79/1998, do 12 de febreiro, a cancelación será practicada de oficio pola Consellería de Pesca, Marisqueo e Acuicultura.</p>
<p>A cancelación producirá a extinción do asento correspondente.</p>
<p>Disposicións derradeiras</p>
<p>Primeira.-Facúltase o secretario xeral da Consellería de Pesca, Marisqueo e Acuicultura para dictar cantas disposicións sexan precisas para a aplicación do disposto na presente orde.</p>
<p>Segunda.-A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 7 de maio de 1998.</p>
<p>P.O. (17-12-1997, DOG 246, do 22-12-1997)</p>
<p>Juan José Álvarez Pérez</p>
<p>Secretario xeral da Consellería de Pesca,</p>
<p>Marisqueo e Acuicultura</p>
<p>4519</p>

