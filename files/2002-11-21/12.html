---
date: '2002-11-21'
id: '19606'
page: 16
number: 225
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 31 de outubro de 2002, da Delegación Provincial da Coruña, pola
  que se dispón o depósito e a publicación, no Diario Oficial de Galicia, do
  convenio colectivo da empresa Envases de la Estrella, S.L.
range: Resolución
url: 'https://www.xunta.gal/dog/Publicados/2002/20021121/Anuncio19606_gl.html'
---
<p>Visto o expediente do convenio colectivo da empresa Envases de la Estrella, S.L. (código convenio 1502842), que tivo entrada nesta delegación provincial o día 4-7-2002, complementado o 30-10-2002, subscrito en representación da parte económica pola empresa, e da parte social polo delegado de persoal o día 31-5-2002, de conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios colectivos de traballo obrante nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo depósito do citado acordo no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 31 de outubro de 2002.</p>
<p>Mª Reyes Carabel Pedreira</p>
<p>Delegada provincial da Coruña</p>
<p>Convenio para a empresa Envases de la Estrella, S.L.</p>
<p>Artigo 1º.-Ámbito funcional.</p>
<p>Este convenio será de aplicación á empresa Envases de La Estrella, S.L., no centro de traballo que</p>
<p>a empresa ten no porto da Coruña, dedicada á distribución e aluguer de envases para o peixe.</p>
<p>Artigo 2º.-Vixencia.</p>
<p>A duración deste convenio será de dous anos, iniciando a súa vixencia e en toda a súa totalidade o primeiro de xaneiro de 2001.</p>
<p>Artigo 3º.-Prórroga e denuncia do convenio.</p>
<p>Este convenio será prorrogado tacitamente no momento do seu vencemento, por sucesivos períodos dunha anualidade, a non ser que se denuncie para a súa revisión cun mínimo de tres meses antes do seu vencemento ou do dalgunha das súas prórrogas.</p>
<p>A denuncia deberá comunicárselle á outra parte por escrito e, se é o caso, ó organismo competente da Administración.</p>
<p>Artigo 4º.-Retribucións.</p>
<p>Os incrementos salariais deste convenio, durante a súa vixencia, serán os seguintes:</p>
<p>-Para o ano 2001: 3,4% sobre salario base e antigüidade.</p>
<p>-Para o ano 2001: 3% sobre salario base e antigüidade</p>
<p>Artigo 5º.-Gratificacións extraordinarias.</p>
<p>Estableceranse dúas pagas extraordinarias ó ano, que se farán efectivas o 15 de xullo e o 22 de decembro.</p>
<p>As dúas pagas aboaranse cunha mensualidade do salario base.</p>
<p>Artigo 6º.-Complemento de transporte.</p>
<p>Esteblécese un complemento de transporte, que para o ano 2001 será de 7.832 pesetas mensuais aboadas en 12 pagas, e para o ano 2002 será de 48,48 euros mensuais aboados en 12 pagas.</p>
<p>Artigo 7º.-Festivos e nocturnidade.</p>
<p>Por ser esta unha empresa dun sector moi peculiar, no salario base que se pacta neste convenio inclúese o labor de servir caixas ós barcos en domingos e festivos, labor este que se efectuará por quendas rotativas, tal e como se vén efectuando ata a data,</p>
<p>e o servicio nocturno ós barcos. O salario dos traballadores será o pactado neste convenio, sexa cal sexa a súa xornada, sempre que non se superen as 40 horas semanais marcadas pola lei.</p>
<p>Artigo 8º.-Xubilación.</p>
<p>A xubilación será obrigatoria para tódolos traballadores que ós 65 anos, salvo pacto entre empresa e traballador, sempre que teña dereito a percibir unha pensión. De non ser así, poderá continuar na empresa ata que se xere o dereito á prestación.</p>
<p>Este artigo negociarase no caso de que por disposición de rango superior se reducise a idade de xubilación.</p>
<p>Os traballadores, por pacto de empresa, poderán acollerse á xubilación especial ós 64 anos, segundo o disposto no real decreto.</p>
<p>Artigo 9º.-Complemento de antigüidade.</p>
<p>Consistirá na percepción do 5% do salario base por cada quinquenio e empezará a contar a partir do 1 de xaneiro de 1992 ou no momento de ingresar na empresa, para tódolos traballadores que entren a partir do 1 de xaneiro de 1992.</p>
<p>Fíxase nun máximo de tres quinquenios.</p>
<p>Artigo 10º.-Seguro de invalidez ou morte.</p>
<p>A empresa contratará un seguro colectivo de invalidez ou morte en accidente de traballo para tódolos traballadores cunha antigüidade superior a un ano, cunha contía de 1.000.000 de pesetas.</p>
<p>Artigo 11º.-Xornada laboral.</p>
<p>A xornada laboral será de 40 horas semanais, salvo que por norma de rango superior se cambiara a dita xornada.</p>
<p>Artigo 12º.-Vacacións.</p>
<p>Os traballadores desfrutarán dun período de trinta días naturais de vacacións.</p>
<p>Artigo 13º.-Licencias retribuídas.</p>
<p>O traballador, logo de aviso e xustificación, poderá ausentarse do traballo con dereito a remuneración, por algún dos motivos e polo tempo seguinte:</p>
<p>a) Dezasete días naturais en caso de matrimonio.</p>
<p>b) Tres días nos casos de nacementos de fillo ou enfermidade grave ou falecemento de parentes ata o segundo grao de consanguinidade ou afinidade. Cando, con tal motivo, o traballador necesite facer un desprazamento para o efecto, o prazo será de catro días.</p>
<p>Artigo 14º.-Promoción e formación profesional no traballo.</p>
<p>O traballador terá dereito:</p>
<p>a) Ó desfrute dos permisos necesarios para concorrer a exames, así como a unha preferencia a elixir quenda de traballo, se ese é o réxime instaurado na empresa, cando curse con regularidade estudios</p>
<p>para a obtención dun título académico ou profesional.</p>
<p>b) Á adaptación da xornada ordinaria de traballo para a asistencia a cursos de formación profesional ou a concesión do permiso oportuno de formación ou perfeccionamento profesional, con reserva do posto de traballo.</p>
<p>Artigo 15º.-Contratos de duración determinada por circunstancias de mercado, acumulación de tarefas ou exceso de pedidos.</p>
<p>Aplicarase o disposto no artigo 15.1º b) do Estatuto dos traballadores.</p>
<p>Artigo 16º.-Garantías sindicais.</p>
<p>A empresa respectará o dereito dos traballadores a se sindicaren libremente.</p>
<p>Os traballadores afiliados a un sindicato ou asociación legalmente constituídos poderán distribuír información e recadar cotas fóra das horas de traballo, sen perturba-la actividade normal da empresa.</p>
<p>As horas retribuídas dos membros do comité de empresa de máis de trinta traballadores poderán acumularse para seren desfrutadas por un ou varios dos interesados, notificándollo á dirección da empresa con oito días de antelación ó comezo do mes de que se trate, e sempre que non supoña alteración grave do seu réxime laboral.</p>
<p>Artigo 17º.-Comisión paritaria.</p>
<p>A comisión paritaria do convenio estará composta por Diego Vázquez, por parte empresarial e, en representación dos traballadores, por Inocencio González.</p>
<p>Táboas salariais ano 2001</p>
<table><tbody><tr><td></td></tr>
<tr><td></td></tr>
<tr><td>Categoría</td><td>Salario base</td><td>Complemento de transporte</td></tr>
<tr><td></td></tr>
</tbody></table>
<table><tbody><tr><td>Peón</td><td>78.382 pesetas (471,09 euros)</td><td>7.832 pesetas (47,07 euros)</td></tr>
<tr><td></td></tr>
<tr><td>Peón especialista</td><td>86.029 pesetas (517,04 euros)</td><td>7.832 pesetas (47,07 euros)</td></tr>
<tr><td></td></tr></tbody></table>
<p>Táboas salariais ano 2002</p>
<table><tbody><tr><td></td></tr>
<tr><td></td></tr>
<tr><td>Categoría</td><td>Salario base</td><td>Complemento de transporte</td></tr>
<tr><td></td></tr>
</tbody></table>
<table><tbody><tr><td>Peón</td><td>80.734 pesetas (485,22 euros)</td><td>8.066 pesetas (48,48 euros)</td></tr>
<tr><td></td></tr>
<tr><td>Peón especialista</td><td>88.611 pesetas (532,56 euros)</td><td>8.066 pesetas (48,48 euros)</td></tr>
<tr><td></td></tr></tbody></table>

