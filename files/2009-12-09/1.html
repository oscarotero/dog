---
date: '2009-12-09'
page: 18
number: 239
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 430/2009, do 19 de novembro, polo que se regula a composición,
  organización e funcionamento da Comisión de Xogo de Galicia.
range: Decreto
---
<p>A Comisión de Xogo de Galicia está regulada nos artigos 25 e 26 da Lei 14/1985, do 23 de outubro, reguladora dos xogos e apostas en Galicia e polo Decreto 192/1988, do 21 de xullo, polo que se regula a súa composición, organización e funcionamento.</p>
<p>As modificacións introducidas nas estruturas orgánicas dos departamentos da Xunta de Galicia, fixadas polos decretos 79/2009, do 19 de abril e 83/2009, do 21 de abril, aconsellan adaptar a composición da Comisión de Xogo ás novas circunstancias.</p>
<p>Co fin de adaptar a composición da Comisión de Xogo á nova estrutura orgánica da Xunta de Galicia, por proposta da persoa titular da Consellería de Presidencia, Administracións Públicas e Xustiza, e logo da deliberación do Consello da Xunta de Galicia, na súa reunión do día dezanove de novembro de dous mil nove,</p>
<p>DISPOÑO:</p>
<p>Artigo 1º.-Natureza xurídica.</p>
<p>A Comisión de Xogo de Galicia configúrase como órgano de estudo, coordinación e asesoramento das actividades relacionadas coa práctica de xogos e apostas no territorio da Comunidade Autónoma.</p>
<p>Artigo 2º.-Composición.</p>
<p>1. A presidencia da Comisión de Xogo de Galicia correspóndelle á persoa titular da consellería con competencia en materia de xogo.</p>
<p>A vicepresidencia da Comisión de Xogo atribúese á persoa titular da dirección xeral competente en materia de xogo.</p>
<p>2. Vogais:</p>
<p>a) As persoas titulares dos departamentos con rango de dirección xeral competentes nas seguintes materias:</p>
<p>-Facenda.</p>
<p>-Traballo.</p>
<p>-Industria.</p>
<p>-Xuventude.</p>
<p>-Deportes.</p>
<p>b) Unha persoa en representación do sector de casinos.</p>
<p>c) Unha persoa en representación da Asociación Empresarial de Bingos.</p>
<p>c) Unha persoa en representación das asociacións empresariais de empresas operadoras de máquinas recreativas.</p>
<p>3. Unha persoa funcionaria co nivel orgánico mínimo de xefe/a de servizo, nomeado/a pola persoa titular da consellería con competencia en materia de xogo, exercerá a función de secretario/a e actuará con voz pero sen voto.</p>
<p>4. A composición e organización da Comisión de Xogo de Galicia rexerase polo principio de paridade e tratará de garantir unha representación proporcionada entre homes e mulleres.</p>
<p>Artigo 3º.-Nomeamento das persoas membros da comisión.</p>
<p>1. As persoas vogais serán nomeadas pola persoa titular da consellería con competencia en materia de xogo por proposta das diferentes consellerías e dos sectores ou organizacións empresariais de xogo de Galicia.</p>
<p>2. A persoa que exerza a presidencia da Comisión poderá convocar, para cuestións concretas, a expertos ou asesores/as técnicos e a representantes empresariais, sociais ou sindicais que poidan ter un interese nestas.</p>
<p>Artigo 4º.-Funcións.</p>
<p>Correspóndenlle á Comisión de Xogo de Galicia as seguintes funcións:</p>
<p>a) O informe preceptivo non vinculante, que se emitirá no prazo de 15 días desde que teña entrada na Secretaría da Comisión, sobre os asuntos seguintes:</p>
<p>-Disposicións de carácter xeral que se teñan que ditar en desenvolvemento da Lei 14/1985, do 23 de outubro, e do Catálogo de Xogos.</p>
<p>-Medidas de planificación do xogo en Galicia.</p>
<p>-Propostas de altas e baixas e modificación do Catálogo de Xogos en Galicia.</p>
<p>b) Informar sobre aquelas materias relacionadas coas actividades reguladas na Lei 14/1985, do 23 de outubro, que sexan competencia do Consello da Xunta de Galicia, e sobre aquelas nas que este ou a consellería con competencia en materia de xogo llo soliciten.</p>
<p>c) Evacuar as consultas que soliciten os órganos da Comunidade Autónoma respecto daquelas materias relacionadas coas actividades que se regulan na Lei de xogo de Galicia.</p>
<p>d) Calquera outra función que lle sexa atribuída polo Consello da Xunta de Galicia.</p>
<p>Artigo 5º.-Funcionamento da Comisión.</p>
<p>O réxime de constitución, convocatoria, adopción de acordos e, en xeral, o funcionamento, como órgano colexiado, da Comisión de Xogo da Comunidade Autónoma rexerase polo disposto no capítulo II do título primeiro da Lei 30/1992, do 26 de novembro, de réxime xurídico das administracións públicas e do procedemento administrativo común e polo que poidan dispoñer as normas de desenvolvemento deste decreto.</p>
<p>Artigo 6º.-Grupos de traballo.</p>
<p>1. A Comisión poderá acordar a creación no seu seo de grupos de traballo cuxa composición e funcionamento serán determinados pola propia Comisión.</p>
<p>2. A composición e organización dos grupos de traballo rexerase polo principio de paridade e tratará de garantir unha representación proporcionada entre homes e mulleres.</p>
<p>Disposición derrogatoria</p>
<p>Única.-Queda derrogado o Decreto 192/1988, do 21 de xullo, polo que se regula a composición, organización e funcionamento da Comisión de Xogo de Galicia.</p>
<p>Disposicións derradeiras</p>
<p>Primeira.-Facúltase a persoa titular da consellería con competencia en materia de xogo para ditar cantas normas sexa preciso para desenvolver este decreto.</p>
<p>Segunda.-Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, dezanove de novembro de dous mil nove.</p>
<p>Alberto Núñez Feijóo</p>
<p>Presidente</p>
<p>Alfonso Rueda Valenzuela</p>
<p>Conselleiro de Presidencia, Administracións Públicas e Xustiza</p>

