---
date: '2004-11-10'
page: 15
number: 219
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Orde do 4 de novembro de 2004 pola que se modifica parcialmente a do 4 de
  decembro de 2003 pola que se establecen as bases e condicións e se regula o
  procedemento para a concesión de axudas á renovación da frota pesqueira
  costeira artesanal galega, enmarcadas dentro do Plan de Dinamización Económica
  de Galicia.
range: Orde
---
<p>A Comunidade Autónoma de Galicia publicou a Orde do 4 de decembro de 2003 pola que se establecen as bases e condicións e se regula o procedemento para a concesión de axudas á renovación da flota pesqueira costeira artesanal galega, enmarcadas dentro do Plan de Dinamización Económica de Galicia co obxecto de acadar unha renovación desta flota que está a faenar, a meirande parte do tempo, dentro das augas interiores, mediante a incentivación da construción de novas unidades, e de unidades de maior porte.</p>
<p>O Regulamento (CE) nº 2369/2002 do Consello, do 20 de decembro de 2002 que modifica o Regulamento (CE) nº 2792/1999, polo que se definen as condicións das intervencións comunitarias con finalidade estrutural no sector da pesca (DOCE nº 358, do 31-12-2002), limitou o período posible de concesión de axudas públicas á renovación dos buques pesqueiros ao 31 de decembro de 2004.</p>
<p>Esta nova situación fixo que se adiantasen os prazos para acadar a renovación da frota pesqueira galega, e en particular, a frota pesqueira costeira artesanal galega.</p>
<p>O Plan de Dinamización Económica de Galicia, aprobado polo Consello da Xunta de Galicia, fai fincapé na necesidade de intensificar a renovación e modernización da frota de baixura.</p>
<p>Tendo en conta os prazos, procede modificar a normativa e facer máis sinxelo o procedemento administrativo para acceder á concesión dunha axuda, condicionándoa tan só á presentación dun proxecto técnico construtivo e ao compromiso de presentar a documentación complementaria con posterioridade.</p>
<p>Para tal obxecto, esta consellería</p>
<p>DISPÓN:</p>
<p>Artigo único.</p>
<p>Modifícanse os artigos 4, 10 e 11 da Orde do 4 de decembro de 2003 pola que se establecen as bases e condicións e se regula o procedemento para a concesión de axudas á renovación da frota pes</p>
<p>queira costeira artesanal galega, enmarcadas dentro do Plan de Dinamización Económica de Galicia quedando redactada como segue:</p>
<p>Artigo 4º.-Beneficiarios.</p>
<p>Poderán ser beneficiarios destas axudas os armadores que presenten un expediente de construción dun buque pesqueiro de menos de 12 metros de eslora total</p>
<p>O solicitante deberá presentar o proxecto técnico regulado no artigo 8º b), achegando a baixa principal e o compromiso de presentación do resto das baixas antes do inicio das obras nun prazo non superior a 18 meses.</p>
<p>Artigo 10º.-Resolución das solicitudes.</p>
<p>1. Todas as solicitudes presentadas dentro de prazo e que teñan completa a súa documentación serán resoltas positivamente tendo en conta a orde de presentación ante a Administración e coa única limitación das dispoñibilidades orzamentarias.</p>
<p>2. As solicitudes que se presenten sin achegar a carpeta de baixas completa, poderán ser resoltas positivamente de xeito condicionado á presentación final da autorización de construción. O incumprimento do prazo establecido no artigo 4º para completar a carpeta de baixas deixará sen efectos a resolución</p>
<p>Artigo 11º.-Realización do investimento.</p>
<p>O investimento deberá ser realizado dentro dos vinte e catro meses seguintes á concesión da axuda.</p>
<p>Disposicións derradeiras</p>
<p>Primeira.-Facúltase o director xeral de Estruturas e Mercados da Pesca para o desenvolvemento desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 4 de novembro de 2004.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>
<p>CONSELLERÍA DE XUSTIZA, INTERIOR E ADMINISTRACIÓN</p>
<p>LOCAL</p>

