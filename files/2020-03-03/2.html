---
date: '2020-03-03'
id: G0533-190220-0003
page: 14333
number: 42
agency: Consellería de Infraestruturas e Mobilidade
section: I. Disposicións xerais.
title: >-
  ORDE do 18 de febreiro de 2020 pola que se aproba o modelo de declaración
  responsable para realización de actuacións menores de mantemento e
  conservación no dominio público hidráulico e zona de policía (código de
  procedemento AU113C).
range: Orde
url: >-
  https://www.xunta.gal/dog/Publicados/2020/20200303/AnuncioG0533-190220-0003_gl.html
---
<p>A disposición adicional segunda do Decreto 1/2015, do 15 de xaneiro, pola que se aproba o Regulamento da planificación en materia de augas de Galicia e se regulan determinadas cuestións en desenvolvemento da Lei 9/2010, do 4 de novembro, de augas de Galicia, prevé a presentación dunha declaración responsable para realización de actuacións menores de conservación e mantemento na zona de dominio público hidráulico da demarcación hidrográfica Galicia-Costa, o que supón unha excepción ao réxime xeral de autorización administrativa a que está sometida a realización de obras segundo o Real decreto 849/1986, do 11 de abril, polo que se aproba o Regulamento do dominio público hidráulico, que desenvolve os títulos preliminar I, IV, V, VI e VII da Lei 29/1985, do 2 de agosto, de augas.</p>
    <p>O Decreto 42/2020, do 30 de xaneiro, polo que se modifican determinadas disposicións vixentes en materia de augas, modifica a disposición adicional segunda do Decreto 1/2015, do 15 de xaneiro, para delimitar e ampliar as actuacións que teñen a consideración de menores e, por tanto, están sometidas a declaración responsable; e establece o órgano a que debe dirixirse, e remite a unha orde de desenvolvemento a aprobación do modelo de declaración responsable.</p>
    <p>A presente disposición aproba o modelo de declaración responsable establecendo o seu contido e regulando a documentación complementaria que debe presentarse, co fin de facilitar a súa presentación, tanto electrónica como presencial, para o que estará dispoñible na sede electrónica da Xunta de Galicia.</p>
    <p>A orde continúa na liña de mellora e simplificación na tramitación administrativa e responde aos principios de necesidade, eficacia, proporcionalidade, seguridade xurídica, transparencia e eficiencia no réxime de autorizacións no dominio público hidráulico e na súa zona de policía, adaptándose ao escenario normativo que introduciu a Lei 39/2015, do 1 de outubro, do procedemento administrativo común das administracións públicas, para a consolidación da administración dixital nas administracións públicas e, por tanto, tamén na Administración xeral e o sector público autonómico de Galicia.</p>
    <p>Na súa virtude, e no uso das facultades que me confiren os artigos 34 e 38 da Lei 1/1983, do 22 de febreiro, de normas reguladoras da Xunta e da súa Presidencia, </p>
    <p>RESOLVO:</p>
    <p>Artigo 1. Obxecto</p>
    <p>Esta orde ten por obxecto aprobar o formulario normalizado de declaración responsable previa á realización de actuacións menores de conservación e mantemento na zona de dominio publico hidráulico e na zona de policía no ámbito da demarcación hidrográfica Galicia-Costa, que regula a disposición adicional segunda do Decreto 1/2015, do 15 de xaneiro.</p>
    <p>A declaración responsable habilitarase na Guía de procedementos e servizos dispoñible na sede electrónica da Xunta de Galicia co código de procedemento administrativo AU113C.</p>
    <p>Artigo 2. Forma de presentación</p>
    <p>A declaración responsable presentarase preferiblemente por vía electrónica a través do formulario normalizado establecido no anexo I desta orde, dispoñible na sede electrónica da Xunta de Galicia (https://sede.xunta.gal).</p>
    <p>A presentación electrónica será obrigatoria para as administracións públicas, as persoas xurídicas, as entidades sen personalidade xurídica, as persoas que exerzan unha actividade profesional para a cal se requira colexiación obrigatoria para os trámites e actuacións que realicen coas administracións públicas no exercicio da súa actividade profesional, os traballadores autónomos para os trámites e actividades que realicen no exercicio da súa actividade profesional e as persoas representantes dunha das anteriores.</p>
    <p>Se algunha das persoas interesadas obrigadas á presentación electrónica presenta a súa declaración responsable presencialmente, será requirida para que a emende a través da súa presentación electrónica. Para estes efectos, considerarase como data de presentación da declaración aquela en que fose realizada a emenda. </p>
    <p>Para a presentación da declaración responsable poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>Aquelas persoas interesadas non obrigadas á presentación electrónica, opcionalmente, poderán presentar a declaración responsable presencialmente en calquera dos lugares e rexistros establecidos na normativa reguladora do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>Artigo 3. Documentación complementaria necesaria para a tramitación do procedemento</p>
    <p>1. As persoas interesadas deberán achegar coa declaración a seguinte documentación:</p>
    <p>a) Documentación que acredite a representación do comparecente, se for o caso.</p>
    <p>b) Xustificante do pagamento da taxa por actuacións de comprobación e control das declaracións responsables para a realización de actuacións menores no dominio público hidráulico e na súa zona de policía (código 31.30.21).</p>
    <p>c) Calquera outra que se considere necesaria para acreditar o carácter menor da actuación.</p>
    <p>2. A documentación complementaria presentarase preferiblemente por vía electrónica. As persoas interesadas responsabilizaranse da veracidade dos documentos que presenten. Excepcionalmente, a Administración poderá requirir a exhibición do documento orixinal para o cotexo da copia electrónica presentada.</p>
    <p>A presentación electrónica será obrigatoria para os suxeitos obrigados á presentación electrónica da declaración. Se algunha das persoas interesadas presenta a documentación complementaria presencialmente, será requirida para que a emende a través da súa presentación electrónica. Para estes efectos, considerarase como data de presentación aquela en que fose realizada a emenda. </p>
    <p>Aquelas persoas non obrigadas á presentación electrónica, opcionalmente, poderán presentar a documentación complementaria presencialmente en calquera dos lugares e rexistros establecidos na normativa reguladora do procedemento administrativo común. </p>
    <p>3. Sempre que se realice a presentación de documentos separadamente da declaración deberase indicar o código e o órgano responsable do procedemento, o número de rexistro de entrada da declaración responsable e o número de expediente se se dispón del.</p>
    <p>Artigo 4. Comprobación de datos</p>
    <p>1. Para a tramitación deste procedemento consultaranse automaticamente os datos incluídos nos documentos elaborados polas administracións públicas, os documentos identificativos (DNI/NIE para persoas físicas e NIF para persoas xurídicas), tanto das persoas que realizan a declaración como das representantes.</p>
    <p>2. No caso de que as persoas interesadas se opoñan a esta consulta, deberán indicalo no recadro correspondente habilitado no formulario de declaración responsable e achegar os documentos.</p>
    <p>3. Excepcionalmente, no caso de que algunha circunstancia imposibilite a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>Artigo 5. Notificacións</p>
    <p>1. As notificacións derivadas deste procedemento practicaranse preferentemente por medios electrónicos e, en todo caso, cando as persoas interesadas resulten obrigadas a recibilas por esta vía. As persoas interesadas que non estean obrigadas a recibir notificacións electrónicas poderán decidir e comunicar en calquera momento que as notificacións sucesivas se practiquen ou deixen de practicar por medios electrónicos.</p>
    <p>2. As notificacións electrónicas realizaranse mediante o Sistema de notificación electrónica de Galicia-Notifica.gal, dispoñible a través da sede electrónica da Xunta de Galicia (https://sede.xunta.gal). Este sistema remitirá ás persoas interesadas avisos da posta á disposición das notificacións á conta de correo e/ou teléfono móbil que consten na declaración responsable. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>3. A persoa interesada deberá manifestar expresamente a modalidade escollida para a notificación (electrónica ou en papel). No caso de persoas interesadas obrigadas a recibir notificacións só por medios electrónicos, deberán optar, en todo caso, pola notificación por medios electrónicos, sen que sexa válida, nin produza efectos no procedemento unha opción diferente. </p>
    <p>4. As notificacións por medios electrónicos entenderanse practicadas no momento en que se produza o acceso ao seu contido. Cando a notificación por medios electrónicos sexa de carácter obrigatorio ou fose expresamente elixida pola persoa interesada, entenderase rexeitada cando transcorresen dez días naturais desde a posta á disposición da notificación sen que se acceda ao seu contido.</p>
    <p>5. Se o envío da notificación electrónica non for posible por problemas técnicos, a Administración xeral e do sector público autonómico practicará a notificación polos medios previstos na normativa reguladora do procedemento administrativo común.</p>
    <p>Artigo 6. Trámites administrativos posteriores á presentación da declaración</p>
    <p>A sede electrónica da Xunta de Galicia permite ás persoas interesadas realizaren trámites electrónicos, con posterioridade ao inicio do expediente, accedendo á Carpeta cidadá da persoa interesada. Cando as persoas interesadas non resulten obrigadas á presentación electrónica das declaracións responsables tamén poderán tramitarse presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>Disposición adicional primeira. Información básica sobre protección de datos persoais</p>
    <p>Os datos persoais recadados neste procedemento serán tratados na súa condición de responsable pola Xunta de Galicia –Augas de Galicia– coas finalidades de levar a cabo a tramitación administrativa que derive da xestión deste procedemento e a actualización da información e contidos da Carpeta cidadá.</p>
    <p>O tratamento dos datos baséase no cumprimento dunha misión de interese público ou no exercicio de poderes públicos, conforme a normativa recollida na ficha do procedemento incluída na Guía de procedementos e servizos, no propio formulario anexo e nas referencias recollidas en https://www.xunta.gal/informacion-xeral-proteccion-datos. Con todo, determinados tratamentos poderán fundamentarse no consentimento das persoas interesadas, circunstancia que se reflectirá no devandito formulario.</p>
    <p>Os datos serán comunicados ás administracións públicas no exercicio das súas competencias, cando sexa necesario para a tramitación e resolución dos seus procedementos ou para que as persoas interesadas poidan acceder de forma integral á información relativa a unha materia.</p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou presencialmente nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/proteccion-datos-persoais</p>
    <p>Disposición adicional segunda. Actualización de modelos normalizados</p>
    <p>O modelo normalizado aplicable na tramitación do procedemento regulado na presente disposición poderá ser modificado co obxecto de mantelo actualizado e adaptado á normativa vixente. Para estes efectos, será suficiente a publicación deste modelo adaptado ou actualizado na sede electrónica da Xunta de Galicia, onde estará permanentemente accesible para todas as persoas interesadas.</p>
    <p>Disposición derradeira. Entrada en vigor</p>
    <p>Esta orde entrará en vigor ao día seguinte da súa publicación no <em>Diario Oficial de Galicia</em>.</p>
    <p>Santiago de Compostela, 18 de febreiro de 2020</p>
    <footer><p>Ethel María Vázquez Mourelle<br>Conselleira de Infraestruturas e Mobilidade</p></footer>

