---
date: '2007-03-06'
page: 3
number: 46
agency: CONSELLERÍA DE TRABALLO
section: I. DISPOSICIÓNS XERAIS
title: >-
  Decreto 20/2007, do 22 de febreiro, polo que se modifica o Decreto 536/2005,
  do 6 de outubro, polo que se establece a estrutura orgánica da Consellería de
  Traballo.
range: Decreto
---
<p>Mediante o Decreto 536/2005, do 6 de outubro, aprobouse a estrutura orgánica da Consellería de Traballo.</p>
<p>Non obstante, o desenvolvemento práctico das competencias e funcións atribuídas aos distintos centros directivos da consellería aconsella introducir algunhas modificacións na devandita estrutura co fin de facer máis áxil e eficaz a xestión administrativa.</p>
<p>É o caso da Secretaria Xeral, en que se fai unha reestruturación das funcións encomendadas aos diferentes servizos dependentes dela.</p>
<p>Por unha banda, o desenvolvemento das políticas de emprego da consellería e o seu seguimento e control fan imprescindible a creación dunha nova unidade dependente da Dirección Xeral de Promoción do Emprego que se encargue do deseño, xestión, seguimento e control dos programas de incentivos en materia de promoción do emprego.</p>
<p>Así mesmo, a importancia do cooperativismo e a economía social como fontes indiscutibles de xeración de emprego fan preciso unificar na Dirección xeral de Relacións Laborais todas as competencias e xestión de programas de fomento de emprego en materia de cooperativas e outras formas de economía social.</p>
<p>Por outra banda, dáse unha redacción máis clara e precisa ás atribucións do titular da Dirección Xeral de Relacións Laborais na resolución de recursos en materias de competencia da dirección xeral.</p>
<p>Por último, modifícase a dependencia do Servizo de Xestión e Coordinación dentro da Dirección Xeral de Formación e Colocación e, baixo a dependencia do director xeral de Formación e Colocación, créase o Centro de Novas Tecnoloxías, con nivel de xefatura de servizo, co reto de posibilitar a impartición de formación a nivel avanzado e conectado directamente coa empresa e co mercado laboral para dar unha resposta inmediata ás empresas das súas necesidades de formación en novas tecnoloxías dos seus traballadores.</p>
<p>En consecuencia, por proposta do conselleiro de Traballo, tras os informes favorables da Consellería de Presidencia, Administracións Públicas e Xustiza e da Consellería de Economía e Facenda, e logo de deliberación do Consello da Xunta de Galicia na súa reunión do día vinte e dous de febreiro de dous mil sete,</p>
<p>DISPOÑO:</p>
<p>Artigo único.-Modificación do Decreto 536/2005, do 6 de outubro, polo que se establece a estrutura orgánica da Consellería de Traballo.</p>
<p>O Decreto 536/2005, do 6 de outubro, polo que se establece a estrutura orgánica da Consellería de Traballo, queda modificado como segue:</p>
<p>Un. O punto II. Secretaría Xeral. Artigo 4º. Dous queda redactado da seguinte forma:</p>
<p>«II. Secretaría Xeral.</p>
<p>Artigo 4º</p>
<p>Dous.-A Secretaría Xeral, para o exercicio das súas funcións, estrutúrase nas seguintes unidades:</p>
<p>1. Vicesecretaría Xeral.</p>
<p>Con nivel orgánico de subdirección xeral, exercerá as funcións de prestarlle asistencia ao secretario xeral en cantos asuntos lle encomende, así como a súa suplencia en caso de enfermidade, ausencia ou vacante.</p>
<p>É a unidade encargada de elaborar o borrador do anteproxecto de orzamentos da consellería e o seu seguimento e control, a xestión da contratación administrativa e económica e as funcións relativas aos sistemas ou procesos informáticos da consellería.</p>
<p>Para o desenvolvemento das súas funcións contará, con nivel orgánico de servizo, coas seguintes unidades:</p>
<p>1.1. Servizo de Xestión Económica e Control Orzamentario.</p>
<p>Correspóndenlle as seguintes funcións:</p>
<p>-A execución, coordinación, seguimento e control do orzamento, así como a proposta e xestión das súas modificacións.</p>
<p>-A tramitación económico-administrativa dos expedientes de gasto e propostas de pagamentos.</p>
<p>-A elaboración das instrucións necesarias para que os centros de gasto efectúen unha correcta xestión económica.</p>
<p>-Control do material de oficina e calquera outra función relativa á xestión económica e orzamentaria.</p>
<p>1.2. Servizo de Contratación e Obras.</p>
<p>Correspóndenlle as seguintes funcións:</p>
<p>-A xestión dos expedientes de contratación que sexan competencia da consellería.</p>
<p>-Seguimento e control da execución de todos os contratos.</p>
<p>-O desenvolvemento das funcións de supervisión dos proxectos respecto das obras que realice a consellería.</p>
<p>1.3. Servizo de Informática.</p>
<p>Corresponderanlle, sen prexuízo das competencias que en materia informática ten atribuídas a Consellería de Presidencia, Administracións Públicas e Xustiza, o exercicio das seguintes funcións:</p>
<p>-Planificar, impulsar e mecanizar os sistemas de información da consellería.</p>
<p>-Estudo, seguimento, informe e proposta sobre plans xerais de informatización, así como a súa coordinación, supervisión, apoio e asesoramento técnico.</p>
<p>-Xestionar as bases de datos, redes e sistemas informáticos.</p>
<p>-Velar polo cumprimento da normativa sobre tratamento de datos de carácter persoal, con especial referencia á implantación, revisión e auditoría dos documentos de seguridade exixibles no eido xeral da consellería.</p>
<p>-Calquera outra función relativa a sistemas ou procesos informáticos da consellería.</p>
<p>2. Subdirección Xeral de Persoal e Coordinación Administrativa.</p>
<p>É a unidade encargada da coordinación dos servizos de carácter xeral, xestión de persoal da consellería, a dirección e coordinación dos asuntos de réxime interno, organización do rexistro xeral, velar polo sistema de xestión dos procedementos administrativos, así como a coordinación dos estudos e publicacións da consellería e outros asuntos que lle atribúa o secretario xeral.</p>
<p>Para o desenvolvemento das súas funcións contará, con nivel orgánico de servizo, coas seguintes unidades:</p>
<p>2.1. Servizo de Persoal.</p>
<p>Corresponderanlle as seguintes funcións:</p>
<p>-A tramitación dos expedientes administrativos relativos ao persoal funcionario e laboral dependente da consellería, a súa custodia e arquivo.</p>
<p>-A xestión e tramitación da nómina.</p>
<p>-A elaboración e actualización da relación de postos de traballo do persoal funcionario e laboral da consellería.</p>
<p>-A tramitación dos expedientes de incompatibilidade do persoal da consellería.</p>
<p>-Coidar do correcto funcionamento do rexistro xeral da consellería e do seu arquivo.</p>
<p>-A tramitación das reclamacións e recursos en materia de persoal e a tramitación de expedientes disciplinarios.</p>
<p>2.2. Servizo de Asuntos Xerais e Publicacións.</p>
<p>Corresponderanlle as seguintes funcións:</p>
<p>-Levar o inventario de bens mobles e inmobles adscritos á consellería, sen prexuízo das competencias da Consellería de Economía e Facenda.</p>
<p>-Control da asistencia e puntualidade.</p>
<p>-A tramitación dos expedientes sobre bens demaniais ou patrimoniais, en canto sexa competencia da consellería.</p>
<p>-A coordinación da publicación no Diario Oficial de Galicia e demais diarios ou boletíns oficiais dos actos e resolucións ditados polos órganos da consellería.</p>
<p>-Xestionar asuntos xerais, tales como mantemento de instalacións, vehículos adscritos á consellería.</p>
<p>-A organización e a xestión dos fondos documentais e bibliográficos da consellería.</p>
<p>-A coordinación das publicacións e as funcións relativas ao plan de publicacións da consellería.</p>
<p>-A información xeral e difusión das publicacións da consellería en soporte papel, telemático e audiovisual.</p>
<p>-A coordinación das aplicacións estatísticas da consellería.</p>
<p>-A elaboración de memorias, estudos e informes.</p>
<p>3. Servizo Técnico Xurídico.</p>
<p>Baixo a dependencia directa do secretario xeral, corresponderalle o exercicio das seguintes funcións:</p>
<p>-O estudo e tramitación dos anteproxectos e proxectos de disposicións de carácter xeral, a elaboración das compilacións e a proposta de refundicións das normas emanadas da consellería.</p>
<p>-O estudo, preparación e tramitación dos expedientes que teñan que elevarse ao Consello da Xunta de Galicia e á Comisión de Secretarios Xerais, así como o traslado dos seus acordos.</p>
<p>-O exercicio das funcións que a consellería teña encomendadas en relación coas fundacións de interese galego sobre as que lle corresponda exercer o protectorado.</p>
<p>-O estudo, tramitación e formulación de propostas de resolución de recursos ou reclamacións interpostas contra os actos e resolucións emanados dos distintos órganos da consellería e, en xeral, a elaboración de estudos e informes que por razón da súa competencia lle sexan encomendados polo secretario xeral.</p>
<p>-A coordinación da publicación no Diario Oficial de Galicia e demais diarios ou boletíns oficiais das ordes de axudas e subvencións e disposicións de caracter xeral da consellería».</p>
<p>Dous. O punto III. Dirección Xeral de Promoción do Emprego. Artigo 5º. Un e dous no seu punto 1, queda redactado da seguinte forma:</p>
<p>«III. Dirección Xeral de Promoción do Emprego.</p>
<p>Artigo 5º</p>
<p>Un.-Correspóndelle o desenvolvemento das funcións atribuídas á consellería en materia de fomento do emprego, así como no eido da colaboración coas administracións e institucións públicas e con entidades sen ánimo de lucro. Así mesmo, levará a cabo a programación, seguimento, control e, se é o caso, a xestión das escolas obradoiro, casas de oficios e obradoiros de emprego.</p>
<p>Respecto dos centros, tanto propios como dependentes doutras entidades, sen prexuízo das competencias atribuídas á Secretaría Xeral, corresponderalle coordinar a súa xestión, supervisar o seu funcionamento e prestarlle a asistencia técnica necesaria para o correcto desenvolvemento das súas actividades.</p>
<p>Correspóndelle tamén a elaboración do estudo do anteproxecto do orzamento correspondente ao seu centro directivo, así como a súa xestión, seguimento e avaliación.</p>
<p>Dous.-Para o desenvolvemento das súas funcións, a Dirección Xeral de Promoción do Emprego estrutúrase nas seguintes unidades:</p>
<p>1. Subdirección Xeral de Apoio á Contratación e a Emprendedores.</p>
<p>Levará a cabo as funcións de programación, coordinación, execución, seguimento, propostas e avaliación e control dos programas de fomento do emprego correspondentes á incentivación da contratación por conta allea e o apoio ao autoemprego, e ao emprego nas iniciativas empresariais no ámbito local e rural, aos programas dirixidos á integración laboral das persoas con discapacidade en coordinación co departamento competente en materia de igualdade e benestar, así como das accións correspondentes ao seu ámbito competencial recollidas nos plans de emprego e a elaboración das estatísticas correspondentes.</p>
<p>1.1. Servizo de Programación e Xestión.</p>
<p>A este servizo corresponderalle a xestión dos programas e accións para o fomento da contratación por conta allea, a coordinación dos labores de difusión, formación e información correspondentes aos programas e daqueloutras actividades que se lle asignen dentro da súa área funcional, así como a elaboración de estatísticas relativas a eles e a execución, control e avaliación, seguimento contable e xustificación das partidas orzamentarias correspondentes.</p>
<p>1.2. Servizo de Apoio a Emprendedores.</p>
<p>A este servizo corresponderalle a xestión dos programas e accións de apoio a emprendedores e á iniciativa empresarial no ámbito local e rural, a coordinación dos labores de difusión, formación e información, asesoramento a emprendedores e empresas familiares e Pemes e daqueloutros que se lle asignen dentro da súa área funcional, así como a elaboración de estatísticas relativas a eles e a execución, control e avaliación, seguimento contable e xustificación das partidas orzamentarias correspondentes.</p>
<p>1.3. Servizo dos Autónomos, Inserción Laboral e Calidade do Emprego.</p>
<p>A este servizo correspóndelle o deseño dos programas de incentivos xestionados pola subdirección xeral, a posta en marcha do rexistro de empresas de inserción, a elaboración de informes estatísticos, o deseño e dirección dos plans de seguimiento e control das axudas e a súa execución, seguimento contable e xustificación das partidas orzamentarias derivadas da tramitación dos expedientes e a coordinación cos servizos de promoción do emprego das delegacións provinciais e todas as unidades administrativas relacionadas cos xestión destas materias».</p>
<p>Tres. O punto IV. Dirección Xeral de Formación e Colocación. Artigo 6º. Dous no seu punto 2.1 queda redactado da seguinte forma:</p>
<p>«2.1. Servizo de Xestión e Coordinación.</p>
<p>A este servizo corresponderalle a coordinación da actividade e o soporte técnico da rede de intermediación no mercado de traballo, o seguimento dos convenios establecidos cos centros asociados, o control de calidade da actividade de inserción que desen</p>
<p>volverán e a avaliación da calidade das infraestruturas exixidas para a súa inclusión na rede de intermediación e atribución de funcionalidades a estes centros de acordo coa tipoloxía establecida».</p>
<p>Catro. Engádese un novo punto 4 ao epígrafe IV. Dirección Xeral de Formación e Colocación. Artigo 6º. Dous:</p>
<p>«4. Centro de Novas Tecnoloxías.</p>
<p>Baixo a dependencia do director xeral e co nivel orgánico de servizo, o Centro de Novas Tecnoloxías ten como obxectivo a formación en novas tecnoloxías dos traballadores tanto en activo como desempregados, adaptando a programación ás necesidades existentes no mercado laboral en canto a formación en tecnoloxías avanzadas.</p>
<p>Correspóndelle ao centro fomentar o desenvolvemento dos servizos e tecnoloxías que constitúen os piares fundamentais da sociedade da información a impartición de xornadas de sensibilización, seminarios, cursos, cursos técnicos de especialización destinados aos profesionais do sector das TIC, os profesionais doutros sectores, as empresas e os cidadáns en xeral que desexen introducirse na sociedade da información».</p>
<p>Cinco. O punto V. Dirección Xeral de Relacións Laborais. Artigo 7º. Un e dous no seu punto 3 queda redactado da seguinte forma:</p>
<p>«V. Dirección Xeral de Relacións Laborais.</p>
<p>Artigo 7º</p>
<p>Un.-Correspóndelle á Dirección Xeral de Relacións Laborais a dirección, coordinación, control e execución das competencias da comunidade autónoma en materia laboral, seguridade e saúde laboral, cooperativas e entidades de economía social, sen prexuízo das competencias atribuídas a outros departamentos da Xunta de Galicia.</p>
<p>Así mesmo, correspóndelle ao titular da dirección xeral, no ámbito das competencias da dirección xeral, o coñecemento e a resolución dos recursos de alzada interpostos contra as resolucións ditadas polos delegados provinciais no seu respectivo ámbito territorial.</p>
<p>Dous.-Para o desenvolvemento das súas funcións, estrutúrase nas unidades que a seguir se relacionan e que terán atribuídas as seguintes funcións:</p>
<p>3. Subdirección Xeral de Cooperativas e Economía Social.</p>
<p>Á Subdirección Xeral de Cooperativas e Economía Social correspóndelle a promoción, coordinación, desenvolvemento, control e execución das competencias da Comunidade Autónoma en materia de cooperativas e outras empresas de economía social, así como as relacións coas súas entidades representativas, sen prexuízo das competencias doutras consellerías en materia de cooperativas.</p>
<p>Correspóndelle, ademais, a elaboración do estudo do anteproxecto de orzamento anual correspondente ao seu programa de gasto, a súa xestión, seguimento e avaliación, así como a elaboración de estatísticas nas materias da súa competencia.</p>
<p>Para o desenvolvemento das súas funcións contará coa seguinte unidade:</p>
<p>3.1. Servizo de Cooperativas e Economía Social.</p>
<p>Ao cal lle corresponderá:</p>
<p>-A cualificación, inscrición e certificación dos actos que deben acceder ao rexistro xurídico de cooperativas central e os depósitos relativos ás asociacións de cooperativas.</p>
<p>-A tramitación de expedientes sancionadores por infracción da normativa cooperativa, así como de procedementos de adopción de medidas de intervención temporal e de descualificación de cooperativas.</p>
<p>-A cualificación e inscrición no rexistro administrativo de sociedades laborais e expedición de certificacións.</p>
<p>-A cualificación e inscrición no rexistro administrativo de centros especiais de emprego e expedición de certificacións.</p>
<p>-Información e asesoramento en materia de cooperativas e de empresas de economía social, así como o impulso das relacións intercooperativas.</p>
<p>-A coordinación dos rexistros provinciais de cooperativas.</p>
<p>-Planificación, xestión e control das axudas a cooperativas, sociedades laborais e as súas asociacións.</p>
<p>-Execución dos programas de promoción e divulgación do cooperativismo e doutras formas de economía social.</p>
<p>-Execución dos programas de fomento do emprego nas empresas e nas entidades de economía social.</p>
<p>-Elaboración de estatísticas, realización e coordinación de estudos sobre cooperativas e empresas de economía social.</p>
<p>-O desenvolvemento e a xestión daqueloutras funcións atribuídas á autoridade laboral na normativa de cooperativas e sociedades laborais.</p>
<p>-Todos aqueles asuntos ou materias que pola súa natureza análoga lle sexan encomendados».</p>
<p>Disposición transitoria</p>
<p>Como consecuencia da modificación da estrutura orgánica que se establece neste decreto, modifícase a denominación e contido das subdireccións xerais ou servizos existentes con anterioridade polo que se autoriza o conselleiro de Traballo, por proposta do secretario xeral, para readscribir o persoal afectado a postos do mesmo nivel ou inferior, sempre que sexan postos de libre designación, sendo de aplicación o establecido no artigo 62.4º da Lei 4/1988, do 26 de maio, da función pública de Galicia.</p>
<p>Disposicións derradeiras</p>
<p>Primeira.-Facúltase o conselleiro de Traballo para ditar cantas disposicións sexan necesarias para o desenvolvemento e execución deste decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, vinte e dous de febreiro de dous mil sete.</p>
<p>Emilio Pérez Touriño</p>
<p>Presidente</p>
<p>Ricardo Jacinto Varela Sánchez</p>
<p>Conselleiro de Traballo</p>
<p>CONSELLERÍA DE PRESIDENCIA, ADMINISTRACIÓNS PÚBLICAS</p>
<p>E XUSTIZA</p>

