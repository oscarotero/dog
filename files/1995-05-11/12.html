---
date: '1995-05-11'
id: D756
page: 3526
number: 90
agency: CONSELLERÍA DE EDUCACIÓN E ORDENACIÓN UNIVERSITARIA
section: IV. OPOSICIÓNS E CONCURSOS
title: >-
  Orde do 29 de marzo de 1995 pola que se convoca concurso de méritos para a
  provisión de postos de dirección de Centros de Formación Continuada do
  Profesorado de niveis non universitarios.
range: Orde
url: 'https://www.xunta.gal/dog/Publicados/1995/19950511/AnuncioD756_gl.html'
---
<p>O artigo 5 do Decreto 42/1989 polo que se regulan os Centros de Formación Continuada do Profesorado de niveis non universitarios establece que á fronte de cada centro haberá un director ou directora, nomeado pola Consellería de Educación e Ordenación Universitaria, por un período de tres anos, renovable, se é o caso, por outros tres, e seleccionado previamente por concurso de méritos entre o persoal docente de niveis non universitarios.</p>
<p>Pasados os tres primeiros anos de mandato, procede convoca-lo oportuno concurso de méritos para a provisión de postos de directores para os centros de Ferrol, Ourense e Vigo.</p>
<p>Na súa virtude e en uso das atribucións que ten conferidas, esta consellería</p>
<p>DISPÓN:</p>
<p>1.-Obxecto.</p>
<p>Convócase concurso de méritos para cubri-los postos da dirección dos Centros de Formación Continuada do Profesorado de niveis non universitarios de Ferrol, Ourense e Vigo.</p>
<p>2.-Concursantes.</p>
<p>Poderán participar neste concurso os profesores e as profesoras de centros públicos de niveis non universitarios, funcionarios de carreira, que reúnan os seguintes requisitos na data de publicación da presente orde:</p>
<p>a) Encontrarse en situación de servicio activo, ou servicios especiais, na Comunidade Autónoma de Galicia.</p>
<p>b) Contar cun mínimo de 5 anos de experiencia docente como funcionario de carreira.</p>
<p>c) Obter como mínimo dous puntos no apartado 7 do baremo que figura como anexo II desta orde.</p>
<p>3.-Instancias e documentación.</p>
<p>3.1. Instancias.</p>
<p>3.1.1. Os participantes no concurso solicitarán as prazas ás que aspiren, indicando a localidade e consignándoas por orde de preferencia, mediante instancia por duplicado, axustada ó modelo que se publica no anexo I desta convocatoria. O prazo de presentación de instancias e documentos será de quince días naturais contados a partir do día seguinte ó da publicación desta orde no Diario Oficial de Galicia.</p>
<p>3.1.2. Cubrirase unha única instancia, por duplicado, que se dirixirá á Dirección Xeral de Ordenación Educativa e Centros da Consellería de Educación e Ordenación Universitaria.</p>
<p>3.1.3. A instancia, así como a documentación á que se alude no apartado 3.2 da presente convocatoria, poderá presentarse no rexistro xeral da Consellería de Educación e Ordenación Universitaria (edificios administrativos San Caetano, 15771 Santiago de Compostela), nas delegacións provinciais desta consellería ou en calquera das dependencias que sinala o artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3.2. Documentación.</p>
<p>Os concursantes deberán achegar, xunto coa instancia, os seguintes documentos:</p>
<p>a) Folla de servicios certificada e pechada ó 30 de setembro de 1995.</p>
<p>b) Documentación á que se refire o anexo II desta convocatoria, para acreditar, de maneira fidedigna, tódolos servicios e méritos alegados. Aqueles méritos alegados e non xustificados documentalmente non serán tidos en conta.</p>
<p>c) Proxecto no que se detallará e xustificará o plan de actuación do solicitante para o cumprimento das funcións que o Decreto 42/1989 atribúe ós Centros de Formación Continuada do Profesorado de niveis non universitarios e máis especificamente ós directores delas.</p>
<p>A extensión do proxecto non superará os 20 folios escritos a dobre espacio. Non se valorarán os proxectos que rebasen a extensión fixada. A comisión de valoración convocará ós solicitantes a unha entrevista que versará sobre o proxecto.</p>
<p>4.-Compulsa de documentos.</p>
<p>Tódalas fotocopias que se presenten deberán estar debidamente compulsadas.</p>
<p>5.-Resolución do concurso.</p>
<p>5.1. O presente concurso será resolto por unha comisión de valoración formada polos seguintes membros:</p>
<p>-Presidente: o director xeral de Ordenación Educativa e Centros ou persoa en quen delegue.</p>
<p>-Vocais:</p>
<p>a) A subdirectora xeral de Ordenación Educativa ou persoa en quen delegue.</p>
<p>b) A xefa do Servicio de Formación do Profesorado.</p>
<p>c) A xefa do Servicio de Innovación Educativa.</p>
<p>d) Tres membros do Servicio Técnico de Inspección Educativa.</p>
<p>-Secretario: un funcionario da Consellería de Educación e Ordenación Universitaria que actuará con voz e sen voto.</p>
<p>Ás reunións da comisión poderán asistir, con voz e sen voto, unha persoa nomeada por cada unha das centrais sindicais con representación na mesa sectorial de educación.</p>
<p>5.2. Os membros da comisión estarán suxeitos ás incompatibilidades establecidas no artigo 28 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>5.3. A Comisión poderá contar co asesoramento de especialistas, se o coida necesario. Para os efectos previstos no artigo 26.2º do Decreto 299/1990, do 24 de maio (DOG do 1 de xuño), esta comisión considérase incluída na categoría segunda.</p>
<p>5.4. En caso de empate, no total das puntuacións, dirimirase atendendo sucesivamente ós seguintes criterios:</p>
<p>1º Maior puntuación no apartado 1 do baremo.</p>
<p>2º Maior puntuación no apartado 2 do baremo.</p>
<p>3º Maior puntuación no apartado 3 do baremo.</p>
<p>4º Maior puntuación no apartado 4 do baremo.</p>
<p>5º Maior puntuación no apartado 5 do baremo.</p>
<p>6º Maior puntuación no apartado 6 do baremo.</p>
<p>5.5. A Comisión elevará á Consellería de Educación e Ordenación Universitaria a relación ordenada dos concursantes con expresión das puntuacións parciais e total que a cada un lle fosen asignadas, segundo o baremo que figura no anexo II desta orde, e a oportuna proposta de adxudicación de prazas ós concursantes preseleccionados.</p>
<p>5.6. A relación provisional das puntuacións asignadas ós concursantes, así como a adxudicación dos postos ós concursantes preseleccionados farase pública nos taboleiros de anuncios da Consellería de Educación e Ordenación Universitaria e das delegacións provinciais, abríndose un prazo de 10 días para presentar reclamacións. Transcorrido este prazo, unha vez estudiadas e, se é o caso, atendidas as ditas reclamacións, a comisión de selección remitirá á Consellería de Educación e Ordenación Universitaria a proposta de resolución da presente convocatoria, xunto coa acta definitiva coa expresión das valoracións outorgadas a cada un dos candidatos, así como a relación final das persoas seleccionadas con mención do posto a adxudicar a cada unha delas.</p>
<p>5.7. A Consellería de Educación e Ordenación Universitaria publicará no DOG a resolución definitiva do concurso, que esgotará a vía administrativa.</p>
<p>5.8. Os concursantes que resulten seleccionados serán nomeados por tres anos, renovables, se é o caso, por outros tres a contar desde a data en que se produza o mesmo, previa petición de renovación e superación da defensa do proxecto sobre a actividade a desenvolver nos outros tres anos.</p>
<p>5.9. O complemento específico que teñen asignado os directores ou directoras do CEFOCOP é de 858.923 ptas anuais.</p>
<p>6.-Xornada de traballo.</p>
<p>Os profesores e profesoras que obteñan as prazas obxecto desta convocatoria estarán obrigados a desenvolve-la súa xornada de traballo de acordo co horario e calendario propostos polo Centro de Formación Continuada e aprobados pola delegación provincial. O horario será de trinta e sete horas e media á semana, distribuídas en trinta horas de permanencia e dedicación directa no Centro de Formación Continuada ou en centros docentes nos que se desenvolvan actividades de formación do profesorado, e as restantes, contabilizadas en cómputo mensual, dedicaranse a actividades da súa formación permanente ou a outras, de carácter excepcional, necesarias para o desempeño do seu labor profesional.</p>
<p>7.-Funcións da dirección.</p>
<p>Os directores e directoras dos Centros de Formación Continuada do Profesorado desempeñarán as seguintes funcións:</p>
<p>a) Representar oficialmente ó centro.</p>
<p>b) Dirixir e coordinar tódalas actividades do centro, sen prexuízo das competencias do Consello Directivo e do equipo de asesoramento técnico-pedagóxico.</p>
<p>c) Coordinar e dar publicidade ó plan de actuación do centro.</p>
<p>d) Estimula-la promoción de programas de actividades encamiñadas a satisface-las necesidades pedagóxicas do profesorado e centros educativos da súa zona de influencia.</p>
<p>e) Convocar e presidi-lo Consello Directivo do centro.</p>
<p>f) Velar polo cumprimento dos acordes do Consello Directivo do centro.</p>
<p>g) Autoriza-los gastos do centro e ordena-los pagamentos.</p>
<p>h) Visa-las certificacións e demais documentos oficiais do centro.</p>
<p>i) Calquera outra que lle sexa atribuída no regulamento de réxime interior do centro.</p>
<p>8.-Cesamento nas funcións.</p>
<p>O director do centro cesará nas súas funcións ó remate do seu mandato ou por algunha das seguintes causas:</p>
<p>a) Paso á situación de servicios especiais, excedencia voluntaria ou forzosa e suspensión de funcións provisional ou firme.</p>
<p>b) Renuncia motivada aceptada pola Consellería de Educación e Ordenación Universitaria.</p>
<p>c) Perda da condición de funcionario público.</p>
<p>d) Cesamento ou suspensión pola Consellería de Educación e Ordenación Universitaria, mediante expediente administrativo, con audiencia do interesado, logo do informe do Consello Directivo do centro, cando incumpra gravemente as súas funcións.</p>
<p>9.-Devolución da documentación presentada.</p>
<p>As persoas interesadas ou os seus representantes legais deberán retira-la documentación presentada para acredita-los méritos alegados, na Dirección Xeral de Ordenación Educativa e Centros, San Lázaro nº 107, 15771, Santiago de Compostela, no prazo de trinta días pasado un mes desde a publicación da resolución deste concurso no DOG.</p>
<p>Santiago de Compostela, 29 de marzo de 1995.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>

