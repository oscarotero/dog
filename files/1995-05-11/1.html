---
date: '1995-05-11'
id: D71E
page: 3476
number: 90
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Decreto 122/1995, do 20 de abril, polo que se modifica o Decreto 53/1989, do 9
  de marzo, polo que se aproba o Regulamento sanitario de piscinas de uso
  colectivo.
range: Decreto
url: 'https://www.xunta.gal/dog/Publicados/1995/19950511/AnuncioD71E_gl.html'
---
<p>O Regulamento de piscinas de uso colectivo, aprobado polo Decreto 53/1989, do 9 de marzo, e modificado polo Decreto 173/1992, do 18 de xuño, se ben supuxo un importante paso na nosa normativa sanitaria, ó adecua-los avances tecnolóxicos ó establecemento de normas de obrigado cumprimento no control hixiénico-sanitario destas instalacións, presenta na súa redacción certas deficiencias que se considera conveniente corrixir.</p>
<p>Estas modificacións impóñense nuns casos por motivos técnicos; así, na esixencia de potabilización da auga das instalacións xerais mediante a adición dun desinfectante de acción residual cando non proceda da rede xeral de subministración (artigo 29); ou na modificación do período necesario para recirculación da auga en piscinas recreativas, pola dificultade técnica de consegui-la dita recirculación nun período de dúas horas (artigo 34); ou na substitución dun contador de auga por un caudalímetro (artigo 35). Ou tamén na posibilidade de substitución do escoadoiro perimetral por «skimmers» ou «escumadeiras», a razón, como mínimo, dun por cada 25 metros cadrados de lámina de auga para piscinas de superficie laminar igual ou inferior a 250 metros cadrados (artigo 8.3 e 4).</p>
<p>Noutros, son razóns de técnica xurídica as que esixen unha nova redacción; o artigo 21, no seu apartado 1, esixía nas piscinas colectivas un socorrista titulado en salvamento e primeiros auxilios, mentres que no seu apartado 3 contradicía, aparentemente, polo menos, esta regra xeral.</p>
<p>Por outra parte, procedeuse a lles dar unha nova redacción ós apartados b) e c) do artigo 42, que establece a tipificación de sancións basicamente para segui-los criterios do artigo 129.3 da Lei 30/1992, do 26 de novembro, de réxime xurídico das administracións públicas e do procedemento administrativo común, na pretensión de obter unha máis correcta identificación das conductas e máis precisa determinación das sancións.</p>
<p>Procurouse, por outra banda, darlles unha redacción máis axeitada a certos artigos, como o 23, o 32.2 e o 36, concretando a actuación do equipo sanitario cando se concertan os seus servicios, no primeiro caso, matizando que a adición continuada do desinfectante ten que facerse sempre sobre demanda, no segundo caso, e precisando que a capacidade máxima de utilización simultánea se refire ós vasos e non ás instalacións, no terceiro. Así mesmo deuse</p>
<p>unha nova redacción ós artigos 37.1 e 4 e artigo 38, relativos á autorización de apertura e reapertura de piscinas.</p>
<p>Finalmente, engadiuse un novo apartado no artigo 6, que se refire á obriga de protexe-lo vaso co fin de evitar accidentes, con obxecto de conseguir unha maior seguridade para os usuarios nos vasos, fóra do período ou horario expresamente establecido para o seu funcionamento, ou ben, unha vez finalizada a temporada de baños.</p>
<p>Polo exposto, oídas as federacións e asociacións máis representativas do sector, en aplicación do disposto no artigo 130 da Lei de procedemento administrativo, do 17 de xullo de 1958, por proposta do conselleiro de Sanidade e Servicios Sociais e logo de deliberación do Consello da Xunta de Galicia na súa reunión do día vinte de abril de mil novecentos noventa e cinco,</p>
<p>DISPOÑO:</p>
<p>Artigo único.-Modifícanse os artigos 5.II.1, 8.3 e 4, 12.2, 21, 23, 29.1, 32.2, 34 b), 35, 36 a) e e), 37.1 e 4,38 e 42 b) e c), así como o anexo, e engádese un parágrafo 5 ó artigo 6, quedando redactados do seguinte xeito:</p>
<p>Artigo 5.II.1</p>
<p>Infantís ou de chapuceo, destinados a usuarios menores de seis anos. A súa situación será independente, de forma que se impida que os nenos poidan acceder facilmente a vasos destinados a outros usos.</p>
<p>Terán unha profundidade máxima de 30 centímetros e as pendentes non serán superiores ó 10%.</p>
<p>Artigo 8.3 e 4</p>
<p>3. Nos vasos de nova construcción con superficie de lámina de auga superior a 250 metros cadrados será obrigatoria a utilización de escoadoiros perimetrais ou continuos. Os bordos destes escoadoiros serán arredondados e antiesvarantes.</p>
<p>4. Nos vasos xa construídos con calquera superficie de lámina de auga e nos de nova construcción con superficie laminar igual ou inferior a 250 metros cadrados, o escoadoiro perimetral ou continuo poderá substituírse por «skimmers», «escumadeiras» ou escoadoiros discontinuos, a razón, como mínimo dun «skimmer» por cada 25 metros cadrados de lámina de auga.</p>
<p>Artigo 12.2</p>
<p>No caso de vasos ó aire libre cunha lámina de auga superior a 325 metros cadrados o acceso dos bañistas ó paseo que rodea ó mesmo deberá efectuarse exclusivamente a través de pasos que non poidan ser facilmente evitados, que estarán dotados con duchas de auga potable. Para isto arbitraranse solucións que dirixan ó bañista cara ás duchas mediante elementos ornamentais, arquitectónicos ou similares.</p>
<p>Artigo 21</p>
<p>1. Tódalas piscinas de uso colectivo, excepto as que se recollen no apartado terceiro deste artigo, deberán ter polo menos un socorrista con titulación suficiente en materia de salvamento e socorrismo acuático, o cal permanecerá nas instalacións durante todo o tempo de funcionamento daquelas.</p>
<p>Para o caso de piscinas entre 500 e 1.000 metros cadrados de lámina de auga, o número de socorristas será de dous.</p>
<p>Para piscinas de máis de 1.000 metros cadrados de lámina de auga a Consellería de Sanidade e Servicios Sociais fixará para cada caso o número de socorristas necesarios.</p>
<p>2. No suposto de que a separación física entre os vasos que conforman a piscina non permitan unha vixilancia eficaz deles será obrigatoria a presencia dun socorrista en cada un deles.</p>
<p>3. Da obrigatoriedade de ter socorrista quedarán exceptuadas:</p>
<p>a) As piscinas de hoteis de menos de 200 metros cadrados de lámina de auga e profundidade inferior a 1,60 metros, que sexan para uso exclusivo dos seus clientes.</p>
<p>b) As piscinas de comunidades de propietarios de máis de 20 vivendas coas dimensións sinaladas no parágrafo anterior.</p>
<p>c) Tódalas restantes piscinas de uso colectivo da mesma superficie e profundidade cás do apartado a), sempre que o citado socorrista sexa substituído por un titulado en primeiros auxilios.</p>
<p>Artigo 23</p>
<p>Nas instalacións de piscinas de uso colectivo de máis de 325 metros cadrados de lámina de auga será obrigatorio:</p>
<p>1) A existencia dun local destinado a enfermería, que se situará nun lugar axeitado, ben sinalado e independente de calquera outro. A súa dotación mínima será a seguinte: padiola basculante, instalación de auga potable de consumo público con lavabo e dispositivo portátil para respiración artificial coa dotación que se relaciona no anexo, apartado C.</p>
<p>2) Concerta-los servicios de ATS/DUE e médico para que estean dispoñibles, a requirimento, durante o tempo de funcionamento das instalacións. O persoal sanitario que se concerta deberá acudir ó recinto da piscina co equipamento necesario para prestar asistencia sanitaria. O servicio asistencial que se concerta, así como o seu enderezo e teléfono, deberá estar indicado nun lugar ben visible preto do teléfono ou do sistema de comunicación co exterior instalado.</p>
<p>Artigo 29.1</p>
<p>A auga das instalacións xerais, a circulante dos pediluvios e a das duchas deberá proceder da rede</p>
<p>xeral de subministración de auga potable e nunca podará pertencer ó circuíto de rexeneración propio da piscina; no caso de que non exista rede de subministración, a auga que se utilizará nestas instalacións deberá potabilizarse mediante a adición dun desinfectante que presente acción residual. A súa eliminación realizarase á rede de sumidoiros.</p>
<p>Artigo 32.2</p>
<p>2. O tratamento co desinfectante farase de forma que se garanta sempre unha adición automática continuada, e sobre demanda, do mesmo. Excepcionalmente, cando sexa necesario e xustificado permitirase a dosificación manual doutros productos distintos dos desinfectantes, tales como os de tratamento de cobertura e correctores, sempre e cando se realice fóra do horario ó público.</p>
<p>Artigo 34 b)</p>
<p>b) Para piscinas de uso recreativo: cada 4 horas.</p>
<p>Artigo 35</p>
<p>Instalaranse un contador de auga para controla-la cantidade de auga nova aportada ó vaso e un caudalímetro para controla-la cantidade de auga reciclada.</p>
<p>Artigo 36 a) e e)</p>
<p>a) Aforo máximo de utilización simultánea de cada vaso da instalación.</p>
<p>e) Prohibición, para evitar riscos sanitarios, de entrada na zona reservada ós bañistas a aquelas persoas que padezan enfermidades, cutáneas ou doutro tipo, que pola súa natureza, se poidan contaxiar a través da auga.</p>
<p>Artigo 37.1 e 4</p>
<p>1. Toda construcción, instalación, apertura e posta en funcionamento dunha piscina de uso colectivo requirirá licencia municipal, de acordo coa normativa urbanística, e autorización do delegado provincial da Consellería de Sanidade e Servicios Sociais, logo do informe preceptivo dun técnico competente da consellería.</p>
<p>4. Igualmente, a reapertura das piscinas cada temporada requirirá o informe sanitario sinalado no punto primeiro deste artigo e autorización do delegado provincial da Consellería de Sanidade e Servicios Sociais.</p>
<p>A solicitude deberá realizala a empresa xestora da instalación cunha antelación, polo menos, de un mes ó da data de apertura prevista, á delegación provincial de Sanidade e Servicios Sociais, que dará conta da resolución á autoridade municipal correspondente.</p>
<p>Artigo 38</p>
<p>A autorización de apertura ou reapertura da piscina implicará a entrega e dilixencia do libro de rexistro oficial das piscinas polos servicios de sanidade ambiental da Delegación Provincial da Consellería de Sanidade e Servicios Sociais.</p>
<p>Artigo 42 b) e c)</p>
<p>b) Infraccións graves:</p>
<p>-A carencia na instalación dun teléfono ou emisora de radio, así como a exposición en lugar visible dos enderezos, teléfonos e/ou radiofrecuencias dos centros de asistencia sanitaria máis próximos e dos servicios de ambulancia, nos termos dos artigos 22 e 23 deste decreto.</p>
<p>-A falta absoluta de control e observación das debidas precaucións no funcionamento das instalacións.</p>
<p>-O incumprimento dos requirimentos específicos formulados pola Consellería de Sanidade e Servicios Sociais, no relativo ás instalacións e requisitos da auga, o seu tratamento e control, vixilancia e réxime de apertura da piscina, sempre que se produzan por primeira vez.</p>
<p>-A negativa ou resistencia a subministrar datos, información ou a colaborar coas autoridades sanitarias en materias reguladas por este regulamento.</p>
<p>-A reincidencia na comisión de infraccións leves nos últimos tres meses.</p>
<p>-A non realización da vixilancia sanitaria segundo o que se prevé nos artigos 26, 27, 32, 33 e 34.</p>
<p>c) Infraccións moi graves:</p>
<p>-A falta do elemento protector no desaugadoiro xeral de "gran paso" existente en cada vaso.</p>
<p>-A carencia de sistema automático de dosificación do desinfectante.</p>
<p>-A carencia de socorrista nos termos fixados no artigo 21.</p>
<p>-O reiterado incumprimento dos requirimentos específicos formulados pola autoridade sanitaria, desacato, resistencia, coacción, ameaza, represalia ou calquera outra forma de presión efectuada sobre as autoridades sanitarias.</p>
<p>-En xeral, toda irregularidade na observancia do que se prevé neste regulamento con transcendencia directa para a saúde pública.</p>
<p>Artigo 6.5</p>
<p>5. Tódolos vasos e instalacións dispoñerán dalgún sistema que impida o fácil acceso a eles fóra do período ou horario expresamente establecido para o seu funcionamento.</p>
<p>Ó finaliza-la tempada de baños os vasos permanecerán convenientemente protexidos para evitar accidentes.</p>
<p>Disposición adicional</p>
<p>As referencias do Decreto 53/1989, do 9 de marzo, polo que se aproba o Regulamento sanitario de piscinas de uso colectivo, á Consellería e delegación provincial de Sanidade entenderanse feitas á Consellería e delegación provincial de Sanidade e Servicios Sociais.</p>
<p>Disposicións derradeiras</p>
<p>Primeira.-Facúltase o conselleiro de Sanidade e Servicios Sociais para dicta-las disposicións e toma-las medidas necesarias para o desenvolvemento e execución deste decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinte de abril de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>
<p>ANEXO</p>
<p>Dotación mínima de medicamentos de urxencia, material de cura e material de respiración artificial da que deberán dispoñer tódalas instalacions de piscinas de uso colectivo:</p>
<p>A.-Medicamentos de urxencia</p>
<p>-Adrenalina inxectable.</p>
<p>-Amoníaco.</p>
<p>-Analxésico inxectable non estupefaciente.</p>
<p>-Analxésico xeral non inxectable.</p>
<p>-Antihistamínico oral.</p>
<p>-Antiinflamatorio tópico sen corticoides.</p>
<p>-Antiséptico tópico.</p>
<p>-Auga osixenada.</p>
<p>-Colirio con antibiótico e antiinflamatorio.</p>
<p>-Corticoide inxectable.</p>
<p>-Tranquilizante e relaxante muscular tipo benzodiacepina.</p>
<p>B.-Material de cura.</p>
<p>-Algodón.</p>
<p>-Apósitos de tul graxo.</p>
<p>-Apósitos para pequenas feridas.</p>
<p>-Esparadrapo normal e hipoalérxico.</p>
<p>-Férulas.</p>
<p>-Gasas estériles.</p>
<p>-Guantes de un só uso.</p>
<p>-Pinzas clínicas de disección.</p>
<p>-Tesoiras de aceiro inoxidable.</p>
<p>-Vendas elásticas de 5 x 5 e 5 x 10.</p>
<p>-Xiringas estériles de un só uso.</p>
<p>C.-Material portátil para respiración artificial.</p>
<p>-Ambú con máscara (pediátrica e de adultos).</p>
<p>-Bala de osíxeno.</p>
<p>-Sonda de aspiración.</p>
<p>-Tubos güedel de tódolos tamaños.</p>

