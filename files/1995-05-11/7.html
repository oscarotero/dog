---
date: '1995-05-11'
id: D73E
page: 3512
number: 90
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 19 de abril de 1995 pola que se regula o exercicio do dereito ó voto
  dos traballadores por conta allea de cara ás eleccións locais, convocadas para
  o día 28 de maio de 1995 polo Real decreto 489/1995, do 3 de abril.
range: Orde
url: 'https://www.xunta.gal/dog/Publicados/1995/19950511/AnuncioD73E_gl.html'
---
<p>Convocadas eleccións locais polo Real decreto 489/1995, do 3 de abril, da Presidencia do Goberno, e de conformidade co establecido no artigo 14 do Real decreto 421/1991, do 5 de abril, modificado polo Real decreto 563/1993, do 16 de abril, polo que se dictan normas reguladoras dos procesos electorais, cómpre, a pesar de que as eleccións se celebren en domingo, regula-las diversas situacións que poidan presentarse para o exercicio do voto daqueles traballadores que non desfruten do seu descanso semanal, así como das persoas que interveñen dentro do proceso electoral. Para este fin, e logo de acordo co delegado do Goberno en Galicia,</p>
<p>DISPOÑO:</p>
<p>Artigo 1º.-As presentes normas seranlles de aplicación a aqueles traballadores por conta allea que teñan a condición de electores, ou concorra neles a condición de membros de mesas electorais, interventores ou apoderados, nas eleccións do día 28 de maio de 1995, e non desfruten o devandito día do descanso semanal previsto no artigo 37.1º da Lei 8/1980, do 10 de marzo, do Estatuto dos tra</p>
<p>balladores, modificada pola Lei 11/1994, do 19 de maio.</p>
<p>Artigo 2º.-Para que os traballadores por conta allea poidan participar nas eleccións locais que se levarán a cabo o día 28 de maio de 1995, no suposto de que non desfruten en tal data de descanso semanal, gozarán do permiso retribuído correspondente consonte as seguintes prescricións:</p>
<p>a) Os traballadores por conta allea, cun horario de traballo que non coincida co de apertura das mesas electorais ou o faga por un período inferior a dúas horas, non terán dereito a permiso retribuído.</p>
<p>b) Os traballadores por conta allea, cun horario que coincida en dúas ou máis horas e menos de catro co horario de apertura das mesas electorais, desfrutarán dun permiso retribuído de dúas horas.</p>
<p>c) Os traballadores por conta allea, cun horario que coincida en catro ou máis horas e menos de seis co horario de apertura das mesas electorais, desfrutarán dun permiso retribuído de tres horas.</p>
<p>d) Os traballadores por conta allea, cun horario que coincida en seis ou máis horas co horario de apertura das mesas electorais, desfrutarán dun permiso retribuído de catro horas.</p>
<p>Cando o traballo se preste en xornada reducida efectuarase a correspondente reducción proporcional do permiso.</p>
<p>Correspóndelle ó empresario a distribución, consonte a organización do traballo, do período en que os traballadores dispoñan de permiso para acudiren a votar.</p>
<p>Artigo 3º.-No suposto de traballadores por conta allea que teñan previsto que na data da votación non se atoparán na localidade onde lles corresponda exerce-lo seu dereito ó voto, ou que non poidan comparecer, disporán no seu horario laboral de ata catro horas libres, para que poidan formular persoalmente a solicitude do certificado de inscrición no censo para efectua-lo voto por correo, procedendo para a súa determinación consonte o establecido no artigo anterior.</p>
<p>Artigo 4º.-Os traballadores por conta allea nomeados presidente ou vocal das mesas electorais e os que acrediten a súa condición de interventores disporán durante o día da votación dun permiso retribuído de xornada completa, se non desfrutan en tal data de descanso semanal, e terán dereito, en todo caso, a unha reducción da súa xornada de traballo de cinco horas o día inmediatamente posterior, segundo os artigos 28.1º e 78.4º da Lei orgánica do réxime electoral xeral.</p>
<p>Se algún dos traballadores ós que se refire o parágrafo anterior tivese que traballar na quenda de noite na data inmediatamente anterior ó día da votación, a empresa cambiaralle a quenda para que poida descansar esa noite.</p>
<p>Artigo 5º.-Os que acrediten a súa condición de apoderados de acordo co previsto no artigo 76.4º</p>
<p>da Lei orgánica do réxime electoral xeral, teñen dereito a un permiso retribuído durante o día da votación, se non desfrutan de descanso semanal.</p>
<p>Artigo 6º.-Os empresarios poderán solicitar dos traballadores que exerzan os dereitos regulados na presente orde a certificación de voto, ou, se é o caso, a acreditación da mesa electoral.</p>
<p>Disposicións derradeiras</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 19 de abril de 1995.</p>
<p>Juan Miguel Diz Guedes</p>
<p>Conselleiro de Xustiza, Interior e Relacións Laborais</p>

