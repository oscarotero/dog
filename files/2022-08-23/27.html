---
date: '2022-08-23'
id: G0426-040822-0005
page: 45519
number: 159
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 3 de agosto de 2022, do Xurado Provincial de Clasificación de
  Montes Veciñais en Man Común de Pontevedra, polo que se publica a resolución
  do expediente de clasificación como veciñal en man común do monte denominado
  Charruas ou Coutada, solicitado a favor da veciñanza da Comunidade de Montes
  Veciñais en Man Común de Liñares, na parroquia de Liñares, do concello das
  Neves.
range: Anuncio
url: >-
  https://www.xunta.gal/dog/Publicados/2022/20220823/AnuncioG0426-040822-0005_gl.html
---
<p>En cumprimento do disposto no artigo 28 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto no artigo 45.1 da Lei 39/2015, do 1 de outubro, do procedemento administrativo común das administracións públicas, faise público que o Xurado Provincial de Clasificación de Montes Veciñais en Man Común de Pontevedra, en sesión que tivo lugar o 14 de xuño de 2022, baixo a presidencia de Antonio Crespo Iglesias, xefe territorial; coa asistencia dos vogais: Amalia Elsa Pazos Pintos, xefa do Servizo de Montes; Xosé Carlos Morgade Martínez, representante das CMVMC da provincia; Xesús Santaló Ríos, representante do Colexio de Avogados da provincia; Jorge Juan Macayo López e Raquel Novoa Gómez, representantes da CMVMC de Liñares, e da secretaria do Xurado, Ana Belén Fernández Dopazo, funcionaria adscrita ao Servizo Xurídico-Administrativo, adoptou a seguinte resolución:</p>
    <p>Antecedentes de feito:</p>
    <p>Primeiro. O 24.1.2020, a CMVMC de Liñares, parroquia de Liñares, concello das Neves, solicita a clasificación como monte veciñal en man común (en diante, MVMC) a parcela Charruas, tamén chamada Coutada, a favor dos veciños da parroquia de Liñares, concello das Neves, provincia de Pontevedra:</p>
    <p>Parcela: Charruas.</p>
    <p>Referencia catastral: 36034A005012790000HS.</p>
    <p>Superficie: 3.082 m2.</p>
    <p>Linde norte: camiño público estrada PO-400.</p>
    <p>Linde sur: camiño público.</p>
    <p>Linde leste: Luciano Tiago Durán, María Luz Rodríguez Soto, Francisco José Rodríguez, María del Carmen González Soto, Victoriano Avalle Alcántara, Josefa Lira Alfonso, Argimiro González Rocha, María Esther Souto Estévez e Pura Tielas Rodríguez.</p>
    <p>Linde oeste: María del Carmen González Rocha.</p>
    <p>Coa solicitude xunta a seguinte documentación:</p>
    <p>– Certificado do secretario da CMVMC de Liñares coa conformidade do seu presidente da aprobación en asemblea xeral do 17.11.2018 de solicitude de clasificación como MVMC a parcela Charruas a favor dos veciños de Liñares.</p>
    <p>– Imaxe do catastro de 1956.</p>
    <p>– Gastos de limpeza da parcela Charruas nas contas da CMVMC de Liñares do ano 1999-2000 e oferta por compra da madeira da parcela no ano 1996.</p>
    <p>– Expediente de partición de bens.</p>
    <p>– Informe de validación gráfica catastral coa titularidade a favor da CMVMC de Liñares.</p>
    <p>Segundo. O 10.3.2020, o xefe da Sección de Topografía informa da posibilidade de identificación da parcelas Charruas e que non está clasificada como MVMC.</p>
    <p>Terceiro. O 10.8.2020, o Xurado de Montes acorda incoar expediente de clasificación da parcela Charruas e nomear instrutora a Amalia Elsa Pazos Pintos. Este acordo notifícase o 11.8.2020 á CMVMC de Liñares e o 17.8.2020 ao Concello das Neves.</p>
    <p>Cuarto. O 28.12.2020, a xefa da Área de Montes Veciñais en Man Común emite informe preceptivo do Servizo de Montes:</p>
    <p>«1. O terreo solicitado corresponde na súa totalidade coa parcela catastral 36034A00501279 a nome da Comunidade de Montes Veciñais da parroquia de Liñares, cunha superficie de 3.082 m2.</p>
    <p>2. É unha parcela illada á cal se accede por un camiño asfaltado. Encóntrase moi preto da parcela: 36034A00300765, que figura a nome en catastro da Asociación de Veciños Santa María de Liñares, e que contén un cemiterio e o seu aparcadoiro.</p>
    <p>Está delimitada ao norte e sur por un camiño asfaltado e ao leste e oeste por marcos de pedras que delimitan as parcelas dos particulares.</p>
    <p>Ao norte da parcela, bordeándoa, hai una liña eléctrica de baixa tensión.</p>
    <p>3. A parcela encontrase reforestada co castiñeiro dun zume, duns 40-60 cm de altura, cun 36 % de faltas e plantados a un marco aproximado de 3×3.</p>
    <p>Ten numerosos rebrotes de eucalipto, 1 ou 2 individuos adultos de 20 e 50 cm de diámetro, un piñeiro do país duns 20 cm, e un estrato arbustivo e subarbustivo composto por toxos, xestas e carpazos.</p>
    <p>4. Obsérvase que a parcela está reforestada pola Comunidade de Liñares e a existencia dun cartel da comunidade que informa sobre esta plantación».</p>
    <p>Quinto. O 30.3.2021, o Rexistro da Propiedade de Ponteareas certifica que o predio de que se insta a clasificación non se atopa inscrito no Rexistro. Ordénanse as anotacións preventivas no Rexistro da Propiedade de Ponteareas, notifícase o trámite de audiencia, publícase edicto no Concello das Neves e no DOG o Anuncio do 25 de maio de 2021, do Xurado Provincial de Clasificación de Montes Veciñais en Man Común de Pontevedra, polo que se publica o acordo de inicio do expediente de clasificación do monte Charruas ou Coutada, a favor da CMVMC de Liñares, do concello das Neves (DOG núm. 110, do 11 de xuño).</p>
    <p>Sexto. Dentro do período do trámite de audiencia non se reciben alegacións.</p>
    <p>Fundamentos de dereito:</p>
    <p>Primeiro. O Xurado Provincial de Clasificación de Montes Veciñais en Man Común ten a competencia para coñecer os expedientes de clasificación dos montes que teñan tal carácter ao abeiro do establecido no artigo 9 da Lei 13/1989, do 10 de outubro, de montes veciñais en man común.</p>
    <p>Segundo. O artigo 1 da Lei 13/1989, do 10 de outubro, de montes veciñais en man común, define o monte veciñal en man común:</p>
    <p>«Son montes veciñais en man común e rexeranse por esta lei os que, con independencia da súa orixe, as súas posibilidades produtivas, o seu aproveitamento actual e a súa vocación agraria, pertenzan a agrupacións veciñais na súa calidade de grupos sociais e non como entidades administrativas, e se veñan aproveitando consuetudinariamente en réxime de comunidade, sen asignación de cotas, polos membros daquelas na súa condición de veciños».</p>
    <p>Deste xeito para que un monte sexa declarado veciñal en man común o aproveitamento debe quedar acreditado non só nun pasado, senón tamén no presente e de forma continuada, así o establece o antedito artigo 1 da Lei 13/1989 e as diversas resolucións xudiciais que o interpretan, concluíndo que o decisivo para a inclusión dun monte na categoría de veciñal en man común, é que resulte acreditada a constante posesión do aproveitamento dos montes polos veciños promotores de xeito continuado.</p>
    <p>Terceiro. O uso ou aproveitamento en man común da parcela Charruas queda suficientemente acreditado pola documentación achegada. Finalmente, o feito de que durante a tramitación do expediente non consten alegacións á clasificación como MVMC da parcela Charruas de terceiros que acreditasen un uso privativo destas parcelas demostra que existe un aproveitamento público, pacífico e continuado en común por parte dos veciños da parroquia de Liñares, concello das Neves.</p>
    <p>En consecuencia, vista a Lei 13/1989, do 10 de outubro, de montes veciñais en man común e o seu regulamento, aprobado polo Decreto 260/1992, do 4 de setembro, e demais preceptos legais e regulamentarios, de xenérica e específica aplicación, o Xurado, por unanimidade, acorda clasificar como monte veciñal en man común a parcela Charruas ou Coutada solicitada a favor da CMVMC de Liñares, parroquia de Liñares, concello das Neves, de acordo coa descrición reflectida no antecedente de feito primeiro e conforme a planimetría elaborada para o efecto polo Servizo de Montes que forma parte inseparable da presente resolución.</p>
    <p>Contra a presente resolución, que pon fin á vía administrativa, poderase interpoñer recurso de reposición con carácter potestativo perante o Xurado Provincial de Clasificación de Montes Veciñais en Man Común de Pontevedra no prazo dun mes, ou ben interpoñer directamente recurso contencioso-administrativo perante o Xulgado do Contencioso-Administrativo de Pontevedra no prazo de dous meses contados desde o día seguinte ao da presente publicación, de acordo co disposto nos artigos 123 e 124 Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Pontevedra, 3 de agosto de 2022</p>
    <footer><p>Antonio Crespo Iglesias<br>Presidente do Xurado Provincial de Clasificación de Montes Veciñais<br>en Man Común de Pontevedra</p></footer>

