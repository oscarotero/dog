---
date: '1999-11-11'
id: 1182A
page: 13
number: 218
agency: CONSELLO ECONÓMICO E SOCIAL DE GALICIA
section: III. OUTRAS DISPOSICIÓNS
title: >-
  Resolución do 22 de outubro de 1999 pola que se convocan dúas bolsas de
  formación no Gabinete Técnico do Consello Económico e Social de Galicia.
range: Resolución
url: 'https://www.xunta.gal/dog/Publicados/1999/19991111/Anuncio1182A_gl.html'
---
<p>De acordo co disposto no artigo 18.6º da Lei 6/1995, do 28 de xuño, e no artigo 21 f) do Regulamento de réxime interior do CES-Galicia e de conformidade coa autorización da Comisión Permanente 7/1999, con data do 31 de maio de 1999, faise pública esta convocatoria, que se rexerá polas seguintes</p>
<p>Bases:</p>
<p>Primeira.-Obxecto.</p>
<p>A convocatoria ten por obxecto a adxudicación de dúas bolsas de formación para participar nas tarefas</p>
<p>do Gabinete Técnico do CES-Galicia colaborando na redacción de informes, estudios ou dictames sobre materias socioeconómicas relacionadas coas funcións encomendadas ó organismo.</p>
<p>Segunda.-Duración.</p>
<p>O período de desfrute comprende un ano de duración, que comezará a contarse desde o 1 de xaneiro do ano 2000. A bolsa non poderá ser obxecto de prórroga.</p>
<p>Terceira.-Dotación.</p>
<p>Para a concesión das bolsas convocadas nesta resolución destinarase ata un máximo de 1.980.000 ptas. que se imputarán á aplicación orzamentaria «Subvencións concedidas pola empresa, do orzamento de explotación do CES-Galicia» do ano 2000.</p>
<p>Cuarta.-Requisitos.</p>
<p>1. Estar realizando en calquera das universidades de Galicia, polo menos durante as dúas terceiras partes do período de desfrute da bolsa, cursos de terceiro ciclo (doutoramento, programas de posgrao e outros) en áreas de economía, estatística ou socioloxía. Unha, alomenos, das bolsas convocadas adxudicarase ós alumnos que realicen estudios de terceiro ciclo na área de economía.</p>
<p>2. Posuí-la nacionalidade dun Estado membro da UE e ser veciño ou estar domiciliado en calquera municipio da Comunidade Autónoma de Galicia</p>
<p>3. Non estar desfrutando doutra bolsa, axuda ou remuneración, financiada con fondos públicos ou privados.</p>
<p>Quinta.-Solicitudes.</p>
<p>1. A solicitude, segundo o modelo anexo, remitirase ó CES-Galicia, rúa da Algalia de Abaixo 24, 15704 Santiago de Compostela, xuntamente coa seguinte documentación:</p>
<p>-Fotocopia do DNI ou pasaporte.</p>
<p>-Certificación de estar matriculado nos cursos de terceiro ciclo que se esixe como requisito da convocatoria.</p>
<p>-Currículum vitae ó que se xuntará certificación académica persoal completa que exprese con detalle o historial académico do solicitante.</p>
<p>-Declaración expresa de non ter contraída ningunha débeda coa Xunta de Galicia e de non desfrutar doutra bolsa, axuda ou remuneración tal como se expresa no punto cuarto.3.</p>
<p>Os documentos deberán ser orixinais ou copias compulsadas.</p>
<p>2. O prazo de presentación é de 15 días naturais, contados desde o seguinte ó da publicación desta convocatoria.</p>
<p>3. A convocatoria, as súas bases e cantos actos administrativos se deriven dela poderán ser impugnados polos interesados nos casos e na forma establecida na Lei 30/1992, de réxime xurídico das administracións públicas e do procedemento administrativo común.</p>
<p>Sexta.-Selección.</p>
<p>A selección dos bolseiros será realizada por unha comisión integrada por 3 membros da Comisión Permanente do Consello, designados por ela, que será presidida polo presidente do Consello. O secretario do CES-Galicia levantará acta dos acordos adoptados.</p>
<p>A avaliación dos méritos acreditados realizarase de acordo cos seguintes criterios:</p>
<p>1. Ó expediente académico acreditaráselle a puntuación da nota media que lle corresponda, obtida de acordo cos seguintes criterios:</p>
<p>1.1. Ás calificacións obtidas asignaránselle os seguintes valores numéricos:</p>
<p>Suspenso: 0,10 puntos.</p>
<p>Aprobado: 1 punto.</p>
<p>Notable: 2 puntos.</p>
<p>Sobresaliente: 3 puntos.</p>
<p>Matrícula de honra: 4 puntos.</p>
<p>Validacións: 1 punto.</p>
<p>As cualificacións correspondentes ás materias cuadrimestrais dividiranse por 2.</p>
<p>Se as cualificacións fosen de orde cuantitativa os valores numéricos correspondentes serán os seguintes:</p>
<p>Entre 0 e menos de 5: 0,10 puntos.</p>
<p>Entre 5 e menos de 7: 1 punto.</p>
<p>Entre 7 e menos de 9: 2 puntos.</p>
<p>Entre 9 e 10: 3 puntos.</p>
<p>Matrícula de honra: 4 puntos.</p>
<p>Validacións: 1 punto.</p>
<p>1.2. A media aritmética será o cociente de dividi-la suma das cualificacións obtidas polo número das materias cursadas. As materias cuadrimestrais consideraranse como media materia.</p>
<p>1.3. O título de grao de licenciado valorarase con 0,50, 0,25 ou 0,10 puntos se a cualificación obtida fose, respectivamente, de sobresaliente, notable ou aprobado. O premio extraordinario no referido exame de grao valorarase con 1 punto.</p>
<p>2. O curso de iniciación de galego ou certificado equivalente valorarase con 0,25 puntos e o curso de perfeccionamento ou certificado equivalente con 0,50 puntos.</p>
<p>3. Ós restantes méritos alegados poderá outorgárselles, en conxunto, unha puntuación máxima de 0,50. Non será obxecto de valoración a circunstancia de estar realizando os cursos de terceiro ciclo, que son condición necesaria para optar á bolsa que se convoca.</p>
<p>Sétima.-Formalización da concesión.</p>
<p>A resolución onde se acorde a concesión das bolsas seralles notificada persoalmente ós bolseiros seleccionados e publicada no taboleiro de anuncios do CES-Galicia.</p>
<p>No prazo de 20 días desde a publicación e notificación, sinalada no parágrafo antedito, os bolseiros seleccionados deberán asinar un documento de aceptación no que expresamente se especificará o tipo e mailas condicións da tarefa encomendada ó bolseiro e o compromiso de levala a cabo nos termos establecidos.</p>
<p>A negativa a formaliza-lo documento de aceptación dará lugar á cancelación da bolsa.</p>
<p>Oitava.-Obrigas do bolseiro.</p>
<p>1. Acepta-la bolsa e incorporarse ás tarefas dentro dos dez días naturais seguintes a aquel no que se asine o documento de aceptación. De non facelo así, sen causa suficiente ó xuízo do presidente, o CES poderá chama-lo seguinte candidato por orde de puntuación, da relación formada para este efecto de acordo co disposto na base anterior.</p>
<p>2. Permanecer no CES un máximo de 20 horas semanais, en horario compatible coas súas obrigas docentes.</p>
<p>3. Atende-las instruccións que dicte o secretario xeral do CES, órgano encargado do seguimento e control das bolsas, e do persoal do Gabinete Técnico.</p>
<p>4. Presta-la súa colaboración en cantas actividades garden conexión co obxecto desta convocatoria e que contribúan á realización do fin perseguido por ela.</p>
<p>5. Cubri-los informes ou partes de actividades que lle sexan requiridos.</p>
<p>No caso de que durante o período de desfrute destas bolsas se producise algunha circunstancia que motivase a interrupción da colaboración do bolseiro, este deberá informar inmediatamente o secretario xeral do CES para a adopción das medidas oportunas.</p>
<p>Novena.-Dereitos do bolseiro.</p>
<p>1. Á percepción mensual, na súa conta corrente, do líquido que resulte de aplicarlle á mensualidade íntegra a retención fiscal que proceda.</p>
<p>2. A ter cuberta a continxencia de accidentes de traballo, a través dunha póliza de seguro para o efecto.</p>
<p>3. O adxudicatario adquire exclusivamente a condición de bolseiro, coas obrigas e dereitos propios desta, conforme estas bases, sen ningún outro vínculo laboral ou administrativo co CES.</p>
<p>4. Ó remate do período de desfrute da bolsa, o bolseiro terá dereito a que o secretario xeral do CES lle expida un informe detallado sobre a actividade que desenvolveu e o grao de aproveitamento obtido.</p>
<p>Santiago de Compostela, 22 de outubro de 1999.</p>
<p>Luis Suárez-Llanos Gómez</p>
<p>Presidente do Consello Económico e Social</p>
<p>de Galicia</p>

