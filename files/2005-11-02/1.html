---
date: '2005-11-02'
page: 17
number: 210
agency: CONSELLERÍA DO MEDIO RURAL
section: I. DISPOSICIÓNS XERAIS
title: >-
  Decreto 547/2005, do 20 de outubro, polo que se modifica o Decreto 306/2004,
  do 2 de decembro, polo que se crea o Consello Forestal de Galicia.
range: Decreto
---
<p>Por Decreto 306/2004, do 2 de decembro, creouse o Consello Forestal de Galicia como órgano consultivo e asesor da Administración forestal co obxecto de facilitar unha axeitada xestión sustentable dos montes galegos e dar cumprimento ao principio de participación pública, establecendo unha canle de colaboración cos distintos estamentos interesados da sociedade galega e da comunidade científica.</p>
<p>O referido decreto establece unha distribución dos membros do antedito Consello Forestal de Galicia en función da repartición competencial por consellerías vixente no momento da súa adopción, atribuíndolle a súa presidencia ao conselleiro de Medio Ambiente ao estaren incardinadas nesa consellería as competencias en materia de montes.</p>
<p>A estrutura orgánica da Xunta de Galicia establécese na actualidade polo Decreto 211/2005, do 3 de agosto, e polo Decreto 232/2005, do 11 de agosto, que fixa a estrutura orgánica dos distintos departamentos que a integran, atribuíndo as competencias en materia de montes e industrias forestais á Consellería do Medio Rural.</p>
<p>Esta nova repartición de competencias fai necesario realizar determinadas modificacións no Decreto 306/2004, co obxecto de adaptar a composición do Consello Forestal de Galicia á nova distribución de competencias entre consellerías.</p>
<p>Na súa virtude, no uso das atribucións concedidas pola Lei 1/1983, do 22 de febreiro, reguladora da Xunta e do seu presidente, e demais normativa concordante, e por proposta da Consellería do Medio Rural e logo de deliberación do Consello da Xunta de Galicia, na súa reunión do día vinte de outubro de dous mil cinco,</p>
<p>DISPOÑO:</p>
<p>Artigo único.-Modifícanse os artigos que se mencionan do Decreto 306/2004, do 2 de decembro, polo que se crea o Consello Forestal de Galicia, que quedarán redactados do xeito seguinte:</p>
<p>1. Primeiro parágrafo e alíneas a), b) e c) do artigo 3, relativo á composición do Consello, permanecendo inalterable o contido das alíneas d) á s):</p>
<p>«O Consello Forestal de Galicia estará composto por:</p>
<p>-Un presidente: o conselleiro do Medio Rural.</p>
<p>-Un vicepresidente: o director xeral de Montes e Industrias Forestais.</p>
<p>-Un secretario: o subdirector xeral de Recursos Forestais.</p>
<p>-Os 45 vogais seguintes:</p>
<p>a) Seis vogais en representación da Administración galega, con categoría polo menos, de subdirector xeral, correspondendo un a cada unha das consellerías seguintes: Consellería de Presidencia, Administracións Públicas e Xustiza, Consellería de Economía e Facenda, Consellería de Política Territorial, Obras Públicas e Transportes, Consellería de Innovación e Industria, Consellería de Medio Ambiente e Desenvolvemento Sostible e Consellería de Traballo.</p>
<p>b) Un vogal en representación da Dirección Xeral de Conservación da Natureza.</p>
<p>c) Catro vogais en representación das delegacións provinciais da Consellería do Medio Rural».</p>
<p>2. Primeiro parágrafo do punto 1 do artigo 4º, relativo aos nomeamentos, que quedará redactado do seguinte xeito:</p>
<p>«1. Todos os membros do Consello Forestal de Galicia serán nomeados polo conselleiro do Medio Rural. Tamén serán nomeados os suplentes de cada un dos membros ordinarios do Consello. O nomeamento dos vogais será por proposta das organizacións, institucións e departamentos galegos que se relacionan deseguido...».</p>
<p>3. Artigo 7, relativo á adscrición, quedará redactado da seguinte maneira:</p>
<p>«O Consello Forestal de Galicia queda adscrito á Consellería do Medio Rural».</p>
<p>4. Disposición derradeira primeira, que queda redactada do seguinte xeito:</p>
<p>«Queda facultado o conselleiro do Medio Rural para ditar as disposicións necesarias para facilitar o correcto funcionamento do Consello Forestal de Galicia».</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan ao establecido neste decreto.</p>
<p>Disposicións derradeiras</p>
<p>Primeira.-Desenvolvemento normativo.</p>
<p>Autorízase o conselleiro do Medio Rural para ditar as disposicións precisas para o desenvolvemento deste decreto.</p>
<p>Segunda.-Entrada en vigor.</p>
<p>Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, vinte de outubro de dous mil cinco.</p>
<p>Emilio Pérez Touriño</p>
<p>Presidente</p>
<p>Alfredo Suárez Canal</p>
<p>Conselleiro do Medio Rural</p>

