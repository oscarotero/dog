---
date: '1999-12-01'
id: 12A0A
page: 14
number: 232
agency: INSTITUTO GALEGO DE ESTATÍSTICA
section: III. OUTRAS DISPOSICIÓNS
title: >-
  Resolución do 28 de outubro de 1999 pola que se convocan dúas bolsas de
  formación na área da estatística pública, no Instituto Galego de Estatística.
range: Resolución
url: 'https://www.xunta.gal/dog/Publicados/1999/19991201/Anuncio12A0A_gl.html'
---
<p>A Lei 9/1988, do 19 de xullo, de estatística de Galicia, regula os principios e as normas nas que se basea a actividade estatística da Comunidade Autónoma, encomendándolle ó Instituto Galego de Estatística (IGE) entre outras funcións, o impulso e fomento da investigación estatística que contribúa a mellora-lo coñecemento da realidade social e económica de Galicia, así como o perfeccionamento profesional do persoal estatístico da Comunidade Autónoma.</p>
<p>Coa finalidade de fomenta-la formación e investigación, o IGE considera necesaria a convocatoria de dúas bolsas dirixidas á formación de persoal cualificado na área da estatística pública.</p>
<p>Por todo isto, esta dirección resolve facer pública a presente convocatoria, que se aterá ás seguintes bases:</p>
<p>Primeira.-Obxecto.</p>
<p>Convócanse dúas bolsas de formación para incentiva-la formación e preparación de persoal cualificado na área da estatística pública. As bolsas concederanse, unha, para a licenciatura de Matemáticas e outra, para a licenciatura de Económicas. Este suposto só se alterará de non existiren solicitudes dalgunha das dúas titulacións ou de os aspirantes non acadaren a puntuación mínima requirida na fase de avaliación do expediente, base cuarta da presente convocatoria.</p>
<p>Segunda.-Requisitos dos solicitantes.</p>
<p>Poderán solicitar estas bolsas aquelas persoas que reúnan os seguintes requisitos no momento de remata-lo prazo de presentación de solicitudes:</p>
<p>1. Posuí-la nacionalidade dun Estado membro da Unión Europea e ser veciño ou estar domiciliado en calquera dos municipios da Comunidade Autónoma de Galicia.</p>
<p>2. Ter iniciado os estudios relativos á correspondente licenciatura durante o curso 1992/1993 ou posteriores, e estar en posesión dalgunha das seguintes titulacións:</p>
<p>-Licenciatura en Ciencias Matemáticas, especialidade estatística e investigación operativa.</p>
<p>-Licenciatura en Ciencias Económicas, con obriga de ter cursado, polo menos, dúas materias de contido matemático, estatístico ou econométrico no 2º ciclo.</p>
<p>3. Non ter sido separado do servicio de calquera das administracións públicas mediante expediente disiciplinario.</p>
<p>4. Non ter sido beneficiario doutra bolsa de formación e/ou investigación estatística convocada polo IGE.</p>
<p>Terceira.-Presentación, formalización e prazo das solicitudes.</p>
<p>As solicitudes formalizaranse no impreso que se achega como anexo a esta convocatoria, presentaranse no rexistro xeral deste organismo, sito no Complexo Administrativo San Lázaro, San Lázaro, s/n, 15703 Santiago de Compostela, ou nos rexistros dos demais órganos e oficinas ós que se refire o artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>As solicitudes deberán ir acompañadas da seguinte documentación en orixinal ou fotocopia debidamente compulsada:</p>
<p>-Documento nacional de identidade e NIF. No suposto de ser nacional dun estado membro da Unión Europea deberase presenta-la documentación equivalente.</p>
<p>-Certificación do expediente académico do solicitante, coas cualificacións obtidas e verificación do depósito do título.</p>
<p>-Currículum vitae do solicitante, no que se sinalará a formación e a experiencia no campo da estatística. Non se valorarán aqueles méritos que non estean acreditados documentalmente.</p>
<p>-Declaración expresa responsable de non ter sido separado do servicio de calquera das administracións públicas mediante expediente disciplinario.</p>
<p>-Declaración expresa responsable de non ter sido beneficiario con anterioridade doutra bolsa de formación e/ou investigación estatística convocada polo IGE.</p>
<p>O prazo de presentación de solicitudes será de vinte días hábiles, contados a partir do día seguinte ó da publicación no Diario Oficial de Galicia da presente convocatoria.</p>
<p>Cuarta.-Selección e avaliación das solicitudes.</p>
<p>A selección e avaliación das solicitudes será levada a cabo por unha comisión que estará integrada polos seguintes membros:</p>
<p>Presidenta: a secretaria técnica do IGE.</p>
<p>Vocais: José Manuel Prada Sánchez, director do departamento de Estatística e Investigación Operativa da Facultade de Matemáticas da Universidade de Santiago de Compostela.</p>
<p>José María Riobóo Almanzor, catedrático de Economía Aplicada, (Estatística Económica e Empresarial) da Facultade de Ciencias Económicas e Empresariais da Universidade de Santiago de Compostela.</p>
<p>Actuará como secretario un funcionario/a do IGE.</p>
<p>Rematado o prazo de presentación de solicitudes, a comisión de avaliación fará pública a lista provisoria de excluídos, dispoñendo os interesados de cinco días naturais para presentaren as alegacións oportunas. Unha vez resoltas, exporase a relación definitiva de aspirantes admitidos.</p>
<p>A avaliación dos méritos acreditados levarase a cabo conforme o seguinte baremo:</p>
<p>-O expediente académico, ata un máximo de 4 puntos, sendo necesario acadar un mínimo dun punto para poderen ser avaliados os restantes epígrafes. Se o solicitante está, ademais, en posesión do grao de licenciado engadiranse a aquel 0,5; 0,25 ou 0,1 puntos se a súa cualificación é sobresaliente, notable ou aprobado.</p>
<p>-Cursos, seminarios e outras actividades de formación directamente relacionadas coa estatística, ata un máximo de 0,5 puntos, contabilizándose 0,05 puntos por cada 20 horas recibidas.</p>
<p>-Cursos, seminarios ou otras actividades de formación directamente relacionadas con ferramentas informáticas de uso habitual no tratamento e análise de datos, ata un máximo de 0,25 puntos, contabilizándose 0,05 puntos por cada 20 horas recibidas.</p>
<p>-Participación en estudios, traballos ou proxectos directamente relacionados coa estatística, ata un máximo de 0,5 puntos.</p>
<p>-Outros méritos curriculares, ata un máximo de 0,1 puntos.</p>
<p>Os solicitantes seleccionados poderán ser convocados a unha entrevista persoal.</p>
<p>Rematada a fase de avaliación, a comisión elevará ó director do IGE, unha proposta de concesión para cada unha das titulacións.</p>
<p>Quinta.-Resolución e notificación.</p>
<p>Vista a proposta de concesión, a presente convocatoria resolverase por resolución do director do IGE e nela designará un titular e dous suplentes por cada titulación, alterándose este suposto de non existiren solicitudes dalgunha das titulacións ou de os aspirantes non acadaren a puntuación mínima requirida na fase de avaliación do expediente, base cuarta da presente convocatoria. Esta resolución exporase no taboleiro de anuncios do IGE, e notificaráselles ós beneficiarios, de acordo co previsto na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Recibida a notificación, e nos cinco días seguintes, os beneficiarios deberán proceder a comunicar por escrito a aceptación da bolsa e de cantas obrigas se deriven do seu desfrute.</p>
<p>O bolseiro que non se incorporase na data establecida polo IGE perderá os dereitos inherentes á bolsa. Neste suposto o director do IGE procederá á concesión da bolsa ó seleccionado que figuraba como suplente na resolución de concesión.</p>
<p>Da resolución cos beneficiarios darase publicidade no DOG.</p>
<p>Sexta.-Contía e duración da bolsa.</p>
<p>O importe da bolsa será de cento trinta e cinco mil pesetas (135.000) brutas mensuais, que se farán efectivas, polo importe líquido, na conta bancaria que solicite o bolseiro.</p>
<p>O tempo de duración da bolsa será, como máximo, de doce meses contados a partir da súa incorporación ó IGE, e rematará, en todo caso, o 31 de decembro do 2000; durante este período o bolseiro terá dereito a un seguro combinado de cobertura de asistencia cirúrxica e médica, en réxime de consultorio e domiciliario.</p>
<p>Sétima.-Obrigas dos bolseiros.</p>
<p>-Cumprir co réxime de formación e investigación establecido polo director do IGE, contando co asesoramento, orientación e dirección dos funcionarios que se designen para tales efectos.</p>
<p>-Presentar antes de remata-lo período de desfrute da bolsa unha memoria referida á actividade de formación e investigación desenvolvida.</p>
<p>-Permanecer no centro un tempo non inferior a trinta horas semanais.</p>
<p>Oitava.-Renuncia á bolsa.</p>
<p>A renuncia á bolsa por parte do beneficiario, unha vez iniciado o seu desfrute, deberá comunicarse cun mínimo de quince días naturais en escrito dirixido ó director do IGE, quen poderá, polo período que reste, concederlla ó seleccionado que figure como suplente na resolución de concesión.</p>
<p>Novena.-Dotación económica e aplicación orzamentaria.</p>
<p>A concesión das bolsas que se convocan na presente resolución queda condicionada á existencia de crédito axeitado e suficiente na aplicación 05.50.441A.480.00 dos orzamentos do IGE para o ano 2000.</p>
<p>Décima.-Cláusula xeral.</p>
<p>A participación na convocatoria supón a aceptación expresa das súas bases.</p>
<p>A concesión e posterior aceptación da bolsa non supón ningún tipo de vinculación laboral entre o bolseiro e o Instituto Galego de Estatística.</p>
<p>O director poderá revoga-lo desfrute da bolsa se o bolseiro non realiza ou incumpre as tarefas que se lle asignen, ou se aquelas non reúnen os requisitos de calidade esixibles; en tal suposto, así como no de renuncia da bolsa por parte do beneficiario, o director do IGE procederá na forma prevista na base quinta desta convocatoria.</p>
<p>Disposicion derradeira</p>
<p>A presente resolución entrará en vigor o día seguinte ó da súa publicación no DOG.</p>
<p>Santiago de Compostela, 28 de outubro de 1999.</p>
<p>J. Antonio Campo Andión</p>
<p>Director do Instituto Galego de Estatística</p>

