---
date: '2009-06-09'
page: 9
number: 111
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Orde do 2 de xuño de 2009 pola que se determina a adscrición dos órganos
  dependentes da suprimida Dirección Xeral de Promoción Industrial e Sociedade
  da Información, como consecuencia da entrada en vigor dos decretos 82 e
  83/2009, do 21 de abril, polos que se establecen os centros directivos
  dependentes da Presidencia da Xunta de Galicia, e se fixa a estrutura orgánica
  dos departamentos da Xunta de Galicia, respectivamente.
range: Orde
---
<p>Mediante o Decreto 79/2009, do 19 de abril, estableceuse a estrutura orgánica da Xunta de Galicia, e na súa virtude foron aprobados o Decreto 82/2009, do 21 de abril, polo que se establecen os centros directivos dependentes da Presidencia da Xunta de Galicia e o Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia.</p>
<p>Como consecuencia da nova estrutura determinada polos anteriores decretos, e de conformidade co establecido nas respectivas disposicións transitorias, cómpre determinar a adscrición dos órganos dependentes da suprimida Dirección Xeral de Promoción Industrial e Sociedade da Información aos novos centros directivos dependentes da Presidencia da Xunta de Galicia e da Consellería de Economía e Industria, mentres non se regulen por decreto as súas novas estruturas orgánicas.</p>
<p>Así, en uso das competencias conferidas polos artigos 34 e 38 da Lei 1/1983, do 22 de febreiro, de normas reguladoras da Xunta e da súa Presidencia,</p>
<p>DISPOÑEMOS:</p>
<p>Ata que se regulen por decreto as novas estruturas orgánicas, as competencias correspondentes aos órganos dependentes da suprimida Dirección Xeral de Promoción Industrial e Sociedade da Información serán asumidas temporalmente polos seguintes centros directivos:</p>
<p>1. O Instituto Galego de Promoción Económica asumirá as competencias correspondentes á Subdirección Xeral de Promoción Industrial e Comercio Exterior, aínda que ata o 31 de decembro de 2009 as competencias relativas ás materias de promoción industrial, estruturación sectorial, excelencia, calidade empresarial, internacionalización e comercio exterior e executadas con cargo ao programa 741A serán exercidas pola secretaría xeral desta consellería.</p>
<p>2. A Secretaría Xeral de Modernización e Innovación Tecnolóxica asumirá as competencias correspondentes á Subdirección Xeral de Desenvolvemento da Sociedade da Información e ao Servizo de Desenvolvemento da Sociedade da Información en canto a infraestruturas e promoción das novas tecnoloxías no ámbito da cidadanía e das administracións públicas, mentres que as devanditas competencias de promoción no ámbito empresarial seguirán correspondendo á Consellería de Economía e Industria.</p>
<p>A Comisión Interdepartamental para a Sociedade da Información e o Coñecemento, que estaba adscrita á Consellería de Innovación e Industria a través da Dirección Xeral de Promoción Industrial e Sociedade da Información, quedará igualmente adscrita á Secretaría Xeral de Modernización e Innovación Tecnolóxica.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Alfonso Rueda Valenzuela Javier Guerra Fernández</p>
<p>Conselleiro de Presidencia, Conselleiro de Economía e Industria</p>
<p>Administracións Públicas e Xustiza</p>

