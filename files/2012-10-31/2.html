---
date: '2012-10-31'
id: CA05-231012-0003
page: 40954
number: 208
agency: Consellería de Traballo e Benestar
section: III. Outras disposicións.
title: >-
  ORDE do 23 de outubro de 2012 pola que se modifica o prazo de xustificación do
  programa IV da Orde do 31 de decembro de 2011 pola que se procede á
  convocatoria de axudas dos programas de fomento do emprego en empresas de
  economía social e de promoción do cooperativismo para o ano 2012 (DOG número
  13, do 19 de xaneiro de 2012).
range: Orde
url: >-
  https://www.xunta.gal/dog/Publicados/2012/20121031/AnuncioCA05-231012-0003_gl.html
---
<p>No Diario Oficial de Galicia número 13, do xoves 19 de xaneiro de 2012, publicouse a Orde do 31 de decembro de 2011 pola que se procede á convocatoria de axudas dos programas de fomento do emprego en empresas de economía social e de promoción do cooperativismo para o ano 2012. </p>
    <p>No artigo 4, parágrafo segundo, establécese que «A data máxima de xustificación das accións subvencionadas será o 31 de outubro de 2012 para a primeira anualidade e o 31 de maio de 2013 para a segunda».</p>
    <p>Diversas dificultades de carácter técnico, así como o atraso producido pola ampliación da dotación orzamentaria efectuada mediante a Orde do 18 de setembro de 2012, pola que se modifica a Orde da Consellería de Traballo e Benestar do 31 de decembro de 2011, pola que se procede á convocatoria de axudas dos programas de fomento do emprego en empresas de economía social e de promoción do cooperativismo para o ano 2012 e se procede ao incremento da dotación orzamentaria, provocaron que a fase de instrución se prolongase máis alá das datas inicialmente previstas, o que afecta os prazos de resolución das solicitudes. </p>
    <p>Por tal motivo, co fin de garantir a maior eficacia posible da convocatoria das referidas axudas, cómpre adaptar o prazo de xustificación das axudas do programa IV: fomento do acceso á condición de socio/a traballador/a, xa que por causas sobrevidas resulta de difícil cumprimento.</p>
    <p>De acordo co anterior, vista a Lei 9/2007, do 13 de xuño, de subvencións de Galicia, e o Decreto 11/2009, do 8 de xaneiro, polo que se aproba o seu regulamento,</p>
    <h2>DISPOÑO:</h2>
    <p>Artigo único</p>
    <p>Modifícase o artigo 4, parágrafo segundo, da Orde do 31 de decembro de 2011 pola que se procede á convocatoria de axudas dos programas de fomento do emprego en empresas de economía social e de promoción do cooperativismo para o ano 2012, que queda redactado como segue:</p>
    <p>«A data máxima de xustificación das accións subvencionadas será, para os programas I, II, III e V, o 31 de outubro de 2012 para a primeira anualidade e o 31 de maio de 2013 para a segunda e, para o programa IV, o 15 de novembro de 2012 para a primeira anualidade e o 31 de maio de 2013 para a segunda».</p>
    <p>Disposición derradeira</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 23 de outubro de 2012</p>
    <footer><p>Beatriz Mato Otero<br>Conselleira de Traballo e Benestar</p></footer>

