---
date: '2013-09-16'
id: G0181-020913-0001
page: 36429
number: 176
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 19 de agosto de 2013 polo que se fai pública a resolución pola que
  se aproba o expediente de información pública e, definitivamente, o estudo
  informativo e o estudo de impacto ambiental da obra de conexión do porto seco
  de Monforte de Lemos coa LU-546, clave: LU/09/256.00.
range: Anuncio
url: >-
  https://www.xunta.gal/dog/Publicados/2013/20130916/AnuncioG0181-020913-0001_gl.html
---
<p>Con data do 12 de agosto de 2013, a directora da Axencia Galega de Infraestruturas, por delegación do conselleiro de Medio Ambiente, Territorio e Infraestruturas (Orde do 4 de febreiro de 2013, <em>Diario Oficial de Galicia</em> do 20 de febreiro), visto o informe da análise das alegacións, resolveu o seguinte:</p>
    <p>Antecedentes de feito.</p>
    <p>Primeiro. Con data do 24 de abril de 2012, a directora da Axencia Galega de Infraestruturas aprobou provisionalmente o estudo informativo e estudo de impacto ambiental da obra de conexión do porto seco de Monforte de Lemos coa LU-546, clave: LU/09/256.00.</p>
    <p>Segundo. Con data do 18 de xullo de 2012 publicouse no <em>Diario Oficial de Galicia </em>(nº 137) a Resolución do 29 de xuño de 2012, da directora da Axencia Galega de Infraestruturas, pola que se sometía ao trámite de información pública o estudo informativo e estudo de impacto ambiental da obra de conexión do porto seco de Monforte de Lemos coa LU-546, clave: LU/09/256.00. </p>
    <p>Para os efectos anteriores, con data do 17 de xullo de 2012 remitiuse o estudo informativo e estudo de impacto ambiental ao Concello de Monforte de Lemos e ao Servizo Provincial de Infraestruturas de Lugo, para a súa exposición ao público, durante 30 días hábiles, prazo durante o cal tamén estivo exposto ao público na Axencia Galega de Infraestruturas.</p>
    <p>Terceiro. Con data do 13 de xuño de 2013, a Secretaría Xeral de Calidade e Avaliación Ambiental formulou declaración de impacto ambiental; publicada no DOG do 9 de agosto de 2013.</p>
    <p>Fundamentos de dereito.</p>
    <p>Primeiro. O artigo 15.1 da Lei 4/1994, do 14 de setembro, de estradas de Galicia, establece que cando se trate da construción dunha nova estrada ou variante de poboación non prevista no planeamento urbanístico vixente, a Administración titular da estrada aprobará tecnicamente o correspondente estudo informativo ou proxecto de trazado que se someterá ao trámite de información pública durante un prazo de trinta días hábiles, na forma prevista na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>No punto 2 dese artigo establécese que, simultaneamente coa información pública, o estudo ou proxecto deberá remitirse ás administracións afectadas para que, no prazo dun mes, examinen se o trazado proposto é o máis adecuado para o interese xeral e para os intereses das localidades e provincias afectadas. Transcorrido este prazo e un mes máis sen que as administracións afectadas emitan informe ao respecto, entenderase que están conformes co estudo ou proxecto.</p>
    <p>Segundo. Na tramitación do expediente tivéronse en conta as normas de procedemento contidas na Lei 4/1994, do 14 de setembro, de estradas de Galicia; na Lei 30/1992, do 26 de novembro, de réxime xurídico das administracións públicas e do procedemento administrativo común, e demais normas vixentes de aplicación.</p>
    <p>De acordo con todo o exposto,</p>
    <footer><p>RESOLVO:</p></footer>
    <p>Primeiro. Aprobar o expediente de información pública e definitivamente o estudo informativo e estudo de impacto ambiental da obra de conexión porto seco Monforte de Lemos coa LU-546, clave: LU/09/256.00, coas seguintes prescricións e modificacións, que son consecuencia da análise efectuada das alegacións presentadas:</p>
    <p>1ª. Mantense a alternativa 2 como alternativa elixida, e a información achegada na fase de alegacións será tida en conta en fases posteriores de proxecto de trazado e construción, onde se desenvolverá a dita alternativa.</p>
    <p>2ª. Deberá de existir unha coordinación con ADIF pola posible interferencia co treito entre Monforte de Lemos e a variante da Pobra de San Xiao da liña de altas prestacións Ourense-Monforte de Lemos-Lugo.</p>
    <p>Segundo. Nas fases posteriores do proxecto e durante a execución da obra cumpriranse as prescricións da declaración de impacto ambiental formulada pola Secretaría Xeral de Calidade e Avaliación Ambiental na súa Resolución do 13 de xuño de 2013.</p>
    <p>Terceiro. Consonte establece o artigo 15.3 da Lei 4/1994, do 14 de setembro, de estradas de Galicia, ordénase a modificación ou revisión do planeamento urbanístico do Concello de Monforte de Lemos, afectado polo estudo informativo e estudo de impacto ambiental da obra de conexión do porto seco de Monforte de Lemos coa LU-546, clave: LU/09/256.00, o cal deberá acomodarse ás determinacións do estudo informativo no prazo dun ano desde a súa aprobación.</p>
    <p>Cuarto. Os proxectos de trazado e de construción que desenvolvan o estudo informativo deberán axustarse ás indicacións recollidas nesta resolución.</p>
    <p>Quinto. Contra esta resolución, que pon fin á vía administrativa, poderase interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses, contados desde o día seguinte ao da publicación desta resolución no <em>Diario Oficial de Galicia</em>, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa, ou ben recurso potestativo de reposición ante o conselleiro de Medio Ambiente, Territorio e Infraestruturas no prazo dun mes contado desde o día seguinte ao da publicación da presente resolución no DOG, de acordo co disposto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>O que se fai público para xeral coñecemento.</p>
    <p>Santiago de Compostela, 19 de agosto de 2013</p>
    <footer><p>Ethel Vázquez Mourelle<br>Directora da Axencia Galega de Infraestruturas</p></footer>

