---
date: '2013-05-22'
id: G2345-300413-0001
page: 17819
number: 96
agency: Xulgado do Social número 2 da Coruña
section: V. Administración de xustiza.
title: EDICTO (650/2012).
range: Edicto
url: >-
  https://www.xunta.gal/dog/Publicados/2013/20130522/AnuncioG2345-300413-0001_gl.html
---
<p>María Adelaida Egurbide Margañón, secretaria xudicial do Xulgado do Social número 2 da Coruña, fago saber que no procedemento de despedimento/cesamentos en xeral 650/2012 deste xulgado do social, seguido por instancia de Cristian Mejías Sánchez contra a empresa Rosas y Grelos, S.L., o Ministerio Fiscal e o Fondo de Garantía Salarial (Fogasa), sobre despedimento, se ditou a seguinte resolución:</p>
    <p>Xulgado do Social número 2 da Coruña.</p>
    <p>Procedemento: despedimento número 650/2012.</p>
    <p>Auto.</p>
    <p>A Coruña o oito de abril de dous mil trece.</p>
    <p>Feitos:</p>
    <p>Primeiro. O 5 de febreiro de 2013 ditouse sentenza nos presentes autos, co seguinte teor literal no seu ditame:</p>
    <p>«Primeiro. Que debo estimar e estimo a demanda sobre despedimento formulada por Cristian Mejías Sánchez, que comparece asistido da letrada Sra. Garrido Fernández, contra a empresa Hotelera del Noroeste, S.A., que comparece representada pola letrada Sra. López-Novoa Ces, contra a empresa Rosas y Grelos, S.L., que non comparece malia estar citada en legal forma e o Fogasa, que non comparece ao acto do xuízo, declarando a improcedencia do despedimento e a extinción da relación laboral que vincula as partes e con condena da empresa a aboar ao Sr. Mejías a cantidade de 501,69 euros en concepto de indemnización.</p>
    <p>Segundo. Que dada a desistencia da demanda formulada fronte a Hotelera del Noroeste, S.A. ningún pronunciamento en relación co fondo do asunto cabe contra ela».</p>
    <p>Segundo. Que unha vez notificada a sentenza referida, a representación letrada de Cristian Mejías Sánchez presentou escrito o 20.2.2013, pedindo que se aclarase a sentenza no sentido de precisar que a relación laboral se declara extinguida na data da notificación da sentenza e que o ditame condena tamén a Hotelera del Noroeste, S.A. cando a demandante desistira da demanda contra a devandita empresa.</p>
    <p>Terceiro. O 25.2.2013 ditouse auto aclarando o ditame da citada sentenza no sentido pedido.</p>
    <p>Cuarto. O 1.3.2013 presenta escrito a representación letrada de Cristian Mejías Sánchez pedindo que se aclare de novo a sentenza no sentido de corrixir a contía da indemnización que corresponde ao demandante que sería de 1.888,65 euros e condenar a empresa demandada ao aboamento dos salarios percibidos desde o despedimento ata a data da sentenza, a razón de 41,97 euros diarios e que ascenden un total de 14.059,95 euros.</p>
    <p>Quinto. O 4.3.2013 este xulgado dita dilixencia de ordenación en que se dispón que non procede a nova aclaración solicitada. Fronte á devandita dilixencia a parte demandante formula recurso de reposición o 8.3.2013.</p>
    <p>Sexto. O recurso presentado é estimado mediante decreto do 4.4.2013 en que se admite a trámite o escrito de aclaración presentado o 1.3.2013, quedando os autos para resolver.</p>
    <p>Fundamentos de dereito.</p>
    <p>Primeiro. O artigo 267 da LOPX, e en idéntico sentido os artigos 214 e 215 LAC, regula o chamado recurso de aclaración, que posibilita con carácter excepcional a aclaración de puntos escuros, a emenda de omisións ou a corrección de erros meramente materiais sobre puntos discutidos no litixio, pero sen en ningún caso consentir que por tal vía poida ser rectificado o que deriva dos fundamentos xurídicos e sentido do ditame ou se subvertan as conclusións probatorias previamente mantidas, salvo que excepcionalmente o erro material consista “nun mero desaxuste ou contradición patente e independente de calquera xuízo valorativo ou apreciación xurídica, entre a doutrina establecida nos fundamentos xurídicos e o ditame da resolución xudicial”, isto é, cando sexa evidente que o órgano xudicial «simplemente se equivocou ao trasladar o resultado do seu xuízo ao ditame».</p>
    <p>Así mesmo, establece o artigo 267.3º LOPX:</p>
    <p>«3. Os erros materiais manifestos e os aritméticos en que incorran as resolucións xudiciais poderán ser rectificados en calquera momento».</p>
    <p>Segundo. Segundo establece o artigo 56 ET, cando o despedimento sexa declarado improcedente, o empresario, no prazo de cinco días desde a notificación da sentenza, poderá optar entre a readmisión do traballador ou o aboamento dunha indemnización equivalente, respecto dos contratos formalizados antes do 12.2.2012, calculando esta en dous tramos:</p>
    <p>– Un primeiro tramo polo tempo de prestación de servizos anterior ao 12.2.2012, en que o cálculo se fai a razón de 45 días de salario por ano de servizo.</p>
    <p>– Un segundo tramo polo tempo de prestación de servizos posterior ao 12.2.2012 a razón de 33 días de salario por ano traballado, ata a data do despedimento.</p>
    <p>No caso que nos ocupa, o demandante comezou a prestar servizos o 2.12.2011 e o seu despedimento produciuse o 1.3.2012 con efectos do mesmo día e percibindo un salario de 1.259,14 euros mensuais con rateo de pagas extra, polo que a indemnización que lle corresponde é de 603,41 euros.</p>
    <p>Terceiro. Respecto á aclaración relativa a que se condene a empresa ao aboamento dos salarios percibidos desde o despedimento ata a indemnización, establece o artigo 56.2 ET que: «En caso de que se opte pola readmisión, o traballador terá dereito aos salarios de tramitación. Estes equivalerán a unha cantidade igual á suma dos salarios deixados de percibir desde a data de despedimento ata a notificación da sentenza que declarase a improcedencia ou ata que encontrase outro emprego, se tal colocación for anterior á devandita sentenza e o empresario probase o percibido, para o seu desconto dos salarios de tramitación».</p>
    <p>Despois de acordarse a extinción da relación laboral e non a readmisión, non cabe condenar a empresa ao aboamento de salarios de tramitación, polo que non cabe aclarar a sentenza no sentido pedido.</p>
    <p>Vistos os artigos citados e demais de xeral e pertinente aplicación,</p>
    <p>Parte dispositiva.</p>
    <p>Que se debe aclarar o ditame da sentenza do 5 de febreiro de 2013 ditada nos presentes autos, quedando do seguinte teor literal:</p>
    <p>«Primeiro. Que debo estimar e estimo a demanda sobre despedimento formulada por Cristian Mejías Sánchez, que comparece asistido da letrada Sra. Garrido Fernández, contra a empresa Hotelera del Noroeste, S.A., que comparece representada pola letrada Sra. López-Novoa Ces, contra a empresa Rosas y Grelos, S.L., que non comparece malia estar citada en legal forma e o Fogasa, que non comparece ao acto do xuízo, declarando a improcedencia do despedimento e a extinción da relación laboral con efectos de data da presente sentenza (5.2.2013) que vincula as partes e con condena da empresa Rosas y Grelos, S.L. a aboar ao Sr. Mejías a cantidade de 603,41 euros en concepto de indemnización.</p>
    <p>Segundo. Que dada a desistencia da demanda formulada fronte a Hotelera del Noroeste, S.A. ningún pronunciamento en relación co fondo do asunto cabe contra ela».</p>
    <p>Notifíquese a presente resolución ás partes, facéndolles saber que contra ela non cabe recurso ningún en virtude do disposto no artigo 215.4 LAC e o artigo 267.7 LOPX.</p>
    <p>Así por este auto, pronúnciao, mándao e asínao, Montserrat Matos Salgado, maxistrada xuíza substituta do Xulgado do Social número 2 da Coruña.</p>
    <p>E para que sirva de notificación en legal forma a Rosas y Grelos, S.L., en ignorado paradoiro, expido a presente para a súa inserción no <em>Diario Oficial de Galicia</em>.</p>
    <p>Advírtese ao destinatario que as seguintes comunicacións se farán fixando copia da resolución ou da cédula no taboleiro de anuncios da oficina xudicial, salvo o suposto da comunicación das resolucións que deban revestir forma de auto ou sentenza, ou cando se trate de emprazamento.</p>
    <p>A Coruña, 30 de abril de 2013</p>
    <footer><p>María Adelaida Egurbide Margañón<br>Secretaria xudicial</p></footer>

