---
date: '2019-12-24'
id: G0534-161219-0001
page: 54483
number: 244
agency: 'Consellería de Educación, Universidade e Formación Profesional'
section: III. Outras disposicións.
title: >-
  ORDE do 12 de decembro de 2019 pola que se amplía o prazo de presentación de
  solicitudes da Orde do 12 de novembro de 2019 pola que se establecen as bases
  reguladoras e se procede á convocatoria para a concesión de mención de
  excelencia a titulacións universitarias oficiais de máster, impartidas polas
  universidades do Sistema universitario de Galicia no curso académico 2019/20.
range: Orde
url: >-
  https://www.xunta.gal/dog/Publicados/2019/20191224/AnuncioG0534-161219-0001_gl.html
---
<p>Mediante a Orde do 12 de novembro de 2019, da Consellería de Educación, Universidade e Formación Profesional, publicada no Diario Oficial de Galicia do 25 de novembro de 2019, establecéronse as bases reguladoras e procedeuse á convocatoria para a concesión de mención de excelencia a titulacións universitarias oficiais de máster, impartidas polas universidades do Sistema universitario de Galicia no curso académico 2019/20.</p>
    <p>O punto 2 do artigo 4 da mencionada orde establece que o prazo de presentación de solicitudes será dun mes, contado desde o día seguinte ao da publicación desta convocatoria no Diario Oficial de Galicia. Entenderase como último día do prazo o correspondente ao mesmo ordinal do día da publicación. Se o último día de prazo for inhábil, entenderase prorrogado ao primeiro día hábil seguinte e, se no mes do vencemento non houber día equivalente ao inicial do cómputo, entenderase que o prazo expira o último día do mes.</p>
    <p>O 9 de novembro de 2017, o Consello da Xunta de Galicia aprobou o Plan de excelencia do Sistema universitario de Galicia (SUG) para o trienio 2018-2020 co obxectivo de fixar unha estratexia que lles permita ás universidades galegas dar un salto de calidade e seguir avanzando nun camiño de vangarda e procura da excelencia.</p>
    <p>O dito plan recolle un decálogo de actuacións dirixidas á consecución destes obxectivos. Entre esas medidas inclúese a distinción dos másteres universitarios de excelencia, acción pioneira a nivel estatal que trata de recoñecer os elevados niveis docentes e científicos de determinadas titulacións de máster ofertadas no Sistema universitario de Galicia (SUG). </p>
    <p>A excelencia require dun esforzo de autoavaliación e xestión continua, para o cal a concesión da mención de Máster Universitario Excelente, obxecto desta orde, introduce un instrumento de carácter voluntario para a mellora progresiva da oferta académica especializada do Sistema universitario de Galicia (SUG), recoñecendo a solvencia científico-técnica e a capacidade formadora de determinadas titulacións.</p>
    <p>Por publicitarse a orde mencionada nun momento de temporalidade no cal se concentran diversas tarefas de programación académica das titulacións e de xestión dos centros de fin de semestre nas propias universidades, e para favorecer a excelencia académica, procédese, por petición das propias universidades, á ampliación do prazo establecido no número 2 do artigo 4, unha vez constatado que non existe ningunha solicitude recibida das universidades, ao abeiro do disposto na Orde do 12 de novembro de 2019 (DOG do 25 de novembro).</p>
    <p>Por todo o anterior, de conformidade co disposto na Lei 39/2015, do 1 de outubro, do procedemento administrativo común das administracións públicas, e dado que non se causan prexuízos a terceiros, esta consellería, no uso das atribucións que lle foron concedidas,</p>
    <h2>DISPÓN:</h2>
    <p>Artigo 1. Ampliación do prazo de presentación de solicitudes</p>
    <p>Ampliar ata o día 15 de febreiro de 2020, incluído, o prazo de presentación de solicitudes previsto no punto 2 do artigo 4 da Orde do 12 de novembro de 2019 pola que se establecen as bases reguladoras e se procede á convocatoria para a concesión de mención de excelencia a titulacións universitarias oficiais de máster, impartidas polas universidades do Sistema universitario de Galicia no curso académico 2019/20.</p>
    <p>Artigo 2. Entrada en vigor</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 12 de decembro de 2019</p>
    <footer><p>Carmen Pomar Tojo<br>Conselleira de Educación, Universidade e Formación Profesional</p></footer>

