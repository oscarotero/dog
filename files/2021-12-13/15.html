---
date: '2021-12-13'
id: G0003-241121-0017
page: 60443
number: 237
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 23 de novembro de 2021, da Dirección Xeral de Recursos Humanos,
  pola que se declaran, con carácter provisional, as persoas aspirantes
  admitidas e excluídas, así como as exentas e non exentas do exercicio de
  lingua galega, no concurso-oposición para o ingreso nas categorías de
  costureiro/a, lavandeiro/a e pasador/a de ferro, convocado pola Resolución do
  18 de xuño de 2021.
range: Resolución
url: >-
  https://www.xunta.gal/dog/Publicados/2021/20211213/AnuncioG0003-241121-0017_gl.html
---
<p>Mediante a Resolución desta dirección xeral do 18 de xuño de 2021 (<em>Diario Oficial de Galicia</em> núm 126, do 5 de xullo) convocouse concurso-oposición para o ingreso nas categorías de costureiro/a, lavandeiro/a e pasador/a de ferro.</p>
    <p>A base 6.1 desta resolución establece que, rematado o prazo de presentación de solicitudes, a Dirección Xeral de Recursos Humanos do Servizo Galego de Saúde publicará no <em>Diario Oficial de Galicia</em> a resolución pola que se declaren con carácter provisional os/as aspirantes admitidos/as e excluídos/as, co motivo da exclusión, así como os/as aspirantes exentos/as e non exentos/as da realización do exercicio acreditativo do coñecemento de lingua galega.</p>
    <p>De conformidade coa antedita base, esta dirección xeral, como órgano convocante do proceso,</p>
    <h2>RESOLVE:</h2>
    <p>Primeiro. Declarar, con carácter provisional, as persoas aspirantes admitidas e excluídas, así como as exentas e non exentas da realización do exercicio de lingua galega, no concurso-oposición para o ingreso nas categorías de costureiro/a, lavandeiro/a e pasador/a de ferro, convocado pola Resolución do 18 de xuño de 2021.</p>
    <p>Segundo. As listas coa relación provisional de admitidos/as e excluídos/as, con indicación do motivo de exclusión, e os/as declarados/as exentos/as e non exentos/as da realización do exercicio de lingua galega, poderán examinarse na páxina web do Servizo Galego de Saúde (www.sergas.es).</p>
    <p>Ademais, o estado de cada solicitude pode ser consultado polo/a solicitante no seu expediente electrónico persoal en Fides/expedient-e/sección de procesos.</p>
    <p>Terceiro. As persoas aspirantes excluídas e as declaradas non exentas da realización do exercicio de galego disporán dun prazo de dez días hábiles, contados a partir do día seguinte ao da publicación desta resolución no <em>Diario Oficial de Galicia</em>, para poder emendar, de ser o caso, o defecto que motivou a súa exclusión e/ou a declaración de non exento/a da realización de tal exercicio, mediante escrito dirixido á mesma unidade de validación a que se dirixiu a instancia de participación, que deberá presentarse nun rexistro administrativo ou a través de calquera dos procedementos dispoñibles do artigo 16.4 da Lei 39/2015, do 1 de outubro, do procedemento administrativo común das administracións públicas.</p>
    <p>Disporán do mesmo prazo de reclamación as persoas que, tendo presentado debidamente a solicitude de participación no proceso, non consten como admitidas nin excluídas na relación publicada.</p>
    <p>Cuarto. A estimación ou desestimación das solicitudes de emenda entenderase implícita na resolución pola que se aprobe, con carácter definitivo, a relación de admitidos/as e excluídos/as e de exentos/as e non exentos/as do exercicio acreditativo do coñecemento da lingua galega, que se publicará no <em>Diario Oficial de Galicia</em>.</p>
    <p>Santiago de Compostela, 23 de novembro de 2021</p>
    <footer><p>Ana María Comesaña Álvarez<br>Directora xeral de Recursos Humanos</p></footer>

