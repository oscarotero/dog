---
date: '2015-11-18'
id: CA01-171115-0004
page: 43499
number: 220
agency: Consellería de Facenda
section: I. Disposicións xerais.
title: >-
  DECRETO 164/2015, do 13 de novembro, polo que se modifica o Decreto 101/2014,
  do 1 de agosto, polo que se establece a estrutura orgánica da Consellería de
  Facenda.
range: Decreto
url: >-
  https://www.xunta.gal/dog/Publicados/2015/20151118/AnuncioCA01-171115-0004_gl.html
---
<p>A vixente estrutura orgánica da Consellería de Facenda foi aprobada polo Decreto 101/2014, do 1 de agosto, publicado no DOG núm. 153, do 13 de agosto de 2014 (corrección de erros no DOG núm. 209, do 31 de outubro), modificado polo Decreto 20/2015, do 29 de xaneiro, de racionalización de órganos colexiados da Xunta de Galicia, e polo Decreto 72/2015, do 7 de maio.</p>
    <p>Mediante o Decreto 116/2015, do 4 de outubro, modifícase a estrutura orgánica da Xunta de Galicia (DOG núm. 190, do 5 de outubro). Este decreto entrou en vigor o mesmo día da súa publicación e a modificación que introduce supón o incremento do número dos seus departamentos que pasan de oito a dez, xa que as competencias da anterior Consellería de Traballo e Benestar pasan á Consellería de Política Social e á Consellería de Economía, Emprego e Industria; as competencias da anterior Consellería de Medio Ambiente, Territorio e Infraestruturas pasan á Consellería de Medio Ambiente e Ordenación do Territorio e á Consellería de Infraestruturas e Vivenda, e as competencias da anterior Consellería do Medio Rural e do Mar pasan á Consellería do Medio Rural e á Consellería do Mar. Esta circunstancia incide nas previsións que, no que se refire ás intervencións delegadas, figuran na estrutura orgánica vixente da Consellería de Facenda.</p>
    <p>Así o número 5 do artigo 18 do decreto establece que: </p>
    <p>«5. As intervencións delegadas de todas as consellerías contarán cun Servizo de Fiscalización e Contabilidade, excepto as intervencións delegadas nas consellerías de Cultura, Educación e Ordenación Universitaria; Traballo e Benestar, e do Medio Rural e do Mar, que contarán con dous servizos. </p>
    <p>Os/as interventores/as delegados/as poderán ser asistidos por interventores/as adxuntos/as ou habilitados/as».</p>
    <p>Na procura da racionalidade do gasto na prestación do servizo e de coherencia na distribución dos efectivos existentes, considérase oportuno modificar este punto do referido precepto, de conformidade coa actual estrutura orgánica da Xunta de Galicia.</p>
    <p>Por outra banda, o artigo 6.b) do Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia, establece que quedan adscritos á Consellería de Cultura, Educación e Ordenación Universitaria a Axencia Galega das Industrias Culturais e o ente público Axencia para a Xestión Integrada, Calidade e Avaliación da Formación Profesional. Non obstante, este último xa fora extinguido polo Decreto 102/2015, do 9 de xullo, e, polo tanto, procede modificar a redacción actual do citado artigo 6.b) do Decreto 129/2015.</p>
    <p>De acordo co exposto, por proposta do conselleiro de Facenda, cos preceptivos informes favorables e logo da deliberación do Consello da Xunta de Galicia na súa reunión do día trece de novembro de dous mil quince,</p>
    <h2>DISPOÑO:</h2>
    <p>Artigo único. Modificación do Decreto 101/2014, do 1 de agosto, polo que se establece a estrutura orgánica da Consellería de Facenda</p>
    <p>O número 5 do artigo 18 do Decreto 101/2014, do 1 de agosto, polo que se establece a estrutura orgánica da Consellería de Facenda, queda redactado como segue:</p>
    <p>«5. As intervencións delegadas de todas as consellerías contarán cun Servizo de Fiscalización e Contabilidade, excepto as intervencións delegadas na Consellería de Cultura, Educación e Ordenación Universitaria e na Consellería de Economía, Emprego e Industria, que contarán con dous servizos, e a Consellería de Medio Ambiente e Ordenación do Territorio, que non contará con ningún. </p>
    <p>Os/as interventores/as delegados/as poderán ser asistidos por interventores/as adxuntos/as ou habilitados/as».</p>
    <p>Disposición derrogatoria</p>
    <p>Quedan derrogadas todas as disposicións de igual ou inferior rango que se opoñan ao disposto neste decreto. </p>
    <p>Disposición derradeira primeira. Modificación do Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia</p>
    <p>Suprímese o número 2 da letra b) do artigo 6 do Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia, que queda redactada como segue: </p>
    <p>«b) Queda adscrita a esta consellería: </p>
    <p>A Axencia Galega das Industrias Culturais».</p>
    <p>Disposición derradeira segunda</p>
    <p>A estrutura orgánica que se establece neste decreto non suporá aumento de gasto.</p>
    <p>Disposición derradeira terceira</p>
    <p>A Consellería de Facenda proporá as modificacións que procedan na relación de postos de traballo, derivadas da modificación da estrutura orgánica que se establece neste decreto.</p>
    <p>Disposición derradeira cuarta</p>
    <p>Facúltase a persoa titular da Consellería de Facenda para ditar os actos e adoptar as medidas que sexan necesarios para a acomodación do persoal á estrutura establecida neste decreto ou derivada dela, así como as que cumpran para o seu desenvolvemento e execución.</p>
    <p>Disposición derradeira quinta</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, trece de novembro de dous mil quince</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Valeriano Martínez García<br>Conselleiro de Facenda</p>

