---
date: '2018-01-19'
id: G0256-040118-0003
page: 4341
number: 14
agency: Axencia Turismo de Galicia
section: III. Outras disposicións.
title: >-
  EXTRACTO da Resolución do 4 de xaneiro de 2018 pola que se establecen as bases
  reguladoras para a concesión, en réxime de concorrencia competitiva, de
  subvencións a entidades locais para actuacións de mellora das infraestruturas
  turísticas, e se anuncia a convocatoria para o ano 2018.
range: Resolución
url: >-
  https://www.xunta.gal/dog/Publicados/2018/20180119/AnuncioG0256-040118-0003_gl.html
---
<p>BDNS (Identif.): 381151.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://pap.minhap.gob.es/bdnstrans/index).</p>
    <p>Primeiro. Persoas beneficiarias </p>
    <p>As entidades locais que desenvolvan actuacións de mellora das infraestruturas turísticas, que se relacionan:</p>
    <p>a) Concellos.</p>
    <p>b) Mancomunidades e consorcios locais de Galicia constituídos de acordo coa Lei 5/1997, do 22 de xullo, de Administración local de Galicia. Estas entidades supramunicipais deberán ter atribuídas competencias en materia de turismo. </p>
    <p>c) Agrupacións de municipios, de conformidade co disposto no artigo 8.3 da Lei 9/2007, do 13 de xuño, de subvencións de Galicia. </p>
    <p>Non poderán participar nesta convocatoria as setes grandes cidades galegas: A Coruña, Lugo, Ourense, Pontevedra, Vigo, Ferrol e Santiago de Compostela, e as entidades locais de carácter supramunicipal nas que estean integradas.</p>
    <p>Non se admitirán as solicitudes presentadas por consorcios locais dos cales forme parte a Xunta de Galicia e financie, en todo ou en parte, os seus gastos de funcionamento.</p>
    <p>Segundo. Obxecto </p>
    <p>Fomento da accesibilidade e sinalización dos recursos turísticos no medio rural cara á consolidación da oferta turística nas zonas rurais a través da posta en valor da súa riqueza histórica, cultural, patrimonial e paisaxística.</p>
    <p>Son subvencionables: </p>
    <p>a) Actuacións de embelecemento dos accesos aos recursos turísticos da entidade solicitante, que poderán incluír: </p>
    <p>– Recuperación e tratamento paisaxístico da contorna dos recursos turísticos.</p>
    <p>– Iluminación ornamental dos recursos turísticos, xa sexa primeira instalación ou mellora, ampliación ou substitución da existente. Non será subvencionable a iluminación urbana da entidade local.</p>
    <p>– Recuperación de miradoiros paisaxísticos, carreiros, rutas.</p>
    <p>– Adecuación de espazos destinados ao estacionamento de vehículos dos visitantes, nos que á súa finalidade sexa reducir o impacto negativo que estes producen.</p>
    <p>b) Actuacións de embelecemento dos bens declarados de interese cultural ou cun procedemento de declaración xa iniciado, así como as que afecten a súa contorna de protección que poderán consistir en:</p>
    <p>– Embelecemento de vías.</p>
    <p>– Soterramento de colectores de residuos.</p>
    <p>– Eliminación de cableado aéreo e antenas de comunicacións.</p>
    <p>c) Actuacións de posta en valor turístico dos recursos que poderán incluír as seguintes:</p>
    <p>– Rehabilitación ou restauración para a súa dedicación a usos turísticos distintos do aloxamento de persoas.</p>
    <p>– Recuperación de elementos de interese etnográfico ou da arquitectura tradicional.</p>
    <p>d) Actuacións de mellora da accesibilidade dos recursos turísticos:</p>
    <p>– Eliminación de barreiras arquitectónicas no acceso aos bens, recursos e rutas turísticas.</p>
    <p>– Facilitar o acceso das persoas con algún tipo de discapacidade sensorial á información turística dos recursos, mediante a adaptación das páxinas web, sinalización en linguaxe braille ou calquera outra de análoga natureza.</p>
    <p>e) Sinalización dos recursos turísticos.</p>
    <p>Terceiro. Bases reguladoras </p>
    <p>Resolución do 4 de xaneiro de 2018, pola que se establecen as bases reguladoras para a concesión, en réxime de concorrencia competitiva, de subvencións a entidades locais para actuacións de mellora das infraestruturas turísticas, e se anuncia a convocatoria para o ano 2018. </p>
    <p>Cuarto. Importe </p>
    <p>Contía de 2.500.000 € á aplicación orzamentaria 04 A2 761 A 760.0, proxecto 2016 00002, financiada con fondos propios da comunidade autónoma.</p>
    <p>Quinto. Prazo de presentación de solicitudes </p>
    <p>O prazo de presentación de solicitudes será dun mes contado a partir do día seguinte ao da súa publicación no Diario Oficial de Galicia. </p>
    <p>Sexto. Prazo de xustificación da subvención</p>
    <p>O prazo para a xustificación da subvención será o 1 de outubro de 2018.</p>
    <p>Santiago de Compostela, 4 de xaneiro de 2018</p>
    <footer><p>Mª Nava Castro Domínguez <br>Directora da Axencia Turismo de Galicia</p></footer>

