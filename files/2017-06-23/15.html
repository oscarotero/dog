---
date: '2017-06-23'
id: O150-160617-0001
page: 31100
number: 119
agency: Escola Galega de Administración Pública
section: III. Outras disposicións.
title: >-
  RESOLUCIÓN do 14 de xuño de 2017 pola que se convoca o curso monográfico
  Cambio e motivación na Función Pública.
range: Resolución
url: >-
  https://www.xunta.gal/dog/Publicados/2017/20170623/AnuncioO150-160617-0001_gl.html
---
<p>Conforme os fins que lle asigna a Escola Galega de Administración Pública a normativa que a regula (Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo), </p>
    <footer><p>RESOLVO:</p></footer>
    <p>Convocar o curso monográfico Cambio e motivación na Función Pública, de acordo coas bases que se indican a continuación:</p>
    <p>1. Obxectivos.</p>
    <p>Dado o momento actual no que vivimos, con saturación de compromisos tanto persoais como profesionais, deixamos nun segundo plano o noso propio desenvolvemento persoal. Este curso persegue, dunha forma totalmente práctica e experiencial, que as persoas participantes, poidan xestionar mellor o seu tempo, incrementar a súa motivación e acadar así, dun xeito máis doado, os obxectivos que se propoñan.</p>
    <p>A través dunha metodoloxía moi práctica e dinámica, este curso centra as súas accións nos seguintes obxectivos:</p>
    <p>– Definir de maneira eficaz os fins que farán que a felicidade e motivación das persoas participantes aumenten.</p>
    <p>– Tomar conciencia da importancia dos seus pensamentos ante os acontecementos do día a día.</p>
    <p>– Descubrir as capacidades necesarias para superar a maioría dos desafíos nos ámbitos persoal e profesional.</p>
    <p>– Gozar da oportunidade de experimentar a propia enerxía interior enfrontándose a un dos retos máis impactantes da súa vida.</p>
    <p>– Experimentar unha nova sensación de poder interior para enfrontarse a calquera proceso de cambio e acción.</p>
    <p>2. Contidos.</p>
    <p>Defínense unha serie de puntos que servirán como fío condutor do evento:</p>
    <p>– O mito da caverna: o que nos contaron.</p>
    <p>– Saíndo da caverna: descubrindo un novo mundo.</p>
    <p>– Enfrontando novos retos: oportunidade ou ameaza?</p>
    <p>– O medo: amigo ou inimigo?</p>
    <p>– Decidindo e aceptando: queres seguir?</p>
    <p>– O reto: o teu primeiro paso.</p>
    <p>– Dinámica de alto impacto: <em>glasswalking.</em></p>
    <p>3. Persoas destinatarias.</p>
    <p>O curso diríxese ao persoal empregado das administracións públicas de Galicia, tanto autonómica como local e de xustiza, e dos entes instrumentais da Comunidade Autónoma.</p>
    <p>4. Desenvolvemento.</p>
    <p>Lugar: EGAP, rúa Madrid, 2-4. Santiago de Compostela.</p>
    <p>Data: mércores, 12 de xullo de 2017.</p>
    <p>Horario: de mañá.</p>
    <p>Duración: 4 horas lectivas.</p>
    <p>5. Número de prazas: 24.</p>
    <p>6. Inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP (https://egap.xunta.gal/matricula/).</p>
    <p>O prazo para a inscrición estará aberto desde as 8.00 horas do día seguinte ao da publicación desta resolución no <em>Diario Oficial de Galicia</em> ata as 23.00 horas do día 5 de xullo de 2017.</p>
    <p>Excepto as persoas que pertenzan á Administración autonómica ou á Administración de xustiza, todos/as os/as solicitantes deberán enviar un correo a novas.egap@xunta.gal, achegando a certificación acreditativa da súa condición de persoal empregado público e do grupo e/ou categoría á que pertencen. Esta certificación será expedida pola persoa que realice as tarefas de certificación da Administración na que preste os seus servizos. Serán excluídas aquelas solicitudes que non acompañen a dita certificación ou que sexa recibida con posterioridade ao último día habilitado para a inscrición, isto é, 5 de xullo de 2017.</p>
    <p>Poderá obterse calquera outra información, desde as 8.30 ata as 14.30 horas, nos teléfonos: 981 54 62 41 - 981 54 62 39.</p>
    <p>7. Criterios de admisión.</p>
    <p>A orde de admisión virá determinada pola data e hora de presentación das solicitudes.</p>
    <p>8. Publicación da listaxe de persoas seleccionadas e prazo de presentación de alegacións.</p>
    <p>1. A listaxe de persoas seleccionadas publicarase no punto deste curso da páxina web da EGAP (http://egap.xunta.gal/), así como un número adecuado de reservas no caso de que o número de solicitudes recibidas fose superior ao número de prazas.</p>
    <p>O prazo de presentación de alegacións será de dous días naturais desde a súa publicación.</p>
    <p>2. Transcorrido o prazo de alegacións, publicarase no punto deste curso da páxina web da EGAP (http://egap.xunta.gal/), a listaxe definitiva de persoas admitidas no curso.</p>
    <p>9. Cambios ou substitucións na selección, renuncia e asistencia.</p>
    <p>1. En ningún caso, serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte dos responsables dos centros directivos.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á Escola Galega de Administración Pública cunha antelación mínima de tres días hábiles anteriores ao comezo da actividade formativa. Na páxina web da Escola estará dispoñible un modelo de renuncia.</p>
    <p>Para isto, poderá utilizarse, alén do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE do 2 de outubro), o enderezo de correo electrónico novas.egap@xunta.gal</p>
    <p>c) As persoas que incumpran o previsto nas liñas a) e b) pasarán ao final das listas de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>3. A asistencia e a puntualidade:</p>
    <p>a) Son obrigatorias a asistencia ás sesións da actividade formativa e a puntualidade.</p>
    <p>b) Durante a actividade formativa terá lugar un control permanente de asistencia e puntualidade, incluídos controis extraordinarios.</p>
    <p>c) As faltas de asistencia:</p>
    <p>c.1) Non poden superar en ningún caso o 10 % das horas lectivas presenciais. En todo caso, as faltas de asistencia deberán xustificarse documentalmente ante os responsables da actividade formativa nun prazo máximo de 10 días contado a partir do día da finalización desta actividade. As persoas que incumpran o antedito perderán o dereito ao certificado de participación na actividade formativa.</p>
    <p>c.2) Aquelas persoas cuxas faltas de asistencia superen o 50 % das horas lectivas pasarán ao final das listas de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>10. Modificacións.</p>
    <p>A EGAP resérvase a facultade de interpretar e de resolver as incidencias que poidan xurdir no desenvolvemento deste curso, así como a facultade de cancelalo se o escaso número de solicitudes non xustificase a súa realización.</p>
    <p>11. Certificado electrónico de asistencia.</p>
    <p>Ao final do curso expedirase un certificado electrónico de asistencia, descargable desde a área de matrícula (https://egap.xunta.gal/matricula), a aquelas persoas inscritas que participasen asiduamente e sempre que a súa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización do curso, así como un código de verificación electrónica (CVE) para contrastar a súa autenticidade.</p>
    <p>Santiago de Compostela, 14 de xuño de 2017</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

