---
date: '2001-06-01'
id: 91B2
page: 7
number: 106
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: I. DISPOSICIÓNS XERAIS
title: >-
  Decreto 120/2001, do 10 de maio, polo que se modifica o Decreto 161/2000, do
  29 de xuño, polo que se establece a estructura orgánica da Consellería de
  Xustiza, Interior e Relacións Laborais.
range: Decreto
url: 'https://www.xunta.gal/dog/Publicados/2001/20010601/Anuncio91B2_gl.html'
---
<p>O recente Decreto 161/2000, do 29 de xuño, estableceu a vixente estructura orgánica da Consellería de Xustiza, Interior e Relacións Laborais, coa que se pretendeu conseguir unha maior eficiencia nas súas actuacións, establecendo as liñas xerais organizativas. Esta modificación tenta culminar este proceso coa creación de dúas unidades administrativas,</p>
<p>a Subdirección Xeral de Cooperativas e Economía Social dentro da Dirección Xeral de Relacións Laborais, que reforzará a xestión das competencias atribuídas á consellería pola Lei 5/1998, do 18 de decembro, de cooperativas de Galicia, e, por outra banda, vaise crear un Servicio de Contratación e Obras dentro da secretaría xeral, que tramite especificamente e coordine os expedientes de contratación da consellería.</p>
<p>Elimínase da estructura orgánica a referencia ó Servicio de Obxección de Conciencia dentro da Dirección Xeral de Xustiza e créase na Dirección Xeral de Administración Local un servicio de voluntariado, cun campo de actuación máis amplo que o derivado da prestación social substitutoria do servicio militar, que desaparecerá como obriga a finais de 2001.</p>
<p>Os restantes cambios na estructura responden a cambios de denominación de distintas unidades administrativas que, sen embargo, manteñen as súas funcións.</p>
<p>Na súa virtude, por proposta do conselleiro de Xustiza, Interior e Relacións Laborais, cos informes previos das consellerías da Presidencia e Administración Pública e de Economía e Facenda e logo de deliberación do Consello da Xunta de Galicia na súa reunión do día dez de maio de dous mil un,</p>
<p>DISPOÑO:</p>
<p>Artigo único.</p>
<p>Modifícase o Decreto 161/2000, do 29 de xuño, polo que se establece a estructura orgánica da Consellería de Xustiza, Interior e Relacións Laborais, nos seguintes termos:</p>
<p>Artigo 4º</p>
<p>-Engádese un punto 1.2 ó artigo 4º.Dous.1, co seguinte contido:</p>
<p>1.2. Servicio de Contratación e Obras.</p>
<p>A este servicio corresponderalle a xestión dos expedientes de contratación administrativa que sexan competencia da consellería, cando se trate de obras, xestión de servicios públicos, subministracións, consultorías e asistencias, ou calquera outra figura contractual análoga, así como os convenios de colaboración con outros entes públicos en materia de investimento. Corresponderalle, así mesmo, o seguimento e control da execución dos contratos.</p>
<p>Artigo 5º</p>
<p>-Suprímese no artigo 5º.Un a obxección de conciencia como materia na que exercerá competencias a Dirección Xeral de Xustiza.</p>
<p>-Suprímese o punto 1.2 do artigo 5º.Dous.</p>
<p>-Modifícase a denominación da Subdirección Xeral de Persoal, Medios Materiais e Informática da Administración de Xustiza, establecida no artigo 5º.Dous.2, que pasa a denominarse Subdirección</p>
<p>Xeral de Recursos Humanos, Materiais e Informáticos da Administración de Xustiza.</p>
<p>-Modifícase a denominación do Servicio de Medios Materiais e Informática Xudicial establecido no artigo 5º.Dous.2.3, que pasa a denominarse Servicio de Recursos Materiais e Informáticos.</p>
<p>Artigo 6º</p>
<p>-Modifícase a denominación da Subdirección Xeral de Seguridade e Hixiene no Traballo establecida no artigo 6º.Dous.2, que pasa a denominarse Subdirección Xeral de Seguridade e Saúde Laboral.</p>
<p>-Modifícase a denominación do Servicio de Seguridade e Hixiene no Traballo establecido no artigo 6º.Dous.2.1, que pasa a denominarse Servicio de Seguridade e Saúde Laboral.</p>
<p>-Engádese un punto 3 ó artigo 6º, co seguinte contido:</p>
<p>3. Subdirección Xeral de Cooperativas e Economía Social.</p>
<p>Á Subdirección Xeral de Cooperativas e Economía Social correspóndelle a promoción, coordinación, desenvolvemento, control e execución das competencias da Comunidade Autónoma en materia de cooperativas e outras empresas de economía social sen prexuízo das competencias doutras consellerías nesta materia, así como a modulación das relacións cos axentes sociais.</p>
<p>Correspóndelle, ademais, a elaboración do borrador do anteproxecto de orzamento anual correspondente ó seu programa de gasto, o seu seguimento e control, así como a elaboración de estatísticas nas materias da súa competencia.</p>
<p>Para o desenvolvemento das súas funcións contará coas seguintes unidades:</p>
<p>3.1. Servicio de Cooperativas e Economía Social, ó que lle corresponde:</p>
<p>-A cualificación, inscrición e certificación dos actos que deben acceder ó rexistro xurídico de cooperativas central, e os depósitos relativos ás asociacións de cooperativas.</p>
<p>-A tramitación de expedientes, sancionadores por infracción da normativa cooperativa, así como de procedementos de adopción de medidas de intervención temporal e de descualificación de cooperativas.</p>
<p>-A cualificación e inscrición no rexistro administrativo de sociedades laborais e expedición de certificacións.</p>
<p>-A cualificación e inscrición no rexistro administrativo de centros especiais de emprego e expedición de certificacións.</p>
<p>-Información e asesoramento en materia de cooperativa e de empresas de economía social, así como o impulso das relacións intercooperativas.</p>
<p>-A coordinación dos rexistros provinciais de cooperativas.</p>
<p>-Planificación, xestión e control das axudas a cooperativas, sociedades laborais e as súas asociacións.</p>
<p>-Execución dos programas de promoción e divulgación do cooperativismo e doutras formas de economía social.</p>
<p>-Elaboración de estatísticas, realización e coordinación de estudios sobre cooperativas e empresas de economía social.</p>
<p>-O desenvolvemento e a xestión daqueloutras funcións atribuídas á autoridade laboral na normativa de cooperativas e sociedades laborais.</p>
<p>-Todos aqueles asuntos ou materias que pola súa natureza análoga lle sexan encomendados.</p>
<p>-Suprímese o punto 1.2 do artigo 6º.Dous.</p>
<p>Artigo 8º</p>
<p>-Engádese no artigo 8º.Un como materia na que exercerá competencias a Dirección Xeral de Administración Local a seguinte:</p>
<p>Promoción e fomento de actuacións de voluntariado. Mentres subsista a obriga da prestación social substitutoria do servicio militar incluirá, ademais, os programas de obxección de conciencia.</p>
<p>-Engádese un punto dous no artigo 8º.Dous, co seguinte contido:</p>
<p>Do director xeral de Administración Local dependerá de modo directo e inmediato a seguinte unidade administrativa:</p>
<p>2. Servicio do voluntariado.</p>
<p>Desenvolverá as directrices que lle sexan encomendadas pola Dirección Xeral, correspondéndolle, entre outras, as seguintes funcións:</p>
<p>-Elaboración e seguimento do Plan Galego de Fomento e Promoción da Acción Voluntaria e a xestión do Sistema de Rexistro Autonómico de entidades, así como desenvolvemento das actuacións técnicas de promoción, investigación, asistencia e formación.</p>
<p>-Elaborar e presentar propostas sobre as actividades e programas que sexan de interese preferente para Galicia, para os efectos da prestación social substitutoria.</p>
<p>-Elaborar e xestiona-los concertos de prestación social substitutoria.</p>
<p>-Emitir informe sobre os proxectos e programas presentados polas entidades públicas ou privadas que, tendo o seu ámbito de actuación no territorio de Galicia, pretenden recibir obxectores como colaboradores sociais.</p>
<p>-Realizar labores de información, colaboración e apoio ás administracións locais, así como ó resto das entidades colaboradoras.</p>
<p>-Informa-los mozos sobre a forma de exerce-lo dereito á obxección de conciencia e a realización da prestación social substitutoria.</p>
<p>Artigo 9º</p>
<p>-Modifícase a denominación de xefe de Área de Seguridade e Hixiene establecida no artigo 9º.1.4, que pasa a denominarse Servicio de Área de Seguridade e Saúde Laboral.</p>
<p>Disposicións derradeiras</p>
<p>Primeira.-Facúltase o conselleiro de Xustiza, Interior e Relacións Laborais para dictar cantas disposicións sexan necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dez de maio de dous mil un.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

