---
date: '2012-08-20'
id: CA02-070812-0002
page: 33162
number: 157
agency: 'Consellería de Medio Ambiente, Territorio e Infraestruturas'
section: I. Disposicións xerais.
title: >-
  DECRETO 172/2012, do 1 de agosto, polo que se regula a Comisión de
  Coordinación de Sistemas de Información Xeográfica e Cartografía.
range: Decreto
url: >-
  https://www.xunta.gal/dog/Publicados/2012/20120820/AnuncioCA02-070812-0002_gl.html
---
<p>O Decreto 44/2012, do 19 de xaneiro, establece a estrutura orgánica da Consellería de Medio Ambiente, Territorio e Infraestruturas, órgano da Administración da Comunidade Autónoma ao cal lle corresponden as competencias e funcións en materia de ambiente, ordenación do territorio e urbanismo, vivenda e solo, infraestruturas, mobilidade, e conservación da natureza, consonte o establecido no Estatuto de autonomía para Galicia nos termos sinalados na Constitución española. O artigo 4 do Decreto 44/2012, sinala que o/a conselleiro/a é a autoridade superior da consellería e con tal carácter está investido/a das atribucións enumeradas no artigo 34 da Lei de Galicia 1/1983, do 22 de febreiro, de normas reguladoras da Xunta e da súa Presidencia.</p>
    <p>A Comisión de Coordinación de Sistemas de Información Xeográfica e Cartografía creouse polo Decreto 148/2003, do 9 de xaneiro, como un órgano de coordinación técnica dos departamentos, organismos e entes da Administración autonómica galega nas súas actuacións en materia de sistema de información xeográfica e cartográfica, adscrito inicialmente á Consellería de Presidencia, Relacións Institucionais e Administración Pública. O Decreto 188/2003, do 27 de febreiro, modificou a súa adscrición desde a dita consellería á Consellería de Política Territorial, Obras Públicas e Vivenda.</p>
    <p>A necesidade de contar cun departamento que puidese desenvolver e dar soporte técnico en materia de cartografía e sistemas de información xeográfica á devandita comisión e a obriga de coordinar e pór en marcha a Infraestrutura de Datos Espaciais de Galicia (IDEG), en que estivesen incluídas as deputacións provinciais e os concellos, implicou a adaptación da composición da comisión para dar cabida a estas institucións e a utilización do Sistema de Información Territorial de Galicia (Sitga), como soporte técnico para o desenvolvemento das funcións asignadas á comisión, a través do Decreto 394/2009, do 8 de outubro, que adscribe esta Comisión á Conselleria de Medio Ambiente, Territorio e Infraestruturas a través da Dirección Xeral de Sostibilidade e Paisaxe.</p>
    <p>A disposición derradeira cuarta da Lei 15/2010, do 28 de decembro, de medidas fiscais e administrativas, modificou o artigo 10 da Lei 6/2007, do 11 de maio, de medidas urxentes en materia de ordenación do territorio e do litoral de Galicia, engadindo, entre as funcións do Instituto de Estudos do Territorio, a da compilación e tratamento da información do territorio galego, así como a produción cartográfica para as diferentes consellerías e organismos públicos da Comunidade Autónoma de Galicia, función en estreita vinculación coas funcións asignadas á Comisión de Coordinación de Sistemas de Información Xeográfica e Cartografía, polo Decreto 148/2003, do 9 de xaneiro. Esta comisión está adscrita á Consellería de Medio Ambiente, Territorio e Infraestruturas, a través da Dirección Xeral de Sostibilidade e Paisaxe, dirección que pasa a integrarse no Instituto de Estudos do Territorio, polo que se considera xustificada a adscrición da Comisión de Coordinación de Sistemas de Información Xeográfica e Cartografía ao Instituto de Estudos do Territorio. </p>
    <p>De conformidade co artigo 16 da Lei 15/2010, do 28 de decembro, de medidas fiscais e administrativas, autorizouse o Consello da Xunta de Galicia para proceder á disolución ao abeiro do previsto nos artigos 45 e seguintes da Lei 3/1985, do 12 de abril, de patrimonio da Comunidade Autónoma de Galicia, e nos artigos 360 e seguintes do Real decreto lexislativo 1/2010, do 2 de xullo, polo que se aproba o texto refundido da Lei de sociedades de capital, da Sociedade Anónima para o Desenvolvemento Comarcal de Galicia. Desde o momento en que se produza a extinción da personalidade xurídica da sociedade anónima, o Instituto de Estudos do Territorio, en función das novas competencias atribuídas e a estrutura necesaria para o seu desenvolvemento, subrogarase nos dereitos e obrigas da Sociedade Anónima para o Desenvolvemento Comarcal de Galicia, no que se refire á Subdirección do Sistema de Información Territorial de Galicia (Sitga), modificacións recollidas polo Decreto 244/2011, do 29 de decembro.</p>
    <p>O Decreto 19/2011, do 10 de febreiro, polo que se aproban definitivamente as directrices de ordenación do territorio establece como determinacións excluíntes 10.1.20 e 10.1.21, previstas no artigo 9 da Lei 10/1995, do 23 de novembro, de ordenación do territorio de Galicia, para a aplicación, desenvolvemento e revisión das directrices de ordenación do territorio, a formulación e execución a través da Comisión de Coordinación dos Sistemas de Información Xeográfica e Cartografía, do Plan Cartográfico de Galicia, como instrumento para planificar dun xeito coordinado a produción, o uso e a difusión da información xeográfica necesaria para a xestión do territorio galego, coa finalidade de garantir a coherencia e interoperabilidade dos datos espaciais, así como o establecemento e actualización da Infraestrutura de Datos Espaciais de Galicia (IDEG) que garanta o almacenamento, a dispoñibilidade e o mantemento dos datos espaciais.</p>
    <p>As numerosas modificacións do Decreto 148/2003, do 9 de xaneiro, fan necesario recollelas nun só texto que permita rematar con esta dispersión e facilite o seu manexo, polo que procede aprobar un novo decreto no que se recollan todas as modificacións anteriores e se adapte ás novas circunstancias.</p>
    <p>En virtude do exposto, en exercicio das atribucións conferidas pola Lei 1/1983, do 22 de febreiro, reguladora da Xunta e da súa Presidencia, por proposta da persoa titular da Consellería de Medio Ambiente, Territorio e Infraestruturas e logo de deliberación do Consello da Xunta de Galicia, na súa reunión do día un de agosto de dous mil doce,</p>
    <footer><p>DISPOÑO:</p></footer>
    <p>Artigo 1. <em>Natureza</em></p>
    <p>Regúlase a Comisión de Coordinación de Sistemas de Información Xeográfica e Cartografía, como órgano de coordinación técnica dos departamentos, organismos e entes da Administración pública de Galicia nas súas actuacións en materia de sistema de información xeográfica, cartográfica e xeomática.</p>
    <p>Artigo 2. <em>Adscrición</em></p>
    <p>A Comisión de Coordinación de Sistemas de Información Xeográfica e Cartografía estará adscrita ao Instituto de Estudos do Territorio.</p>
    <p>Artigo 3. <em>Funcións</em></p>
    <p>Serán funcións propias da Comisión de Coordinación de Sistemas de Información Xeográfica e Cartografia as seguintes:</p>
    <p>– Formulación e execución do Plan Cartográfico de Galicia.</p>
    <p>– Coordinación das actividades cartográficas da Xunta de Galicia, así como das peticións e solicitudes en materia cartográfica das distintas consellerías respecto a outras administracións. </p>
    <p>– Impulso e seguimento da Infraestrutura de Datos Espaciais de Galicia (IDEG).</p>
    <p>– Execución dos obxectivos e liñas de traballo que lles sexan asignadas no Plan Galego de Cartografía e Información Xeográfica.</p>
    <p>– Dar soporte técnico á Comisión de Delimitación de Termos Municipais e á Comisión de Toponimia.</p>
    <p>– Análise das necesidades e da evolución da demanda de cartografía e información xeográfica de Galicia.</p>
    <p>– Calquera outra función que poida ter relación coa natureza da Comisión de Coordinación de Sistemas de Información Xeográfica e Cartografía. </p>
    <p>Artigo 4. <em>Composición</em></p>
    <p>A Comisión de Coordinación de Sistemas de Información Xeográfica e Cartografía estará composta polos seguintes membros:</p>
    <p>1. Presidente/a: a persoa titular da consellería competente en materia de ordenación do territorio.</p>
    <p>2. Vicepresidente/a: o/a director/a do Instituto de Estudos do Territorio.</p>
    <p>3. Vogais:</p>
    <p>a) Un/unha representante por consellería designado/a polo/a conselleiro/a correspondente. </p>
    <p>b) Un/unha representante do órgano central de estatística da Comunidade Autónoma.</p>
    <p>c) Un/unha representante da consellería competente en materia de toponimia.</p>
    <p>d) Un/unha representante de cada unha das catro deputacións provinciais.</p>
    <p>e) Un/unha representante da Federación Galega de Municipios e Provincias (Fegamp).</p>
    <p>f) Un/unha representante da entidade pública competente en materia de modernización e innovación tecnolóxica.</p>
    <p>g) Un/unha do representante do Fondo Galego de Garantía Agraria.</p>
    <p>4. As consellerías e demais organismos e entidades anteriormente mencionadas deberán, así mesmo, designar, ademais do/da vogal titular, un/unha vogal suplente.</p>
    <p>5. A composición da Comisión de Coordinación de Sistemas de Información Xeográfica e Cartografía tenderá a acadar unha participación equilibrada de homes e mulleres.</p>
    <p>Artigo 5. <em>Presidente/a e vicepresidente/a</em></p>
    <p>1. Correspondelle ao/a presidente/a, ou persoa na que delegue:</p>
    <p>a) Desempeñar a representación da Comisión.</p>
    <p>b) Acordar a convocatoria das reunións e a fixación da orde do día, tendo en conta, de ser o caso, as peticións dos/as demais membros formuladas con suficiente antelación.</p>
    <p>c) Presidir as reunións, moderar o desenvolvemento dos debates e suspendelos por causas xustificadas.</p>
    <p>d) Dirimir co seu voto os empates.</p>
    <p>e) Asegurar o cumprimento das leis.</p>
    <p>f) Visar as actas e certificacións dos acordos da Comisión.</p>
    <p>g) Exercer cantas outras funcións sexan inherentes á presidencia dun órgano colexiado.</p>
    <p>2. Nos casos de vacancia, enfermidade ou outra causa legal de ausencia, o/a presidente/a será substituído/a polo/a vicepresidente/a.</p>
    <p>3. Nos casos de vacancia, enfermidade ou outra causa legal de ausencia, o/a vicepresidente/a será substituído/a polo/a suplente designado/a para o efecto.</p>
    <p>Artigo 6. <em>Secretaría da Comisión</em></p>
    <p>1. A Secretaría da Comisión será desempeñada por un/unha representante do Instituto de Estudos do Territorio designado/a polo/a presidente/a da comisión ou persoa na que delegue.</p>
    <p>2. En caso de vacancia, ausencia ou enfermidade do/a secretario/a, será substituido/a temporalmente pola persoa que designe o/a presidente coma suplente.</p>
    <p>3. Correspóndelle a/o secretaria/o da Comisión:</p>
    <p>a) Asistir ás reunións, con voz pero sen voto.</p>
    <p>b) Efectuar a convocatoria das sesións da Comisión por orde da súa presidencia, así como ás citacións aos/ás seus/súas membros.</p>
    <p>c) Recibir os actos de comunicación dos membros da comisión e, polo tanto, as notificacións, peticións de datos, rectificacións ou calquera outra clase de escritos dos que deba ter coñecemento.</p>
    <p>d) Preparar o despacho dos asuntos e redactar e autorizar as actas das sesións.</p>
    <p>e) Expedir certificacións das consultas, ditames e acordos aprobados.</p>
    <p>f) Cantas outras funcións sexan inherentes á secretaría dun órgano colexiado.</p>
    <p>Artigo 7. <em>Convocatorias e sesións</em></p>
    <p>1. A Comisión reunirase, logo da convocatoria acordada pola persoa titular da presidencia, por iniciativa desta ou por petición de polo menos a metade dos/as vogais ou polo pedimento dunha comisión de traballo, cando menos dúas veces ao ano.</p>
    <p>2. A convocatoria da Comisión será cursada pola persoa titular da secretaría cando menos con corenta e oito horas de antelación, por escrito ou por medio de correo electrónico no que se recolla a orde do día cos asuntos que se vaian tratar na sesión.</p>
    <p>3. Para a válida constitución da Comisión, ademais das persoas titulares da presidencia e da secretaría ou de quen as substitúa, deberan estar presentes oito vogais en primeira convocatoria, e seis en segunda. Entre a primeira e a segunda convocatoria deberá transcorrer, cando menos, un prazo de trinta minutos.</p>
    <p>Artigo 8. <em>Asistencia de expertos/as</em></p>
    <p>A Comisión podera contar coa asistencia de expertos/as ou asesores/as, logo de acordo do Pleno sempre que o requiran os traballos que haxa de realizar.</p>
    <p>Artigo 9. <em>Pleno</em></p>
    <p>O Pleno estará integrado por todos os/as membros da Comisión de Coordinación de Sistemas de Información Xeográfica e Cartografía.</p>
    <p>A comisión actúa en Pleno, sen prexuízo de distribuír os seus traballos en grupos de traballo, acordo que lle corresponde aprobar ao seu Pleno.</p>
    <p>Artigo 10. <em>Grupos de traballo</em></p>
    <p>1. O Pleno poderá crear grupos de traballo por áreas, que poderán ser permanentes ou específicos e estarán formados polos/as membros que aquel designe para o efecto, e poderán ser asistidas polos expertos/as ou asesores/as que procedan en función do tema que se trate.</p>
    <p>2. Estarán compostos por un/unha coordinador/a nomeado/a polo/a presidente/a da Comisión de Coordinación de Sistemas de Información Xeográfica e Cartografía entre o persoal do Instituto de Estudos do Territorio e os/as membros necesarios/as para o seu funcionamento en función da materia que se vaia tratar. </p>
    <p>3. Correspondelles aos grupos de traballo a análise sectorial, a recollida de información, a elaboración de propostas e demais que sinale o Pleno.</p>
    <p>4. Os grupos de traballo reuniranse coa periodicidade que sexa necesaria ou por petición do/a seu/súa coordinador/a.</p>
    <p>Artigo 11. <em>Funcionamento da Comisión</em></p>
    <p>Sen prexuízo das peculiaridades previstas neste decreto, o funcionamento da Comisión de Coordinación de Sistemas de Información Xeográfica e Cartografía acomodarase ás normas contidas na Lei 30/1992, do 26 de novembro, de réxime xurídico das administracións públicas e do procedemento administrativo común e na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, sobre órganos colexiados.</p>
    <p>Artigo 12. <em>Apoio técnico</em></p>
    <p>O soporte técnico para o desenvolvemento das funcións da Comisión de Coordinación de sistemas de Información Xeográfica e Cartografía será prestado polo Instituto de Estudos do Territorio dedicado á compilación e tratamento de información do territorio galego, así como á produción cartográfica, sen prexuízo da colaboración que poidan prestar outros servizos da Xunta de Galicia en función do seu carácter temático en relación coas competencias que lle son propias.</p>
    <p>Disposición adicional primeira. <em>Sesión constitutiva</em></p>
    <p>Desde o momento da entrada en vigor deste decreto quedarán sen efecto os nomeamentos efectuados de vogais anteriormente designados, sen prexuízo de que continúen en funcións ata a designación dos novos representantes da Comisión de Coordinación de Sistemas de Información Xeográfica e Cartografía na sesión constitutiva que deberá realizase no prazo dun mes contado a partir da entrada en vigor deste decreto.</p>
    <p>Disposición adicional segunda. <em>Crédito orzamentario</em></p>
    <p>A constitución e posta en funcionamento da Comisión de Coordinación de Sistemas de Información Xeográfica e Cartografía non xerará aumento dos créditos orzamentarios da Consellería de Medio Ambiente, Territorio e Infraestruturas.</p>
    <p>Disposición derrogatoria</p>
    <p>Quedan derrogados o Decreto 148/2003, do 9 de xaneiro, polo que se crea a Comisión de Coordinación de Sistemas de Información Xeográfica e Cartografía, e o Decreto 188/2003, do 27 de febreiro, e o Decreto 394/2009, do 8 de outubro, polos que se modifica o Decreto 148/2003, do 9 de xaneiro.</p>
    <p>Disposición derradeira primeira</p>
    <p>Facúltase a persoa titular da Consellería de Medio Ambiente, Territorio e Infraestruturas, ou persoa en quen delegue, para ditar cantas normas complementarias fosen precisas para o desenvolvemento deste decreto.</p>
    <p>Disposición derradeira segunda</p>
    <p>Este decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, un de agosto de dous mil doce</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p>

