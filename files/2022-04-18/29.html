---
date: '2022-04-18'
id: G0596-250322-0004
page: 23714
number: 73
agency: 'Vicepresidencia segunda e Consellería de Economía, Empresa e Innovación'
section: VI. Anuncios. a) Administración autonómica.
title: >-
  RESOLUCIÓN do 21 de marzo de 2022, da Dirección Xeral de Planificación
  Enerxética e Recursos Naturais, pola que se outorgan a UFD Distribución
  Electricidad, S.A. as autorizacións administrativas previa e de construción
  para a infraestrutura eléctrica correspondente á conexión de nova LMTS na
  subestación Paizás e adecuación do CT Ponte Ulla (15CEK4) para alimentación do
  parque empresarial de Vedra, nos concellos de Silleda (Pontevedra) e Vedra (A
  Coruña) (expediente IN407A 2021/188-4).
range: Resolución
url: >-
  https://www.xunta.gal/dog/Publicados/2022/20220418/AnuncioG0596-250322-0004_gl.html
---
<p>Feitos:</p>
    <p>1. O 18.8.2021 UFD Distribución Electricidad, S.A. presentou, ante a Xefatura Territorial de Pontevedra desta consellería (en diante, xefatura territorial), a solicitude de autorización administrativa previa e autorización administrativa de construción para a infraestrutura eléctrica correspondente á conexión de nova LMTS na subestación de Paizás e adecuación de CT Ponte Ulla (15CEK4) para alimentación do parque empresarial de Vedra, a que se lle asignou o número de expediente IN407A 2021/188-4.</p>
    <p>Con esta solicitude achegouse a seguinte documentación técnica, de conformidade coa Lei 24/2013, do 26 de decembro, do sector eléctrico, e o Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica:</p>
    <p>• Proxecto de execución denominado Proxecto para conexión de nova LMTS na subestación de Paizás e adecuación do CT Ponte Ulla-15CEK4 para alimentación do parque empresarial de Vedra-Concello de Silleda e Vedra, asinado polo graduado en enxeñaría eléctrica Rubén Fervenza Nicolás (colexiado nº 4.684 do Colexio Oficial de Enxeñeiros Técnicos Industriais de Vigo), con data doo 2.7.2021 e coa referencia expediente nº UD218319070199, e no cal figura un orzamento de execución material de 26.824,58 euros.</p>
    <p>• Declaración responsable do técnico proxectista (incorporada no proxecto), segundo o exixido no artigo 53.1.b) da Lei 24/2013, do 26 de decembro, e no artigo 19 do Decreto 51/2011, do 17 de marzo (DOG núm. 65, do 1 de abril).</p>
    <p>A infraestrutura eléctrica proxectada consiste en realizar a conexión dunha nova liña de media tensión soterrada (LMTS) na subestación de Paizás (en Silleda) e a instalación de celas no centro de transformación (CT) Ponte Ulla (15CEK4) para atender a subministración eléctrica do parque empresarial de Vedra. Esta infraestrutura localízase nos concellos de Silleda (Pontevedra) e Vedra (A Coruña) e está conformada polas seguintes instalacións/actuacións:</p>
    <p>• Instalación de LMTS a 20 kV con condutor tipo RHZ1-2OL(S) 12/20 KV 3×(1×240) de 50 m de lonxitude, con orixe na cela de liña na subestación de Paizás e final no punto de acceso á rede existente no exterior xunto ao seu cerramento.</p>
    <p>• Instalación no CT Ponte Ulla (15CEK4) de 50 kVA, de 3 novas celas de liña para realizar a entrada e saída da nova LMTS (obxecto doutro proxecto) e unha cela de acoplamento de barras.</p>
    <p>2. O 17.11.2021, a xefatura territorial solicitou o preceptivo informe ás distintas administracións, organismos ou, de ser o caso, empresas de servizos de interese xeral afectadas pola dita infraestrutura eléctrica, isto é, o Concello de Silleda e o Concello de Vedra.</p>
    <p>A empresa promotora da infraestrutura eléctrica manifestou a súa conformidade co condicionado emitido polo Concello de Vedra.</p>
    <p>O Concello de Silleda non emitiu condicionado; en consecuencia, enténdese a súa conformidade coas autorizacións administrativas previa e de construción da infraestrutura eléctrica, conforme o disposto nos artigos 127 e 131 do Real decreto 1955/2000, do 1 de decembro, sen prexuízo da autorización que lle corresponda outorgar.</p>
    <p>3. O 8.3.2022, a xefatura territorial, logo de rematada a instrución do expediente IN407A 2021/188-4, deu traslado deste á Dirección Xeral de Planificación Enerxética e Recursos Naturais para os efectos de ditar a oportuna resolución. A xefatura territorial incorporou ao expediente o informe dos seus servizos técnicos, do 8.3.2021, en que se conclúe que non se presentan obxeccións técnicas para continuar coa tramitación do referido proxecto.</p>
    <p>Consideracións legais e técnicas:</p>
    <p>1. A Dirección Xeral de Planificación Enerxética e Recursos Naturais é competente para resolver este expediente, de conformidade co disposto no artigo 20 do Decreto 230/2020, do 23 de decembro, polo que se establece a estrutura orgánica da Vicepresidencia Segunda e Consellería de Economía, Empresa e Innovación (DOG núm. 5, do 11 de xaneiro de 2021), e no artigo único, punto 1.b).3º, do Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 22, do 1 de febreiro).</p>
    <p>2. A lexislación de aplicación ao presente expediente é a seguinte:</p>
    <p>• Lei 24/2013, do 26 de decembro, do sector eléctrico.</p>
    <p>• Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>• Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>• Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09.</p>
    <p>• Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>• Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 22, do 1 de febreiro).</p>
    <p>• Resolución do 19 de febreiro de 2014, da Dirección Xeral de Enerxía e Minas, pola que se aproba o procedemento de autorización administrativa de construción, de acordo co previsto na Lei 24/2013, do 26 de decembro, do sector eléctrico (DOG núm. 54, do 19 de marzo de 2014).</p>
    <p>3. Informe emitido o 8.3.2022 polos servizos técnicos da xefatura territorial, en que se conclúe que non se presentan obxeccións técnicas para continuar coa tramitación do proxecto para a conexión da nova LMTS na subestación Paizás e adecuación do CT Ponte Ulla (15CEK4) para alimentación do parque empresarial Vedra-Concellos de Silleda e Vedra.</p>
    <p>De acordo con todo o anterior,</p>
    <h2>RESOLVO:</h2>
    <p>1. Outorgar a UFD Distribución Electricidad, S.A. as autorizacións administrativas previa e de construción para a infraestrutura eléctrica correspondente á conexión de nova LMTS na subestación de Paizás e adecuación do CT Ponte Ulla (15CEK4) para alimentación do parque empresarial de Vedra, nos termos municipais de Silleda (Pontevedra) e Vedra (A Coruña).</p>
    <p>Todo isto de acordo coas condicións seguintes:</p>
    <p>1. As instalacións que se autorizan terán que realizarse de acordo coas especificacións e planos que figuran no proxecto de execución denominado Proxecto para conexión de nova LMTS en subestación de Paizás e adecuación do CT Ponte Ulla-15CEK4 para alimentación do parque empresarial de Vedra-Concellos de Silleda e Vedra, asinado polo graduado en enxeñaría eléctrica Rubén Fervenza Nicolás (colexiado nº 4.684 do Colexio Oficial de Enxeñeiros Técnicos Industriais de Vigo), con data do 2.7.2021 e coa referencia expediente nº UD218319070199, e no que figura un orzamento de execución material de 26.824,58 euros.</p>
    <p>2. A empresa promotora (UFD Distribución Electricidad, S.A.) asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manteñan as condicións regulamentarias de seguridade. Deberanse cumprir en todo momento as normas e directrices vixentes que resulten de aplicación, en particular canto establece o Regulamento sobre condicións técnicas e garantías de seguridade nas instalacións eléctricas de alta tensión e as súas instrucións técnicas complementarias ITC RAT 01 a 23, aprobados polo Real decreto 337/2014, do 9 de maio, e o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09, aprobado polo Real decreto 223/2008, do 15 de febreiro.</p>
    <p>3. Para introducir modificacións nas instalacións que afecten datos básicos do proxecto será necesaria a autorización previa da Dirección Xeral de Planificación Enerxética e Recursos Naturais; non obstante, a xefatura territorial poderá autorizar as modificacións de detalle do proxecto que resulten procedentes, debendo comunicar á dita dirección xeral todas as resolucións que se diten en aplicación da citada facultade.</p>
    <p>4. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas estas instalacións, a empresa promotora deberá presentar a solicitude de autorización de explotación ante a xefatura territorial, quen deberá estendela tras as comprobacións técnicas que considere oportunas.</p>
    <p>5. En canto aos bens e dereitos afectados pola referida infraestrutura eléctrica e adscritos ás distintas administracións, organismos ou empresas de servizo público ou de servizos de interese xeral, a empresa promotora realizará os correspondentes cruzamentos e afeccións de acordo cos condicionados e informes emitidos por estes.</p>
    <p>6. O incumprimento das condicións e requisitos establecidos nesta resolución ou a variación substancial dos orzamentos que determinaron a súa adopción poderá dar lugar á súa revogación, logo de audiencia ao promotor, de conformidade co disposto no artigo 53.10 da Lei 24/2013, do 26 de decembro.</p>
    <p>7. Estas autorizacións adóptanse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras da referida infraestrutura eléctrica, en especial as relativas á ordenación do territorio e ao ambiente, tal e como dispón o título VII do Real decreto 1955/2000, do 1 de decembro.</p>
    <p>8. Esta resolución publicarase no Diario Oficial de Galicia, de acordo co establecido no artigo 48.2 da Lei 9/2021, do 25 de febreiro.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o vicepresidente segundo e conselleiro de Economía, Empresa e Innovación da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 21 de marzo de 2022</p>
    <footer><p>Paula Mª Uría Traba<br>Directora xeral de Planificación Enerxética e Recursos Naturais</p></footer>

