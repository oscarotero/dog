---
date: '1997-06-26'
id: 813A
page: 6
number: 122
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Resolución do 30 de maio de 1997, da Dirección Xeral de Ordenación Educativa e
  de Formación Profesional, pola que se regula o desenvolvemento dos programas
  de garantía social en centros públicos para o curso 1997-1998.
range: Resolución
url: 'https://www.xunta.gal/dog/Publicados/1997/19970626/Anuncio813A_gl.html'
---
<p>En virtude do punto décimo terceiro da Orde do 5 de maio de 1997 (DOG do 29 ), pola que se regulan os programas de garantía social na Comunidade Autónoma de Galicia, e coa finalidade de desenvolver aspectos que completen a normativa básica descrita na citada orde, así como para determina-los seus destinatarios, esta dirección xeral,</p>
<p>RESOLVE:</p>
<p>Primeiro.-Destinatarios.</p>
<p>Poderán acceder ós programas de garantía social as persoas menores de 21 anos que, alomenos cumpran 16 anos no ano natural en que inicien o programa e se atopen nalgunha das seguintes condicións:</p>
<p>a) Estar escolarizadas no segundo ciclo da educación secundaria obrigatoria que, tendo accedido a un programa de diversificación curricular, a xuízo do equipo educativo que os atende, non estean en condicións de acada-los obxectivos da etapa por esa vía. Excepcionalmente, tamén poderá accede-lo alumnado ó que non lle fose posible cursar un programa de diversificación curricular e se atope, a xuízo do equipo educativo, en grave risco de abandono escolar.</p>
<p>b) Estar desescolarizadas e non posuír titulación académica superior á do graduado escolar ou que tendo acadado esa titulación, carezan do título de formación profesional de primeiro grao.</p>
<p>-No caso do alumnado citado no apartado a), o acceso ós programas de garantía social realizarase logo da avaliación psicopedagóxica, oídos os alumnos e os seus pais ou titores legais.</p>
<p>O alumnado que siga os programas de garantía social poderá compatibilizalos coa obtención dunha titulación académica mediante as probas de ensinanzas non escolarizadas para a obtención do título de técnico auxiliar de FP1 e/ou as probas libres para a obtención do título de educación secundaria obrigatoria que convoca a Consellería de Educación e Ordenación Universitaria.</p>
<p>Segundo.-Obxectivos.</p>
<p>Os programas de garantía social nas súas distintas modalidades orientaranse á consecución dos obxectivos indicados no apartado segundo da Orde do 5 de maio de 1997.</p>
<p>Terceiro.-Constitución de grupos.</p>
<p>Os programas de garantía social desenvolveranse en grupos cun mínimo de 10 alumnos e un máximo de 15. En tódolos programas poderá participar alumnado con necesidades educativas especiais, non podendo incorporarse máis de 3 alumnos destas</p>
<p>características por grupo; de ser así, o número máximo de alumnos que constituirán o grupo reducirase en igual número ó de alumnos integrados.</p>
<p>Cuarto.-Modalidades de programas.</p>
<p>Os centros educativos públicos poderán acollerse ós programas de garantía social que se desenvolvan segundo os tipos seguintes:</p>
<p>-Programas de formación educativa e profesional: programas que se desenvolverán integramente nun centro educativo no que se impartan ensinanzas de formación profesional, ensinanzas de educación secundaria ou ensinanzas artísticas ou en centros de educación de adultos.</p>
<p>-Programas de iniciación profesional: programas nos que a área de formación básica se desenvolva nun centro educativo dos indicados no apartado anterior e a de formación profesional específica en colaboración con entidades da Administración local, institucións públicas ou privadas sen ánimo de lucro ou en empresas e outros talleres autorizados cos que previamente a Consellería de Educación e Ordenación Universitaria establecera convenios para o desenvolvemento de programas de garantía social.</p>
<p>Quinto.-Programa de formación educativa e profesional.</p>
<p>1. Obxectivos da modalidade: ademais dos obxectivos recollidos no apartado segundo da Orde do 5-5-1997, as modalidades de formación educativa e profesional consideran de forma especial a formación para continuar estudios, a través da proba de acceso ós ciclos formativos de grao medio de formación profesional, ou para a obtención do título de graduado en ensino secundaria obrigatoria a partir doutras ofertas formativas.</p>
<p>2. Estructura e distribución horaria: nesta modalidade os compoñentes formativos e a distribución horaria dos compoñentes formativos, para o total de horas semanais, repartidas de luns a venres, con carácter xeral é a seguinte:</p>
<p>2.1. Área de formación profesional específica: entre 15 e 18 horas semanais.</p>
<p>2.2. Área de formación e orientación laboral: entre 2 e 3 horas semanais.</p>
<p>2.3. Área de formación básica: entre 6 e 10 horas semanais.</p>
<p>2.4. Titoría: entre 1 e 2 horas semanais.</p>
<p>2.5. Actividades complementarias: entre 1 e 3 horas semanais.</p>
<p>Non obstante, as delegación provinciais de educación, a través do servicio de inspección educativa, poderán autorizar horarios distintos do anterior, sempre que existan razóns que xustifiquen esta modificación.</p>
<p>3. Formación en centros de traballo: complementando a formación impartida no centro educativo e para facilita-la súa inserción laboral, o alumnado</p>
<p>poderá facer prácticas en centros de traballo relacionados co perfil profesional do programa. De ser así, o número de horas destinadas a esta formación será detraído da área de formación profesional específica .</p>
<p>Sexto.-Programa de iniciación profesional.</p>
<p>1. Obxectivos da modalidade: ademais dos obxectivos recollidos no apartado segundo da Orde do 5-5-1997, os programas de iniciación profesional consideran de forma especial a orientación para a inserción laboral das persoas, en colaboración con empresarios e axentes sociais en xeral e en conexión con plans de emprego e inserción laboral.</p>
<p>2. Estructura e distribución horaria: a estructura desta modalidade de programas implica o desenvolvemento en tres bloques que se indican a continuación:</p>
<p>-Bloque 1, de formación no centro educativo: esta parte terá unha finalidade fundamentalmente motivadora e orientadora e será impartida integramente no centro educativo. Nela incluiranse aqueles aspectos máis teóricos das áreas que se relacionan a continuación, sendo ademais a duración dos compoñentes formativos, para o total de horas do programa, con carácter orientativo a seguinte.</p>
<p>2.1. Área de formación profesional específica: 150 horas.</p>
<p>-Formación económica e laboral: 60 horas.</p>
<p>-Aproximación ó mundo das profesións e ó contorno productivo: 60 horas.</p>
<p>-Introducción á informática do usuario: 30 horas.</p>
<p>2.2. Área de formación e orientación laboral: 60 horas.</p>
<p>2.3. Área de formación básica: 60 horas.</p>
<p>2.4. Titoría: 20 horas.</p>
<p>2.5. Actividades complementarias: 20 horas.</p>
<p>-Bloque 2, de formación práctica: para desenvolver como formación ocupacional, formación específica en talleres no centro educativo, en empresas e/ou outros talleres autorizados para impartir programas formativo-productivos. Este bloque terá unha duración entre 400 e 800 horas.</p>
<p>-Bloque 3, de formación en centros de traballo: complementando a formación práctica e para facilita-la súa inserción laboral, o alumnado deberá facer prácticas en centros de traballo relacionados co perfil profesional do programa. O número de horas destinadas a este bloque serán detraídas das horas do bloque anterior.</p>
<p>Non obstante, as delegacións provinciais de Educación, a través do servicio de inspección educativa, poderán autorizar horarios distintos dos citados, sempre que existan razóns que xustifiquen esta modificación.</p>
<p>Sétimo.-Procedemento para solicitar programas de garantía social.</p>
<p>Os centros públicos interesados en implantar programas de garantía social deberán presentar na correspondente delegación provincial da Consellería de Educación e Ordenación Universitaria, unha memoria na que se inclúan os seguintes aspectos:</p>
<p>a) Modalidade á que se acollen, denominación do programa, segundo a relación do anexo, contidos básicos de cada unha das áreas e o seu horario semanal. No caso de que este horario se aparte das marxes básicas especificadas no punto sexto, indicaranse as razóns que aconsellen esta modificación.</p>
<p>b) Profesorado con dispoñibilidade no centro.</p>
<p>c) Xustificación da existencia do material didáctico que se vai empregar.</p>
<p>d) Dispoñibilidade da existencia de espacio físico e instalacións adecuadas.</p>
<p>e) Metodoloxía e estratexias de avaliación.</p>
<p>g) Relación de empresas nas que o alumnado desenvolverá a formación en centros de traballo así como a súa temporalización se é o caso.</p>
<p>h) Na modalidade de programas de iniciación profesional, acordo de colaboración coa correspondente entidade.</p>
<p>i) Outros aspectos que considere oportuno indicar.</p>
<p>Oitavo.-Lugar e prazo de presentación.</p>
<p>As solicitudes e as memorias deberán presentarse nas correspondentes delegacións provinciais antes do día 13 de setembro.</p>
<p>Noveno.-Autorizacións.</p>
<p>1. As delegacións provinciais remitiranlle as correspondentes solicitudes á Consellería de Educación e Ordenación Universitaria antes do día 19 de setembro, acompañadas dun informe dos servicios provinciais de Inspección relativo á oportunidade e interese da autorización e cantos outros extremos xulguen oportunos.</p>
<p>2. A aprobación ou denegación das ensinanzas consideradas nesta resolución corresponderalle á Dirección Xeral de Ordenación Educativa e de Formación Profesional.</p>
<p>3. As solicitudes entenderanse desestimadas de non dictarse resolución expresa no prazo de tres meses desde o remate do prazo de presentación daquelas.</p>
<p>Décimo.-Desenvolvemento dos programas de garantía social.</p>
<p>As delegacións provinciais da Consellería de Educación e Ordenación Universitaria, a través dos servicios de enspección educativa realizarán o apoio e seguimento precisos para a posta en marcha e desenvolvemento dos programas de garantía social autorizados, supervisando as memorias indicadas no punto sétimo e velando pola boa marcha do proceso educativo.</p>
<p>Décimo primeiro.-Metodoloxía.</p>
<p>A metodoloxía que se vai empregar nos programas de garantía social basearase nos principios de:</p>
<p>-Individualización, a través de estratexias individuais diversas que posibiliten unha mellor aprendizaxe dos contidos da área de formación básica; para iso é imprescindible identifica-lo nivel de coñecementos previos do alumnado. A partir deste coñecemento poderanse deseñar, seleccionar e aplica-las actividades que permitan supera-las dificultades, fallos ou erros de aprendizaxe, respectando sempre os diferentes ritmos de traballo e de aprendizaxe e tendo en conta que as actividades deben seguir un proceso gradual e secuenciado. Favorecerase que o alumnado empregue as súas propias estratexias para desenvolve-lo seu nivel de autoestima e autoeficacia.</p>
<p>-Interdisciplinariedade: con esta formulación que se propón como principio na área de formación básica para o alumnado dos programas de garantía social preténdese:</p>
<p>-Servirse da vida mesma para aprender.</p>
<p>-Desenvolve-las capacidades básicas a través do emprego de técnicas de traballo.</p>
<p>-Adquirir contidos de formación básica, evitando a parcelación dos seus compoñentes, apoiándose no medio real e conectando as actividades no taller.</p>
<p>Décimo segundo.-Sesións de avaliación.</p>
<p>Denomínanse sesión de avaliación as reunións de carácter colexiado que celebre o profesorado que imparte áreas a un mesmo grupo de alumnado para a valoración do progreso deste seguindo as directrices especificadas no correspondente proxecto curricular do centro.</p>
<p>Décimo terceiro.-Proceso avaliativo.</p>
<p>A avaliación do alumnado que participe en programas de garantía social, en calquera das súas modalidades, será continua, individualizada e integradora, coa finalidade de detecta-las dificultades no momento en que se produzan, investiga-las causas da mesma e adopta-las medidas correctoras oportunas; para tal fin o profesorado fará o seguimento e avaliación da área que imparta, referida a cada un dos alumnos. Terá como referencia os obxectivos e criterios de avaliación sinalados nas programacións didácticas, así como o grao de madurez acadado.</p>
<p>1. O proceso de avaliación continua do alumnado require a súa asistencia regular ás clases e actividades programadas para as distintas áreas.</p>
<p>2. Para os distintos momentos do proceso formativo tamén se considerarán os tres momentos do proceso de avaliación:</p>
<p>-Avaliación inicial: ó comezo do curso estudiarase o nivel co que accede o alumnado en canto a actitudes, capacidades e coñecementos básicos; isto permitirá que o proceso de ensino-aprendizaxe adquira o carácter de individualidade que estes programas requiren, e que se fagan explícitas as adaptacións</p>
<p>e apoios que precise o alumnado. Os seus resultados quedarán recollidos no expediente académico do alumnado.</p>
<p>-Avaliación procesual ou formativa: cómpre que esta avaliación, especialmente ó principio do proceso formativo, valore máis a evolución persoal do alumnado ca aprendizaxe de contidos instructivos.</p>
<p>-Avaliación final: representa o resultado do seguimento e da avaliación de todo o proceso formativo e dará lugar ás cualificacións das áreas formativas destas ensinanzas.</p>
<p>3. As cualificacións expresaranse por áreas e globalmente mediante unha escala numérica de un a dez, sen decimais. Son positivas as cualificacións iguais ou superiores a cinco. No caso da área de formación práctica e na formación en centros de traballo, a cualificación expresarase como apto ou non apto. A cualificación destas áreas prácticas será realizada polo profesorado que efectúe o seu seguimento.</p>
<p>4. Na avaliación do alumnado con necesidades educativas especiais terase en conta a dita circunstancia, tomando como referencia básica os criterios establecidos na adaptación curricular correspondente; e incorporarase ó seu expediente, se se tratase dunha adaptación curricular significativa, unha copia da resolución do órgano responsable que a autorice.</p>
<p>5. Polo menos celebrarase unha sesión de avaliación parcial cada trimestre lectivo, o que se fará constar na acta correspondente, segundo modelo do anexo II.</p>
<p>6. Nalgunha das sesións de avaliación, o equipo docente elaborará un consello de orientación dirixido a cada alumno que curse a oferta formativa completa, co obxecto de asesoralo sobre a súa incorporación ó mundo do traballo para o exercicio profesional ou para proseguir ensinanzas. a través do acceso ós ciclos formativos de grao medio.</p>
<p>7. A superación dun programa de garantía social requirirá a avaliación positiva en todas e cada unha das áreas que o compoñen.</p>
<p>Décimo cuarto.-Certificacións, acreditacións e orientación.</p>
<p>1. Ó remate dun programa de garantía social autorizado ó abeiro desta resolución, o alumnado recibirá unha certificación acreditativa del na que se farán consta-las áreas e os contidos que as integran, as cualificacións obtidas e o número de horas destinadas a cada unha delas. Este certificado será expedido polo secretario/a do centro co visto e prace do/a director/a do mesmo: (modelo anexo III)</p>
<p>2. A certificación deberá ir acompañada dunha orientación sobre o futuro académico e profesional do alumno; a dita orientación preservará o dereito do alumno á confidencialidade e non terá, para o alumno, carácter prescritivo.</p>
<p>3. A superación dun programa de garantía social permitiralles, ás persoas interesadas, concorrer á</p>
<p>proba de acceso a ciclos formativos de grao medio, e poderá mesmo obter validación total ou parcial dela.</p>
<p>Décimo quinto.-Período de validez.</p>
<p>As autorizacións de ensinanzas derivadas desta resolución teñen validez durante o curso 1997-1998.</p>
<p>Décimo sexto.-Dereitos de deberes.</p>
<p>Para o alumnado matriculado nos programas de garantía social é aplicarase a normativa pola que se establecen os dereitos e deberes do alumnado e as normas de convivencia nos institutos de ensino secundario.</p>
<p>Décimo sétimo.</p>
<p>A presente resolución entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 30 de maio de 1997.</p>
<p>José Luis Mira Lema</p>
<p>Director xeral de Ordenación Educativa</p>
<p>e de Formación Profesional</p>
<p>ANEXO I</p>
<p>1. Familia profesional de actividades agrarias.</p>
<p>Introducción á horticultura e á fructicultura.</p>
<p>-Introducción á xardinería e cultivos en alcouve.</p>
<p>-Introducción ás explotacións agropecuarias.</p>
<p>-Introducción a actividades forestais.</p>
<p>2. Familia profesional de actividades marítimo-pesqueiras.</p>
<p>-Introducción á acuicultura.</p>
<p>3. Familia profesional de administración e xestión.</p>
<p>-Introducción ás técnicas administrativas.</p>
<p>4. Familia profesional de artes gráficas.</p>
<p>-Introducción á reprografía e artes gráficas.</p>
<p>5. Familia profesional de comercio e mercadotecnia.</p>
<p>-Introducción ás técnicas de comercio.</p>
<p>6. Familia profesional de edificación e obra civil.</p>
<p>-Introducción á construcción.</p>
<p>-Introducción a recubrimento de superficies con pintura, papel, cortiza e plásticos.</p>
<p>7. Familia profesional de electricidade e electrónica.</p>
<p>-Introducción á electricidade.</p>
<p>-Introducción á electrónica.</p>
<p>8. Familia profesional de fabricación mecánica.</p>
<p>-Introducción ás máquinas e ferramentas.</p>
<p>-Introducción á soldadura e ás construccións metálicas.</p>
<p>9. Familia profesional de hostelería e turismo.</p>
<p>-Introducción á cociña e restauración.</p>
<p>-Introducción ós servicios de restaurante e bar.</p>
<p>10. Familia profesional de imaxe persoal.</p>
<p>-Introducción á perruquería.</p>
<p>-Introducción á estética.</p>
<p>11. Familia profesional de industrias alimentarias.</p>
<p>-Introducción ás conservas e semiconservas.</p>
<p>-Introducción ás operacións de matadoiros e primeiras transformacións das carnes.</p>
<p>-Introducción ás operacións nas industrias lácteas.</p>
<p>12. Familia profesional de informática.</p>
<p>-Introducción á informática.</p>
<p>13. Familia profesional de madeira e moble.</p>
<p>-Introducción á carpintería.</p>
<p>14. Familia profesional de mantemento de vehículos autopropulsados.</p>
<p>-Introducción á mecánica xeral e á electricidade do vehículo.</p>
<p>-Introducción ás reparacións de carrocería do vehículo.</p>
<p>15. Familia profesional de mantemento e servicios á producción.</p>
<p>-Introducción á fontanería.</p>
<p>16. Familia profesional de servicios socioculturais e á comunidade.</p>
<p>-Introducción ós coidados das persoas con necesidades especiais.</p>
<p>17. Familia profesional de téxtil, confección e pel.</p>
<p>-Introducción ás operacións de téxtil e confección.</p>
<p>-Introducción á reparación do calzado e marroquinería.</p>
<p>18. Familia profesional de vidro e cerámica.</p>
<p>-Introducción á fabricación de productos cerámicos.</p>
<p>ANEXO II</p>
<p>ACTA DE AVALIACIÓN TRIMESTRAL/FINAL (Rísquese o que non proceda)</p>
<p>Programa de garantía social:</p>
<p>Modalidade: Folla nº:</p>
<p>Data de inicio de programa: Grupo:</p>
<p>Centro:</p>
<p>Localidade: Provincia:</p>
<table><tbody><tr><td></td></tr>
<tr><td>Nº</td><td>Apelidos e nome</td><td>Cualificación por áreas</td></tr>
<tr><td></td></tr>
<tr><td></td><td></td><td></td><td></td><td></td><td></td><td></td><td></td></tr>
<tr><td></td></tr>
<tr><td></td><td></td><td></td><td></td><td></td><td></td><td></td><td></td></tr>
<tr><td></td></tr>
<tr><td></td><td></td><td></td><td></td><td></td><td></td><td></td><td></td></tr>
<tr><td></td></tr>
<tr><td></td><td></td><td></td><td></td><td></td><td></td><td></td><td></td></tr>
<tr><td></td></tr>
<tr><td></td><td></td><td></td><td></td><td></td><td></td><td></td><td></td></tr>
<tr><td></td></tr>
<tr><td></td><td></td><td></td><td></td><td></td><td></td><td></td><td></td></tr>
<tr><td></td></tr>
<tr><td></td><td></td><td></td><td></td><td></td><td></td><td></td><td></td></tr>
<tr><td></td></tr>
<tr><td></td><td></td><td></td><td></td><td></td><td></td><td></td><td></td></tr>
<tr><td></td></tr></tbody></table>
<p>A presente acta comprende (1)..................... alumnos e remata con (2)</p>
<p>En..........................................., .................. de..................... de 199...........</p>
<p>Sinatura do profesorado</p>
<p>Vº e prace do director/a e selo do centro</p>
<p>(1) Nº total de alumnos contidos na presente acta.</p>
<p>(2) Nome e apelidos do último alumno/a incluído nela.</p>
<p>ANEXO III</p>
<p>INSTITUTO DE..........................................</p>
<p>D/Dª</p>
<p>Secretario/a do centro</p>
<p>de provincia de</p>
<p>CERTIFICA:</p>
<p>Que D/Dª</p>
<p>participou no programa de garantía social, modalidade de........................................, no perfil profesional de</p>
<p>por un total de horas cos tempos que a continuación se detallan.</p>
<p>ÁREA DE FORMACIÓN PROFESIONAL ESPECÍFICA:</p>
<table><tbody><tr><td></td></tr>
<tr><td>Denominación das partes que integran esta área</td><td>Nº de horas</td><td>Cualificación</td></tr>
<tr><td></td></tr>
<tr><td></td><td></td><td></td></tr>
<tr><td></td></tr>
<tr><td></td><td></td><td></td></tr>
<tr><td></td></tr>
<tr><td></td><td></td><td></td></tr>
<tr><td></td></tr>
<tr><td></td><td></td><td></td></tr>
<tr><td></td></tr>
<tr><td></td><td></td><td></td></tr>
<tr><td></td></tr>
<tr><td></td><td></td><td></td></tr>
<tr><td></td></tr>
<tr><td>Formación básica:</td><td></td><td></td></tr>
<tr><td></td></tr>
<tr><td>Formación e orientación laboral:</td><td></td><td></td></tr>
<tr><td></td></tr>
<tr><td>Actividades complementarias:</td><td></td><td></td></tr>
<tr><td></td></tr>
<tr><td>Formación en centros de traballo:</td><td></td><td></td></tr>
<tr><td></td></tr></tbody></table>
<p>En..........................................., .................. de..................... de 199...........</p>
<p>O/A secretario/a</p>
<p>Vº e prace</p>
<p>O/A director/a</p>
<p>4956</p>

