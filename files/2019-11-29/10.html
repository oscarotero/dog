---
date: '2019-11-29'
id: O92-261119-0001
page: 51177
number: 228
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 26 de novembro de 2019 pola que se modifica a Resolución do 2 de
  agosto de 2019 pola que se dá publicidade ao acordo do Consello de Dirección
  que aproba as bases reguladoras das axudas para a contratación de xestores de
  internacionalización, cofinanciadas polo Fondo Social Europeo no marco do
  programa operativo FSE Galicia 2014-2020, e se procede á súa convocatoria para
  os anos 2019 e 2020 en réxime de concorrencia non competitiva (código de
  procedemento IG638A).
range: Resolución
url: >-
  https://www.xunta.gal/dog/Publicados/2019/20191129/AnuncioO92-261119-0001_gl.html
---
<p>Mediante Resolución do 2 de agosto de 2019 déuselle publicidade ao acordo do Consello de Dirección do Igape que aproba as bases reguladoras das axudas para a contratación de xestores de internacionalización, cofinanciadas polo Fondo Social Europeo no marco do programa operativo FSE Galicia 2014-2020, e procedeuse á súa convocatoria en réxime de concorrencia non competitiva (DOG nº 154, do 14 de agosto).</p>
    <p>No punto segundo logo do «Resolvo:» establécese que o prazo de presentación de solicitudes de axuda comezará o día seguinte ao da publicación desta convocatoria no <em>Diario Oficial de Galicia</em> e finalizará o 29 de novembro de 2019, agás que se produza o suposto de esgotamento do crédito.</p>
    <p>No parágrafo terceiro do punto cuarto logo do «Resolvo:» establécese que o prazo de execución dos proxectos rematará na data establecida na resolución de concesión, sen que nunca poida exceder o 30 de outubro de 2020, e o beneficiario deberá presentar a solicitude de cobramento, como máis tarde, o 17 de novembro de 2020.</p>
    <p>Tendo en conta que se prevé que estes prazos non serán suficientes para acadar o orzamento asignado a este programa e, coa finalidade de poñer á disposición das pemes galegas que carecen da infraestrutura necesaria para acometer un proceso de internacionalización, un xestor de internacionalización faise aconsellable prorrogar ata o 30 de decembro de 2019 o prazo de presentación de solicitudes, e igualmente faise necesario ampliar o prazo de xustificación da axuda como un maior período de execución.</p>
    <p>Por todo o anterior, de conformidade co disposto no artigo 32 da Lei 39/2015, do 1 de outubro, do procedemento administrativo común das administracións públicas, e dado que non se causan prexuízos a terceiros,</p>
    <p class="dog-titulo">RESOLVO:</p>
    <p>Artigo 1</p>
    <p>Ampliar ata o 31 de decembro de 2019 o prazo de presentación de solicitudes previsto no punto segundo do «Resolvo:» da Resolución do 2 de agosto de 2019, pola que se lle dá publicidade ao acordo do Consello de Dirección do Igape que aproba as bases reguladoras das axudas para a contratación de xestores de internacionalización, cofinanciadas polo Fondo Social Europeo no marco do programa operativo FSE Galicia 2014-2020, e se procede á súa convocatoria en réxime de concorrencia non competitiva.</p>
    <p>Artigo 2</p>
    <p>Ampliar ata o 11 de decembro de 2020 o prazo máximo de execución dos proxectos, o beneficiario deberá presentar a solicitude de cobramento, como máis tarde, o 21 de decembro de 2020.</p>
    <p>Artigo 3</p>
    <p>Esta resolución entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 26 de novembro de 2019</p>
    <footer><p>Juan Manuel Cividanes Roger<br>Director xeral do Instituto Galego de Promoción Económica</p></footer>

