---
date: '1995-05-29'
id: DDBA
page: 3952
number: 101
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Decreto 141/1995, do 10 de maio, polo que se establece a composición do
  Consello Asesor de Investigación e Desenvolvemento Tecnolóxico de Galicia.
range: Decreto
url: 'https://www.xunta.gal/dog/Publicados/1995/19950529/AnuncioDDBA_gl.html'
---
<p>A Lei 12/1993, do 6 de agosto, de fomento de investigación e de desenvolvemento tecnolóxico de Galicia (DOG do 23 de agosto), crea no artigo 14 o Consello Asesor de Investigación e Desenvolvemento TecnoIóxico, e determina que estará composto por un presidente, un secretario e os vocais que representen ás universidades, á Comunidade Autónoma e ós axentes sociais do modo que regulamentariamente se determine.</p>
<p>No artigo 15 da Lei 12/1995, establécense entre as funcións do Consello Asesor de Investigación e Desenvolvemento Tecnolóxico, as de propoñer obxectivos para a súa incorporación ó Plan Galego de Investigación e Desenvolvemento Tecnolóxico, propoñer á Comisión Interdepartamental de Ciencia e Tecnoloxía de Galicia (Cicetga) a incorporación ó plan daqueles programas que considere importantes e a de emitir informe sobre o anteproxecto do plan, así como calquera outro que lle sexa requirido pola Cicetga de cara á elaboración da memoria anual.</p>
<p>Fixada polo Decreto /1995,. do 10 de maio, a composición da Comisión Interdepartamental de Ciencia e Tecnoloxía de Galicia, procede agora establece-la composición do Consello Asesor de Investigación e Desenvolvemento Tecnolóxico.</p>
<p>En consecuencia, e por proposta do conselleiro de Educación e Ordenación Universitaria e logo de deliberación do Consello da Xunta de Galicia na súa reunión do día dez de maio de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>O Consello Asesor de Investigación e Desenvolvemento Tecnolóxico estará composto por un total</p>
<p>de 17 membros: un presidente, os tres rectores das universidades de Galicia, tres representantes da Administración autonómica, o delegado do Consello Superior de Investigacións Científicas en Galicia, catro representantes dos axentes sociais, catro representantes de recoñecido prestixio no ámbito da IDT e un secretario; todos eles serán nomeados por decreto do Consello da Xunta de Galicia.</p>
<p>Artigo 2º</p>
<p>O presidente do Consello Asesor de Investigación e Desenvolvemento Tecnolóxico será nomeado entre investigadores de recoñecido prestixio, por proposta do conselleiro de Educación e Ordenación Universitaria.</p>
<p>Artigo 3º</p>
<p>Vocais:</p>
<p>1. Os rectores das universidades de Galicia ou persoa en quen deleguen.</p>
<p>2. O director xeral de Universidades e Investigación, o director xeral do Instituto Galego de Promoción Económica (Igape), o secretario xeral da Consellería da Presidencia e Administración Pública na súa condición de secretario da Comisión de Secretarios Xerais.</p>
<p>3. O delegado do Consello Superior de Investigacións Científicas en Galicia.</p>
<p>4. Catro representantes das organizacions empresariais e sindicais.</p>
<p>a) Dous serán propostos polas organizacións sindicais que teñan a consideración de máis representativas dentro do ámbito territorial da Comunidade Autónoma, de conformidade coa normativa vixente.</p>
<p>b) Dous serán propostos polas organizacións empresariais de maior implantación en Galicia.</p>
<p>5. Catro representantes de recoñecido prestixio no ámbito da IDT propostos polo presidente da Comisión Interdepartamental de Ciencia e Tecnoloxía de Galicia.</p>
<p>Artigo 4º</p>
<p>O secretario do Consello Asesor de Investigación e Desenvolvemento Técnolóxico será o secretario xeral do Plan Galego de Investigación e Desenvolvemento Tecnolóxico.</p>
<p>Artigo 5º</p>
<p>O mandato dos vocais sinalados nos apartados 4 e 5 do artigo 3º será de catro anos renovables por unha soa vez. No suposto de cesamento dalgún deles antes de finaliza-lo dito período, o seu substituto será nomeado para o tempo que reste para a finalización do mandato.</p>
<p>Disposicións derradeiras</p>
<p>Primeira.-Facúltase o conselleiro de Educación e Ordenación Universitaria para dicta-las disposicións necesarias de desenvolvemento e execución do presente decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dez de maio de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Juan Piñeiro Permuy</p>
<p>Conselleiro de Educación e Ordenacion Universitaria</p>

