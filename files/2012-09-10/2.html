---
date: '2012-09-10'
id: CA02-310812-0001
page: 35612
number: 172
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 25 de xuño de 2012, da Secretaría Xeral de Ordenación do
  Territorio e Urbanismo, sobre aprobación definitiva do expediente de
  delimitación do núcleo rural de Monelos, parroquia de Azúmara, concello de
  Castro de Rei (Lugo).
range: Resolución
url: >-
  https://www.xunta.gal/dog/Publicados/2012/20120910/AnuncioCA02-310812-0001_gl.html
---
<p>I. Antecedentes.</p>
    <p>O Concello de Castro de Rei envía este expediente de delimitación, redactado en xullo de 2010 polo arquitecto Mario Iglesias e o enxeñeiro agrónomo Rubén Cobas, da consultora Monsa Urbanismo, S.L., para os efectos de obter a súa aprobación definitiva, conforme a disposición adicional segunda 2 da Lei 9/2002, do 30 de decembro, de ordenación urbanística e protección do medio rural de Galicia, en diante LOUG.</p>
    <p>O Concello de Castro de Rei carece de instrumento de planeamento xeral, conta unicamente cunha delimitación de solo urbano dos núcleos de Castro de Rei e Castro Ribeiras de Lea; e réxese, fóra deles, polas normas de aplicación directa da LOUG e, no que non se opón a estas, polas normas complementarias e subsidiarias de planeamento provincial do 3.4.1991 (NSCPP).</p>
    <p>Respecto da tramitación administrativa, cabe sinalar o seguinte:</p>
    <p>Procedeuse á publicación de anuncios no DOG nº 130, do 6 de xullo de 2009, e nos xornais El Progreso do 16 de xuño e La Voz de Galicia de Lugo do 17 de xuño.</p>
    <p>Consta acordo de aprobación inicial da delimitación adoptado polo Pleno en sesión do 14.5.2009.</p>
    <p>Consta certificación do secretario municipal do 24.8.2009 sobre a exposición pública do proxecto e de que no dito período non se presentou alegación ningunha.</p>
    <p>Consta acordo de aprobación provisional da delimitación adoptado polo Pleno en sesión do 13.4.2011.</p>
    <p>A Confederación Hidrográfica Miño-Sil emitiu informe favorable do 23.2.2010.</p>
    <p>Consta informe favorable de Patrimonio Cultural con data do 16 de xuño de 2009.</p>
    <p>A Deputación Provincial, titular da estrada DP-4001, emitiu un informe favorable con data do 16.3.2012.</p>
    <p>Segundo o indicado, constátase que o expediente cumpre, respecto da documentación e tramitación administrativa, as determinacións contidas no número 2 da disposición adicional segunda da Lei 9/2002, de ordenación urbanística e protección do medio rural de Galicia.</p>
    <p>II. Contido.</p>
    <p>Proxéctase a delimitación dun ámbito arredor da igrexa de Azúmara, como núcleo rural histórico-tradicional, cunha superficie duns 6.060 m2 (5.729 m2 de superficie neta). </p>
    <p>Trátase dunha entidade mínima, con só dúas vivendas e a igrexa parroquial, lindeira coa estrada provincial DP-1611 (cinto comarcal de Lugo) e dentro da zona de policía do río Azúmara.</p>
    <p>O proxecto tramítase por instancia da Comunidade de Montes da Parroquia de Azúmara e do Bispado de Mondoñedo-Ferrol coa finalidade de construír unha edificación dotacional destinada a centro social e relixioso dentro do ámbito delimitado.</p>
    <p>O proxecto identifica o trazado das vías existente e cataloga dúas edificacións de valor cultural (igrexa parroquial e Casa de Portas), asumindo a aplicación do réxime do solo de núcleo rural establecido na LOUG, así como as disposicións das NCSPP.</p>
    <p>III. Observacións.</p>
    <p>A entidade de Monelos conta con topónimo recoñecido no Nomenclátor de entidades de poboación da provincia de Lugo (Decreto autonómico 6/2000), así como no censo de poboación e vivendas do Instituto Nacional de Estatística.</p>
    <p>A delimitación do núcleo rural tradicional respecta a limitación de distancia –50 m ás edificacións tradicionais– establecida no artigo 13.3.a) da LOUG. </p>
    <p>O proxecto xustifica o requisito de consolidación edificatoria mínima establecida no mesmo precepto legal, con base en que a superficie edificada existente representa máis do 50 % da que se podería edificar aplicando o coeficiente establecido no artigo 23.4.c) das NCSPP. A parcela mínima é para os efectos de parcelación e edificación.</p>
    <p>Aplicando a superficie de parcela mínima establecida no artigo 23.4.a) das NCSPP (normas a que se remite o punto 2.1.1 do proxecto), teríamos unha relación de 3 parcelas edificadas fronte a 6 edificables, co cal se acadaría tamén unha consolidación suficiente.</p>
    <p>De acordo co punto 2 da disposición adicional segunda da LOUG e co artigo 12.1.b) do Decreto 316/2009, do 4 de xuño, polo que se establece a estrutura orgánica da Consellería de Medio Ambiente, Territorio e Infraestruturas, a competencia para resolver sobre a aprobación definitiva dos expedientes de delimitación de solo de núcleos rurais correspóndelle á Secretaria Xeral de Ordenación do Territorio e Urbanismo.</p>
    <p>IV. Resolución.</p>
    <p>Unha vez visto canto antecede e a proposta subscrita pola Subdirección Xeral de Urbanismo,</p>
    <h2>RESOLVO:</h2>
    <p>Aprobar o proxecto de delimitación do núcleo rural histórico-tradicional de Monelos, na parroquia de Azúmara, do concello de Castro de Rei. </p>
    <p>Contra esta resolución, que non pon fin á vía administrativa, poderase interpor recurso de alzada ante a CMATI, no prazo dun mes a partir do día seguinte ao de notificación, sen prexuízo de que os interesados poidan exercer calquera outro que consideren procedente (artigos 48, 58, 114 e 115 da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro).</p>
    <p>No suposto de que a interesada sexa unha Administración pública, non caberá interpor recurso en vía administrativa, podendo interpor recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación, sen prexuízo da formulación, de ser o caso, do requirimento previo en igual prazo (artigo 44 e 46 da Lei 29/1998, do 13 de xullo, da xurisdición contencioso-administrativa). </p>
    <p>Notifíqueselle ao concello e publíquese no Diario Oficial de Galicia.</p>
    <p>Santiago de Compostela, 25 de xuño de 2012</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

