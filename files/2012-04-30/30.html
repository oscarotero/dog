---
date: '2012-04-30'
id: C3C1-260412-0002
page: 15763
number: 82
agency: 'Consellería de Presidencia, Administracións Públicas e Xustiza'
section: VI. Anuncios. a) Administración autonómica.
title: >-
  RESOLUCIÓN do 23 de abril de 2012, da Secretaría Xeral Técnica da Consellería
  de Presidencia, Administracións Públicas e Xustiza, pola que se dá publicidade
  á campaña de vixilancia periódica da saúde para o ano 2012 no ámbito da
  Administración xeral da Xunta de Galicia.
range: Resolución
url: >-
  https://www.xunta.gal/dog/Publicados/2012/20120430/AnuncioC3C1-260412-0002_gl.html
---
<p>De acordo co disposto no artigo 22 da Lei 31/1995, do 8 de novembro, de prevención de riscos laborais modificada pola Lei 54/2003, do 12 de decembro, de reforma do marco normativo da prevención de riscos laborais, o empresario garantiralles aos traballadores ao seu servizo a vixilancia periódica do seu estado de saúde en función dos riscos inherentes ao traballo.</p>
    <p>O Decreto 7/2011, do 20 de xaneiro, polo que se establece a estrutura orgánica da Consellería de Presidencia, Administracións Públicas e Xustiza, establece no artigo 11.2.2.c) que o Servizo de Prevención de Riscos Laborais da Xunta de Galicia realizará, entre outras funcións, a vixilancia da saúde dos empregados públicos que, en todo caso, terá que contar co seu consentimento, respectando o dereito á intimidade e dignidade.</p>
    <p>O Decreto 17/2009, do 21 de xaneiro, polo que se aproba o Plan de Prevención de Riscos Laborais na Administración xeral da Xunta de Galicia, reitera entre as funcións do Servizo de Prevención de Riscos Laborais da Xunta de Galicia, a vixilancia da saúde en relación cos riscos derivados do traballo, publicando a Orde do 25 de marzo de 2009 o procedemento de vixilancia da saúde.</p>
    <p>Con base no antedito, publícase esta convocatoria de campaña da vixilancia periódica da saúde no ámbito da Administración xeral da Xunta de Galicia para o ano 2012, de acordo coas seguintes premisas:</p>
    <p>Primeira. <em>Obxecto</em>.</p>
    <p>Prestación da vixilancia da saúde ao persoal empregado público en función dos riscos inherentes ao traballo segundo o disposto no artigo 22 da Lei 31/1995, do 8 de novembro, de prevención de riscos laborais.</p>
    <p>Segunda. <em>Ámbito de aplicación</em>.</p>
    <p>É aplicable a todos os traballadores da Xunta de Galicia agás o persoal que presta servizos nos centros docentes da Consellería de Educación e Ordenación Universitaria, persoal e centros dependentes do Servizo Galego de Saúde, e persoal de entes públicos e fundacións.</p>
    <p>Terceira. <em>Inscrición</em>.</p>
    <p>A inscrición previa realizarase de forma telemática no formulario de petición de recoñecemento que está dispoñible na páxina web da Xunta de Galicia (Consellería de Presidencia, Administracións Públicas e Xustiza-Servizo de Prevención de Riscos Laborais): webriscos.xunta.es</p>
    <p>A inscrición debe incluír todos os datos que figuren no formulario. A falta dalgún deles impedirá a tramitación da solicitude.</p>
    <p>Toda inscrición xerará un xustificante do consentimento que se deberá presentar o día concertado para realizar a vixilancia da saúde.</p>
    <p>O prazo de inscrición rematará transcorrido un mes a partir do día seguinte ao da publicación da resolución no DOG, agás persoal de nova incorporación, persoal que se incorpore ao traballo tras unha ausencia prolongada por motivos de saúde e persoal que, durante o prazo de solicitude, estea gozando das vacacións. Nestes supostos deberá presentarse a debida xustificación ante o Servizo de Prevención de Riscos Laborais.</p>
    <p>As/os responsables dos distintos centros de traballo facilitarán os medios necesarios para a inscrición.</p>
    <p>Cuarta. <em>Citacións</em>.</p>
    <p>A falta de asistencia á cita implicará, agás causa de forza maior debidamente xustificada ante o Servizo de Prevención de Riscos Laborais no prazo de cinco días, que o traballador/a renuncia ao recoñecemento médico de forma voluntaria.</p>
    <p>Quinta. <em>Resultados e entrega dos informes da vixilancia da saúde</em>.</p>
    <p>Os resultados da vixilancia da saúde serán subscritos polo facultativo competente e serán tratados de acordo co establecido na Lei orgánica 15/1999, do 13 de decembro, de protección de datos de carácter persoal.</p>
    <p>Os informes da vixilancia da saúde serán entregados a cada traballador/a polo Servizo de Prevención Alleo.</p>
    <p>Santiago de Compostela, 23 de abril de 2012.</p>
    <footer><p>Beatriz Cuiña Barja<br>Secretaria xeral técnica da Consellería de Presidencia, <br>Administracións Públicas e Xustiza</p></footer>

