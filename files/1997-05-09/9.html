---
date: '1997-05-09'
id: '61E2'
page: 4
number: 88
agency: CONSELLERÍA DE CULTURA E COMUNICACIÓN SOCIAL
section: III. OUTRAS DISPOSICIÓNS
title: 'Decreto 111/1997, do 24 de abril, polo que se declara 1997 ano de Ánxel Fole.'
range: Decreto
url: 'https://www.xunta.gal/dog/Publicados/1997/19970509/Anuncio61E2_gl.html'
---
<p>Ánxel Fole, a quen a Real Academia Galega decidiu dedica-lo Día das Letras Galegas de 1997, é unha das personalidades que máis soubo plasmar, a través da súa producción literaria, o mundo rural galego. Ambicioso lector, sente desde moi novo a chamada da literatura. Comeza como articulista, facendo crítica literaria; foi corresponsal e colaborador frecuente en revistas e xornais da época. Pasa uns anos de inactividade literaria, adentrado no mun</p>
<p>do rural lugués. Dese contacto coas súas xentes, a súa fala popular, a paisaxe e a vida labrega xurdirá un coñecemento de terra adentro que, mesturado co seu saber artístico, dá como resultado os seus mellores relatos.</p>
<p>Ánxel Fole merecía esta homenaxe. Este excelente narrador ademais de galeguista comprometido, contribuíu sen dúbida á transmisión da riqueza dos nosos devanceiros, e para que o legado continúe, débese dar a coñecer ás xeracións actuais a obra deste galego insigne.</p>
<p>Na súa virtude, por proposta do conselleiro de Cultura e Comunicación Social e logo de deliberación do Consello da Xunta de Galicia na súa reunión do vintecatro de abril de mil novecentos noventa e sete,</p>
<p>DISPOÑO:</p>
<p>Primeiro.-Declárase o ano 1997 en Galicia Ano de Ánxel Fole, polo que debe constituír unha obriga para tódolos galegos participar na homenaxe debida a este escritor.</p>
<p>Segundo.-As institucións públicas galegas, os centros de ensino, as bibliotecas, as asociacións e federacións culturais dependentes da Xunta de Galicia dedicarán unha parte da súa actividade a poñer de relevo a obra deste insigne intelectual que tivo un fondo amor pola súa terra.</p>
<p>Terceiro.-Como testemuño de homenaxe a Ánxel Fole, a Xunta de Galicia acuñará unha medalla conmemorativa de trescentos exemplares numerados.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintecatro de abril de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura e Comunicación Social</p>
<p>2611</p>

