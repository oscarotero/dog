---
date: '1995-10-16'
id: 4F42
page: 7639
number: 198
agency: CONSELLERÍA DE CULTURA
section: III. OUTRAS DISPOSICIÓNS
title: >-
  Orde do 28 de agosto de 1995 pola que se regulan as subvencións á exhibición
  pola proxección de películas comunitarias.
range: Orde
url: 'https://www.xunta.gal/dog/Publicados/1995/19951016/Anuncio4F42_gl.html'
---
<p>As salas de exhibición cinematográfica son un foro cultural particularmente importante na sociedade actual. Son, así mesmo, a principal plataforma da producción cinematográfica europea presente. Na actualidade, son as comunidades autónomas a administración competente para convocar e conceder axudas á exhibición cinematográfica, conforme os criterios establecidos no Real decreto 1282/1989 e a Orde do 12 de marzo de 1990 do Ministerio de Cultura. Por todo isto,</p>
<p>DISPOÑO:</p>
<p>Artigo 1º</p>
<p>Convócanse subvencións a salas de exhibición cinematográfica que proxectasen películas comunitarias beneficiarias das axudas á distribución convocadas polas ordes ministeriais do 19 de xaneiro de 1993 e a do 18 de febreiro de 1992 e pola resolución do Instituto de Cinematografía e das Artes Audiovisuais do 14 de xullo de 1995, con cargo ás aplicacións orzamentarias 10.02.353.C.470.08 e 10.02.353.C.470.05 dos orzamentos xerais da Comunidade Autónoma de Galicia para 1995.</p>
<p>Artigo 2º</p>
<p>Poderán optar ás subvencións os titulares de salas de exhibición cinematográfica situadas en Galicia que, mediante as normas previstas no Real decreto 1282/1989, do 28 de agosto, e a Orde do 12 de marzo de 1990, acrediten ter proxectado películas da Comunidade Europea beneficiarias das axudas á distribución convocadas polas ordes ministeriais do 19 de xaneiro de 1993 e a do 18 de febreiro de 1992 e pola resolución do Instituto de Cinematografía e das Artes Audiovisuais do 14 de xullo de 1995 (segundo as listas que figuran como anexo I e II da presente orde), e que estean inscritos no rexistro de empresas do Instituto de Cinematografía e das Artes Audiovisuais.</p>
<p>As películas relacionadas no anexo I xerarán dereitos á subvención durante os dous primeiros anos contados a partir do día da súa estrea comercial en España ata a data límite do 31 de decembro de 1994.</p>
<p>No caso das películas sinaladas no anexo II que xa foron subvencionadas no exercicio de 1994, computarase o período comprendido entre o 1 de xaneiro de 1994 e a data en que completen os dous anos de explotación comercial, contados a partir do día da súa estrea comercial en España, sendo igualmente a data límite do cómputo o 31 de decembro de 1994.</p>
<p>Nos programas dobres computarase o 50% dos ingresos das entradas de cada película, sempre que na programación se exhiban unicamente as ditas películas.</p>
<p>Artigo 3º</p>
<p>A contía das axudas será igual á aplicación de ata un 5% dos ingresos brutos das entradas xerados pola proxección das películas comunitarias relacionadas nos anexos I e II.</p>
<p>Non se aplicará o disposto no artigo 47.2º da Orde do 12 de marzo de 1990.</p>
<p>Artigo 4º</p>
<p>As solicitudes faranse mediante instancia dirixida ó conselleiro de Cultura, segundo o modelo que figura como anexo III desta orde, e presentarana no rexistro xeral da Consellería de Cultura ou nos rexistros das delegacións provinciais desta, sen prexuízo do establecido no artigo 38.4º da vixente Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de 30 días naturais contados a partir do seguinte ó da publicación desta orde no Diario Oficial de Galicia.</p>
<p>Xuntaranse os seguintes documentos:</p>
<p>1. Instancia.</p>
<p>2. Fotocopia do DNI do solicitante e acreditación suficiente da súa titularidade sobre a sala.</p>
<p>3. Documentación acreditativa da inscrición da sala no rexistro de empresas do Instituto da Cinematografía e das Artes Audiovisuais.</p>
<p>4. Fotocopias compulsadas do documento acreditativo de estar ó día no pagamento do imposto de actividades económicas.</p>
<p>5. Fotocopia da tarxeta de identificación fiscal.</p>
<p>6. Acreditación da actividade mediante a presentación de fotocopia compulsada dos partes de declaración de exhibición semanal debidamente completadas pola Sociedad General de Autores de España.</p>
<p>7. Relación das películas comunitarias incluídas nas listas dos anexos I e II proxectadas na sala coas datas de proxección e recadación.</p>
<p>8. Para efectos de posibilita-la liquidación do importe da subvención que correspondese, deberán achegar certificacións de estar ó día nas súas obrigas fiscais e coa Seguridade Social así como de non ter débedas coa Xunta de Galicia. Así mesmo, deberán achegar certificado bancario da existencia da conta da que o solicitante sexa o titular.</p>
<p>Artigo 5º</p>
<p>Recibidas as solicitudes de subvención e a súa documentación, serán analizadas polos servicios competentes da Dirección Xeral de Cultura e o director xeral de Cultura elevará a correspondente proposta ó conselleiro de Cultura, que resolverá.</p>
<p>Artigo 6º</p>
<p>Unha vez resolta e notificada a concesión da subvención librarase a cantidade adxudicada sempre e cando consten na Dirección Xeral de Cultura as certificacións sinaladas no punto 8 do artigo 4º.</p>
<p>Artigo 7º</p>
<p>No caso de que o beneficiario da subvención incumprise algunha das condicións ou obrigas estipuladas, a Consellería de Cultura instruirá expediente sancionador, conforme o previsto na vixente Lei de réxime xurídico das administracións públicas e do procedemento administrativo común, e, se procede, anulará os beneficios concedidos e solicitará a devolución das cantidades percibidas, se as houber, segundo o procedemento que establece o Regulamento xeral de recadación.</p>
<p>Artigo 8º</p>
<p>De non notificarse resolución favorable no prazo de tres meses a partir da presentación da solicitude, entenderase rexeitada a petición correspondente e</p>
<p>poderá o solicitante a partir desa data retira-la documentación presentada nos 30 días seguintes. Transcorrido este prazo arquivarase sen máis trámite.</p>
<p>Disposicións derradeiras</p>
<p>Primeira.-Facúltase o director xeral de Cultura para dictar, no ámbito das súas competencias, cantas disposicións considere precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 28 de agosto de 1995.</p>
<p>Víctor Manuel Vázquez Portomeñe</p>
<p>Conselleiro de Cultura</p>
<p>Sr. Director Xeral de Cultura</p>
<p>9506462</p>

