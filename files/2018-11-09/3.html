---
date: '2018-11-09'
id: G0422-311018-0002
page: 48460
number: 214
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 26 de setembro de 2018 de aprobación definitiva do Plan xeral de
  ordenación municipal de Coles (Ourense).
range: Orde
url: >-
  https://www.xunta.gal/dog/Publicados/2018/20181109/AnuncioG0422-311018-0002_gl.html
---
<p>Ao abeiro da disposición transitoria segunda da Lei 2/2016, do 10 de febreiro, do solo de Galicia (LSG), o concello de Coles remite o Plan xeral de ordenación municipal (PXOM) en solicitude da súa aprobación definitiva, conforme o artigo 85.7 da Lei 9/2002, do 30 de decembro, de ordenación urbanística e protección do medio rural de Galicia (LOUG). O Concello continuou a tramitación a teor das normas procedementais dispostas na LOUG, adaptando plenamente as súas determinacións á LSG (disposición transitoria segunda.2 da LSG).</p>
    <p>O PXOM de Coles foi aprobado inicialmente por acordo plenario do 27 de novembro de 2012, polo que ao abeiro da disposición transitoria primeira do Decreto 143/2016, do 22 de setembro, polo que se aproba o regulamento da LSG, este regulamento non será de aplicación obrigatoria aos instrumentos de planeamento urbanístico que tivesen iniciado a súa tramitación con anterioridade á súa entrada en vigor (9 de decembro 2016).</p>
    <p>Logo de analizar a documentación remitida polo concello de Coles e vista a proposta literal que nesta mesma data eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Coles dispón na actualidade de Normas subsidiarias de planeamento aprobadas definitivamente o 15 de febreiro de 1995, con dúas modificacións puntuais: unha sobre a ordenanza de solo non urbanizable de núcleos rurais tradicionais existentes (AD do 27.11.2001, DOG do 8.1.2002); e outra para a adaptación do núcleo rural de Prados á Lei 2/2010 (AD do 11.12.2015, DOG do 22.1.2016). En desenvolvemento desas normas subsidiarias, tamén se aprobou un Plan especial de dotacións nas inmediacións da Lavandeira (AD do 15.10.2013, DOG do 6.11.2013).</p>
    <p>2. O termo municipal de Coles está afectado polo Plan sectorial da rede viaria de Ourense e a súa área de influencia (AD do 10.10.2014).</p>
    <p>3. A Secretaría Xeral de Ordenación do Territorio e Urbanismo emitiu o informe previo á aprobación inicial do PXOM, segundo o artigo 85.1 da LOUG, con data do 21.12.2009.</p>
    <p>4. Tras a modificación da LOUG pola Lei 2/2010, o 26.11.2010 o concello inicia a tramitación do procedemento de avaliación ambiental estratéxica do PXOM, presentando o documento de inicio na Secretaría Xeral de Calidade e Avaliación Ambiental, quen emite o documento de referencia o 21.1.2011.</p>
    <p>5. Con data 30.5.2012, a Secretaría Xeral de Ordenación do Territorio e Urbanismo emitiu un informe previo á aprobación inicial do PXOM (que foi adaptado á modificación da LOUG pola Lei 2/2010) segundo o artigo 85.1 da LOUG.</p>
    <p>6. Logo dos informes previos dos servizos municipais (técnicos de 30.12.2011 e 22.11.2012; e xurídicos do 4.1.2012 e 22.11.2012), o 27.11.2012 o Pleno do Concello acordou aprobar inicialmente o PXOM, incluíndo o informe de sustentabilidade ambiental (ISA) e sometelo a información pública durante o prazo de dous meses mediante anuncios no DOG do 4.1.2013 e nos diarios La Región e La Voz de Galicia, do 4.1.2013. Deuse audiencia aos cinco concellos limítrofes e obtívose resposta dos concellos do Pereiro de Aguiar (8.1.2013), Vilamarín (9.1.2013) e Ourense (8.4.2013). Ao abeiro do artigo 85.2 e 85.3 da LOUG, simultaneamente á fase de información pública, solicitáronse informes sectoriais e consultas.</p>
    <p>7. O 18.5.2017 a Dirección Xeral de Calidade Ambiental e Cambio Climático emite a resolución que formula a memoria ambiental do procedemento de avaliación ambiental estratéxica do PXOM (DOG do 8.6.2017).</p>
    <p>8. O pleno do Concello do 30.6.2017 aprobou provisionalmente o PXOM, constando a previa emisión de informe técnico e de intervención do 26.6.2017, e xurídicos do 26.6.2017 e 27.6.2017.</p>
    <p>9. Finalizada a tramitación municipal, o expediente municipal foi remitido a esta consellería para resolver sobre a súa aprobación definitiva o 10 de xullo de 2017. En virtude do artigo 85.7 da LOUG, con data 9.8.2017 requiriuse o Concello para que corrixise as deficiencias documentais observadas.</p>
    <p>10. Tras o requirimento anterior, o Pleno do Concello, do 16.3.2018 aprobou provisionalmente o PXOM, logo de informe da secretaría municipal do 13.3.2018, e achegouse nova documentación á CMAOT o 21.3.2018. O Concello solicitou con data 1.6.2018 a suspensión do prazo para a aprobación definitiva, co obxecto de corrixir deficiencias detectadas e remitir de novo o documento emendado.</p>
    <p>11. O Pleno do Concello aprobou provisionalmente de novo o PXOM en sesión do 13.7.2018, logo de informe da secretaría municipal do 10.7.2018.</p>
    <p>12. Constan emitidos no expediente municipal os seguintes informes ou consultas:</p>
    <p>Estatais:</p>
    <p>Dirección Xeral de Telecomunicacións e Tecnoloxías da Información (23.1.2013, 6.9.2016 e 27.10.2016).</p>
    <p>• Administrador de Infraestruturas Ferroviarias (ADIF) (4.1.2013).</p>
    <p>• Ministerio de Fomento, Demarcación de Estradas do Estado en Galicia, Unidade de Ourense (9.1.2013, 20.6.2013, 22.5.2017 e 16.3.2018).</p>
    <p>• Confederación Hidrográfica do Miño-Sil (22.1.2013, 27.3.2014 e 4.7.2014).</p>
    <p>• Informe á Delegación do Goberno en relación coa lexislación reguladora do contrato de concesión de obras públicas (26.9.2017).</p>
    <p>Autonómicos:</p>
    <p>• Axencia Galega de Infraestruturas (6.6.2013, 23.1.2015 e 30.11.2016).</p>
    <p>• Dirección Xeral de Conservación da Natureza (28.1.2016).</p>
    <p>• Instituto de Estudos do Territorio en materia de paisaxe (29.11.2016).</p>
    <p>• Consellería do Medio Rural, Xefatura Territorial de Ourense, Servizo de Montes (27.12.2012).</p>
    <p>• Consellería do Medio Rural, Servizo de Infraestruturas Agrarias (30.11.2016).</p>
    <p>• Dirección Xeral de Desenvolvemento Rural (22.1.2013).</p>
    <p>• Dirección Xeral de Industria Enerxía e Minas (8.1.2013).</p>
    <p>• Dirección Xeral de Patrimonio Cultural (25.6.2013 e 18.4.2016).</p>
    <p>• Dirección Xeral de Emerxencias e Interior (6.10.2017).</p>
    <p>• Secretaría Xeral de Calidade e Avaliación Ambiental (7.2.2013).</p>
    <p>Provinciais: </p>
    <p>• Deputación Provincial de Ourense (5.3.2013).</p>
    <p>13. Constan como solicitados informes aos seguintes organismos sectoriais, dos cales o Concello remite certificados do secretario municipal de non ter recibido resposta:</p>
    <p>• Augas de Galicia (certificado do 31.8.2017).</p>
    <p>• Dirección Xeral de Mobilidade (certificado do 19.2.2018).</p>
    <p>II. Análise e consideracións.</p>
    <p>Logo de analizar o expediente administrativo e os documentos que integran o Plan xeral de ordenación municipal de Coles, púidose comprobar a súa conformidade coa normativa urbanística vixente.</p>
    <p>Porén, obsérvase que os planos de ordenación do termo municipal inclúen na lenda unha referencia a sistemas locais de equipamento privado e gráfase como tal unha residencia privada da terceira idade, mentres que o propio PXOM recoñece na súa memoria que os equipamentos privados non poden formar parte do sistema local de equipamentos.</p>
    <p>A competencia para resolver sobre a aprobación definitiva do planeamento xeral e as súas modificacións corresponde á Conselleira de Medio Ambiente e Ordenación do Territorio, de conformidade co disposto nos artigos 61 e 83.5 da Lei 2/2016, do 10 de febreiro, do solo de Galicia; e nos artigos 1 e 4 do Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, en relación co Decreto 177/2016, do 15 de decembro, polo que se fixa a estrutura orgánica da vicepresidencia e das consellerías da Xunta de Galicia.</p>
    <p>III. Resolución.</p>
    <p>En atención ao exposto,</p>
    <h2>RESOLVO:</h2>
    <p>1. Outorgar a aprobación definitiva ao Plan xeral de ordenación municipal de Coles, coa condición de que se emende a deficiencia sinalada no segundo parágrafo do punto II.</p>
    <p>2. Ao abeiro do establecido no artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio o Plan xeral de ordenación municipal de Coles no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o concello deberá publicar no Boletín Oficial da provincia a normativa e ordenanzas do Plan xeral de ordenación municipal aprobado definitivamente, unha vez inscrito este no Rexistro de Planeamento Urbanístico.</p>
    <p>4. Notifíquese esta orde ao Concello e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>5. Contra esta orde cabe interpor recurso contencioso-administrativo ante a Sala do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 26 de setembro de 2018</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

