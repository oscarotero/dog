---
date: '2023-01-05'
id: G0655-091222-0001
page: 1459
number: 4
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 5 de decembro de 2022 pola que se regulan as probas de acceso aos
  ciclos formativos de grao medio e de grao superior de formación profesional do
  sistema educativo, e se convocan para o ano 2023 (códigos de procedemento
  ED312C e ED312D).
range: Orde
url: >-
  https://www.xunta.gal/dog/Publicados/2023/20230105/AnuncioG0655-091222-0001_gl.html
---
<p>O artigo 41 da Lei orgánica 2/2006, do 3 de maio, de educación, establece os requisitos de acceso a ciclos formativos de grao superior e de grao medio de formación profesional.</p>
    <p>Así mesmo, o Decreto 114/2010, do 1 de xullo, polo que se establece a ordenación xeral da formación profesional do sistema educativo de Galicia, determina no artigo 36º.2 que a consellería con competencias en materia de educación regulará as probas de acceso para quen non cumpra os requisitos académicos de acceso aos ciclos formativos de formación profesional. No artigo 37 disponse que a consellería con competencias en materia de educación convocará, cando menos unha vez ao ano, as probas de acceso a ciclos formativos de grao medio e de grao superior.</p>
    <p>De conformidade co exposto e no uso das competencias que me atribúe a lexislación vixente,</p>
    <h2>DISPOÑO:</h2>
    <h2>CAPÍTULO I</h2>
    <h3>Disposicións xerais</h3>
    <p>Artigo 1. Obxecto e ámbito de aplicación</p>
    <p>Esta orde ten por obxecto a regulación das probas de acceso aos ciclos formativos de grao medio (código de procedemento ED312C) e de grao superior (código de procedemento ED312D) de formación profesional no ámbito territorial da Comunidade Autónoma de Galicia, para o ano 2023.</p>
    <p>Artigo 2. Finalidade e persoas destinatarias</p>
    <p>1. As probas de acceso aos ciclos formativos de grao medio teñen por finalidade permitir ás persoas que non posúan o título de graduado en educación secundaria obrigatoria nin un título profesional básico, nin outros estudos equivalentes para os efectos de acceso, continuar a súa formación accedendo aos ciclos formativos de formación profesional de grao medio, nunhas condicións suficientes para cursaren con aproveitamento estas ensinanzas.</p>
    <p>2. As probas de acceso aos ciclos formativos de grao superior teñen por finalidade permitir ás persoas que non posúan o título de bacharelato nin un título de técnico de formación profesional, nin outros estudos equivalentes para os efectos de acceso, a posibilidade de continuaren formándose en ciclos de formación profesional de grao superior, coa madureza e a idoneidade suficientes para cursaren con aproveitamento estas ensinanzas.</p>
    <p>Artigo 3. Tribunal avaliador</p>
    <p>1. Co obxecto de garantir o acceso aos ciclos formativos de formación profesional en igualdade de condicións, a Dirección Xeral de Formación Profesional designará un tribunal composto por un presidente ou unha presidenta, un secretario ou unha secretaria e un número suficiente de vogais segundo as áreas ou as materias avaliables.</p>
    <p>O presidente ou a presidenta deberá ser un inspector ou unha inspectora de educación, ou ben un director ou unha directora dun centro público docente onde se impartan ensinanzas de formación profesional.</p>
    <p>O secretario ou a secretaria e os/as vogais deberán ser membros dos corpos de profesorado de ensino secundario, de profesorado técnico de formación profesional ou de catedráticos/as de ensino secundario.</p>
    <p>2. O tribunal avaliador desenvolverá as seguintes funcións:</p>
    <p>a) Elaboración das probas e dos criterios de corrección.</p>
    <p>b) Supervisión do proceso de corrección.</p>
    <p>c) Publicación das listaxes provisionais e definitivas das persoas admitidas para a realización da proba.</p>
    <p>d) Resolución provisional e definitiva das solicitudes de exención da proba.</p>
    <p>e) Resolución provisional e definitiva de solicitudes de proba adaptada.</p>
    <p>f) Resolución provisional e definitiva de cualificacións das probas.</p>
    <p>3. Ao tribunal avaliador poderán incorporarse os asesores ou as asesoras que cumpra para resolver as posibles exencións da proba, así como as solicitudes de adaptación para a súa realización, en caso de persoas que acrediten discapacidades.</p>
    <p>Artigo 4. Comisións de realización en centros educativos</p>
    <p>1. Do desenvolvemento das probas responsabilizarase, en cada centro proposto e para cada grao, unha comisión de realización de probas nomeada pola xefatura territorial da Consellería de Cultura, Educación, Formación Profesional e Universidades por proposta do servizo provincial de Inspección Educativa. Tamén nomeará, polo menos, un inspector ou unha inspectora responsable provincial das probas de acceso, que se encargará da coordinación e da supervisión das comisións de realización da súa provincia.</p>
    <p>2. As comisións de realización de probas de acceso aos ciclos formativos estarán integradas por:</p>
    <p>a) Un inspector ou unha inspectora de educación, ou a persoa responsable da dirección do centro educativo onde se realicen as probas, que exercerá a presidencia da comisión.</p>
    <p>b) Un número suficiente de vogais, que actuarán como vixilantes o día da proba, segundo o número de persoas participantes inscritas e os espazos onde se desenvolvan as probas.</p>
    <p>Artigo 5. Funcións das comisións de realización</p>
    <p>1. As funcións das comisións de realización das probas de acceso serán as seguintes:</p>
    <p>a) Organizar a realización da proba de acceso no instituto de educación secundaria ou centro integrado de formación profesional que corresponda.</p>
    <p>b) Atender e resolver as incidencias orixinadas durante a realización da proba.</p>
    <p>c) Formalizar as actas de seguimento do proceso de realización das probas.</p>
    <p>d) Emitir as certificacións derivadas do proceso de realización das probas.</p>
    <p>e) Calquera outra que lle encomende a Administración educativa no ámbito das súas competencias.</p>
    <p>2. A Inspección Educativa supervisará o desenvolvemento das actuacións que se leven a cabo nas comisións de realización de probas de acceso, para garantir así a calidade e a fiabilidade do proceso.</p>
    <p>3. As comisións de realización de probas de acceso realizarán a xestión das funcións encomendadas por medio dunha aplicación informática facilitada para tal efecto pola Consellería de Cultura, Educación, Formación Profesional e Universidades.</p>
    <p>Artigo 6. Publicacións de listaxes</p>
    <p>Quen desexe información puntual no relativo ás publicacións en todo o proceso do desenvolvemento das probas de acceso poderá dirixirse ao centro onde realizase a súa inscrición ou ben á páxina web http://www.edu.xunta.gal/fp, onde se publicarán as listaxes correspondentes. Estas listaxes terán efectos de comunicación ás persoas que presenten reclamación.</p>
    <p>Artigo 7. Información e orientación sobre as probas de acceso</p>
    <p>Todos os institutos de educación secundaria que impartan ciclos formativos de formación profesional e os centros integrados de formación profesional deberán ofrecer ás persoas interesadas información e orientación sobre estas ensinanzas, así como sobre o procedemento de inscrición e desenvolvemento das probas de acceso.</p>
    <p>Artigo 8. Documentación do proceso</p>
    <p>Os modelos coa información mínima que deben reflectir as actas de cualificación e as certificacións das probas de acceso son os establecidos nos anexos III, IV, V e VI.</p>
    <p>Artigo 9. Probas de acceso adaptadas ás persoas que acrediten discapacidades</p>
    <p>1. As persoas con necesidades específicas derivadas de alteracións físicas, psíquicas ou sensoriais cun grao de discapacidade igual ou superior ao 33 % poderán solicitar as medidas ou os recursos adicionais necesarios para desenvolver a proba de acceso.</p>
    <p>Quen solicite proba adaptada deberao facer constar expresamente no momento da inscrición e, soamente en caso de non ter que ser emitido pola Xunta de Galicia ou opoñerse á súa consulta, deberá presentar o certificado do grao de discapacidade emitido polo organismo competente, así como o seu ditame técnico facultativo.</p>
    <p>2. Con independencia do disposto no punto anterior, tamén poderán solicitar a adaptación das probas as persoas diagnosticadas de trastorno por déficit de atención e hiperactividade (TDAH). A solicitude de proba adaptada farase constar expresamente na solicitude de inscrición e xuntaráselle a xustificación documental do diagnóstico de TDAH (informe médico e informe psicopedagóxico, se o houber).</p>
    <p>3. A adaptación da proba que deben superar estas persoas deberá respectar o esencial dos referentes de avaliación establecidos para as probas de acceso aos ciclos formativos de grao medio ou grao superior.</p>
    <p>4. Os centros de inscrición comunicarán a resolución de adaptación da proba ás persoas que a solicitasen. As listaxes provisional e definitiva de proba adaptada poderán ser consultadas na secretaría do centro onde se realizase a inscrición polas persoas interesadas ou por quen as represente; non serán publicadas en internet nin nos taboleiros de anuncios.</p>
    <p>Artigo 10. Conservación da cualificación das partes superadas</p>
    <p>Quen realizase a proba de acceso a ciclos formativos de formación profesional na Comunidade Autónoma de Galicia nos anos 2021 ou 2022 e non a superase na súa totalidade poderá solicitar a conservación da cualificación obtida nas partes superadas cunha puntuación igual ou superior a cinco para esta convocatoria. En caso de solicitar a conservación, non poderá examinarse desa parte ou desas partes da proba.</p>
    <p>Artigo 11. Cualificación das probas de acceso a ciclos formativos</p>
    <p>1. Segundo o disposto no artigo 40 do Decreto 114/2010, a cualificación de cada parte da proba será numérica, entre cero e dez puntos. A cualificación de cada parte será o resultado de obter a media aritmética das cualificacións obtidas nos exames que integran esa parte.</p>
    <p>A nota final da proba calcularase sempre que se obteña polo menos unha puntuación de catro puntos en cada parte, e será a media aritmética destas, expresada con dous decimais. Será positiva a cualificación de cinco puntos ou superior. En caso contrario, a nota final cualificarase como «Non apto/a».</p>
    <p>2. Para os efectos de cálculo da nota final da proba de acceso non se terán en conta as partes da proba de que a persoa participante fose declarada exenta. Así mesmo, en caso de exención de todas as partes da proba, a cualificación final expresarase como «Exento/a». Neste caso, no proceso de admisión a ciclos formativos participarase cunha cualificación de 5,00.</p>
    <p>Artigo 12. Validez das probas de acceso</p>
    <p>1. De acordo co artigo 42 do Decreto 114/2010:</p>
    <p>a) As probas de acceso a ciclos formativos de grao medio e de grao superior terán validez en todo o territorio do Estado. O acceso a cada ciclo formativo de grao superior quedará determinado de acordo coa partes específica da proba superada.</p>
    <p>b) Quen realice a proba na Comunidade Autónoma de Galicia e non a supere na súa totalidade poderá manter a cualificación obtida nas partes superadas cunha puntuación igual ou superior a cinco en futuras convocatorias de probas de acceso a ciclos formativos en Galicia, durante os dous anos seguintes.</p>
    <p>2. As exencións concedidas ao abeiro da presente convocatoria manterán a súa validez nas futuras convocatorias de probas de acceso a ciclos formativos de formación profesional en Galicia, sempre que se manteña a estrutura da proba.</p>
    <p>Artigo 13. Recursos</p>
    <p>Contra a listaxe definitiva de persoas admitidas, a resolución definitiva de exencións, a resolución definitiva de probas adaptadas e as cualificacións definitivas da proba de acceso poderase interpor recurso de alzada no prazo dun mes, contado a partir do día seguinte ao da publicación da correspondente listaxe definitiva, ante a directora xeral de Formación Profesional da Consellería de Cultura, Educación, Formación Profesional e Universidades, segundo o disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Artigo 14. Trámites administrativos posteriores á presentación da solicitude</p>
    <p>Os trámites posteriores ao inicio do procedemento deberán realizarse presencialmente en calquera centro educativo de inscrición. A sede electrónica da Xunta de Galicia ten ao dispor das persoas interesadas unha serie de modelos para facilitar a realización dos devanditos trámites que poderán ser empregados por elas.</p>
    <h2>CAPÍTULO II</h2>
    <h3>Probas de acceso a ciclos formativos de grao medio (ED312C)</h3>
    <p>Artigo 15. Proba de acceso a grao medio, requisitos das persoas participantes</p>
    <p>Poderán participar na proba de acceso aos ciclos formativos de grao medio as persoas que non cumpran os requisitos académicos exixidos para acceder a eles e teñan dezasete anos ou os fagan no ano natural de realización da proba.</p>
    <p>Artigo 16. Proba de acceso a grao medio, datas e lugares de inscrición</p>
    <p>A solicitude de inscrición, segundo o modelo do anexo I, para as probas de acceso aos ciclos formativos de grao medio irá dirixida ao director ou á directora de calquera centro docente público da Consellería de Cultura, Educación, Formación Profesional e Universidades que imparta ciclos formativos de formación profesional no curso académico 2022/23. O prazo de presentación estará abranguido entre os días 27 de febreiro e 10 de marzo de 2023, ambos os dous incluídos.</p>
    <p>Artigo 17. Proba de acceso a grao medio, presentación de solicitudes</p>
    <p>1. As solicitudes presentaranse preferiblemente por vía electrónica a través do formulario normalizado de solicitude, anexo I (código de procedemento ED312C), dispoñible na aplicación informática «Ciclosprobas» (https://www.edu.xunta.gal/ciclosprobas/PaxinaInicio.do), accesible desde a sede electrónica da Xunta de Galicia, https://sede.xunta.gal. Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal).</p>
    <p>2. Tamén se poderán presentar as solicitudes na secretaría de calquera centro docente público da Consellería de Cultura, Educación, Formación Profesional e Universidades que imparta ciclos formativos de formación profesional no curso académico 2022/23. As persoas interesadas deberán cubrir a solicitude a través da aplicación «Ciclosprobas» (https://www.edu.xunta.gal/ciclosprobas/PaxinaInicio.do), que xerará un documento en formato PDF co formulario normalizado de solicitude, anexo I (código de procedemento ED312C), que a persoa interesada deberá imprimir e posteriormente presentar no centro de inscrición. No caso de solicitantes menores de idade, poderán realizar a solicitude a través da aplicación informática as persoas titulares da patria potestade ou os representantes legais.</p>
    <p>3. O centro de inscrición elixido pola persoa solicitante tomarase como referencia para a asignación da sede de realización da proba de acceso.</p>
    <p>Artigo 18. Proba de acceso a grao medio, documentación complementaria</p>
    <p>1. As persoas interesadas deberán achegar coa solicitude a seguinte documentación:</p>
    <p>a) Copia do pasaporte ou do documento de identificación da Unión Europea, cando non se dispoña de DNI ou NIE.</p>
    <p>b) Resolución xudicial acreditativa da separación ou divorcio, situacións de violencia de xénero ou de que a patria potestade estea atribuída, con carácter exclusivo, a unha das persoas proxenitoras (documento 1).</p>
    <p>c) Certificado do grao de discapacidade, cando fose expedido por outra comunidade autónoma (documento 2).</p>
    <p>d) Ditame técnico facultativo, cando fose expedido por outra comunidade autónoma (documento 3).</p>
    <p>e) Xustificación documental do diagnóstico de TDAH (documento 4).</p>
    <p>f) Certificado de realización dunha proba de acceso a ciclos formativos de grao medio de formación profesional, cando fose expedido por outra comunidade autónoma (documento 5).</p>
    <p>g) Certificación académica de módulos superados dun título de formación profesional básica, cando fose expedida por outra comunidade autónoma (documento 6).</p>
    <p>h) Certificación académica de módulos superados dun programa de cualificación profesional inicial, cando fose expedida por outra comunidade autónoma (documento 7).</p>
    <p>i) Certificación académica de ámbitos superados do nivel II da educación secundaria para as persoas adultas, cando fose expedida por outra comunidade autónoma (documento 8).</p>
    <p>j) Certificado de profesionalidade (documento 9).</p>
    <p>k) Informe de vida laboral da Tesouraría Xeral da Seguridade Social ou o equivalente da mutualidade laboral que corresponda (documento 10).</p>
    <p>l) Persoal das Forzas Armadas: certificación de vida laboral expedida pola pagadoría do centro de destino actual onde consten os empregos desempeñados por destino, coa especialidade militar e o período de exercicio (documento 11).</p>
    <p>m) Certificado de ter realizado un curso autorizado de preparación da proba de acceso aos ciclos formativos de grao medio (documento 12).</p>
    <p>2. A documentación complementaria presentarase xunto coa solicitude, segundo o establecido nos artigos 16 e 17 desta orde.</p>
    <p>As persoas interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de xeito motivado o cotexo das copias achegadas pola persoa interesada, para o que poderá requirir a exhibición do documento ou da información orixinal.</p>
    <p>3. Sempre que se realice a presentación de documentos separadamente da solicitude, deberase indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>Artigo 19. Proba de acceso a grao medio, comprobación de datos</p>
    <p>1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas Administracións públicas, agás que a persoa interesada se opoña á súa consulta:</p>
    <p>a) DNI ou NIE da persoa solicitante.</p>
    <p>Consultaranse ademais os seguintes datos cando a persoa interesada faga constar na solicitude que lle é de aplicación a circunstancia que acredita o documento correspondente:</p>
    <p>a) Certificado do grao de discapacidade, cando fose expedido por organismos dependentes da Xunta de Galicia (documento 2).</p>
    <p>b) Ditame técnico facultativo, cando fose expedido por organismos dependentes da Xunta de Galicia (documento 3).</p>
    <p>c) Certificado de realización dunha proba de acceso a ciclos formativos de grao medio de formación profesional, realizada en Galicia (documento 5).</p>
    <p>d) Certificación académica de módulos superados dun título de formación profesional básica, cursado en Galicia (documento 6).</p>
    <p>e) Certificación académica de módulos superados dun programa de cualificación profesional inicial, cursado en Galicia (documento 7).</p>
    <p>f) Certificación académica de ámbitos do nivel II da educación secundaria para as persoas adultas, cursado en Galicia (documento 8).</p>
    <p>2. No caso de que as persoas interesadas se opoñan á consulta, deberán indicalo no recadro correspondente habilitado no formulario correspondente e achegar os documentos.</p>
    <p>Cando así o exixa a normativa aplicable solicitarase o consentimento expreso da persoa interesada para realizar a consulta.</p>
    <p>3. Excepcionalmente, no caso de que algunha circunstancia imposibilite a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>Artigo 20. Proba de acceso a grao medio, estrutura e organización</p>
    <p>A estrutura e a organización da proba están definidas no artigo 38.3 do Decreto 114/2010. Cada parte organizarase en probas de distintas materias, conforme o seguinte:</p>
    <p>a) Parte sociolingüística:</p>
    <p>– Lingua Castelá.</p>
    <p>– Lingua Galega.</p>
    <p>– Ciencias Sociais.</p>
    <p>b) Parte matemática:</p>
    <p>– Matemáticas.</p>
    <p>c) Parte científico-técnica:</p>
    <p>– Ciencias da Natureza.</p>
    <p>– Tecnoloxía.</p>
    <p>Artigo 21. Proba de acceso a grao medio, exencións</p>
    <p>1. De acordo co artigo 38.4 do Decreto 114/2010, quen participe nas probas de acceso a ciclos formativos de grao medio poderá solicitar a exención total ou parcial da proba. A persoa solicitante non poderá examinarse da parte ou das partes da proba para as cales se lle conceda, nesta convocatoria, a exención.</p>
    <p>2. Poderán quedar exentas da totalidade da proba as persoas que acrediten algunha das seguintes circunstancias:</p>
    <p>a) Ter superada a proba de acceso á universidade para maiores de 25 anos.</p>
    <p>b) Ter superada unha proba de acceso a ciclos formativos de grao superior de formación profesional inicial, de ensinanzas deportivas ou de artes plásticas e deseño.</p>
    <p>c) Ter superada unha proba de acceso a ciclos formativos de grao medio de ensinanzas deportivas ou de artes plásticas e deseño.</p>
    <p>En calquera destas circunstancias, poderase participar no proceso de admisión a ciclos formativos de grao medio, presentando directamente o certificado acreditativo correspondente.</p>
    <p>Artigo 22. Proba de acceso a grao medio, exención de partes</p>
    <p>Poderán quedar exentas dunha parte da proba as persoas que acrediten, mediante o documento xustificativo a que se fai referencia nos artigos 18 e 19, algunha das seguintes circunstancias:</p>
    <p>1. Exención da parte sociolingüística:</p>
    <p>a) Exención recoñecida nunha convocatoria anterior de probas de acceso a ciclos formativos de grao medio en Galicia (documento 5).</p>
    <p>b) Superación dos módulos profesionais de Comunicación e Sociedade I e II dun título de formación profesional básica (documento 6).</p>
    <p>c) Superación dos ámbitos social e de comunicación dun programa de cualificación profesional inicial (documento 7).</p>
    <p>d) Superación dos ámbitos social e de comunicación do nivel II da educación secundaria para as persoas adultas (documento 8).</p>
    <p>2. Exención da parte matemática e da parte científico-técnica:</p>
    <p>a) Exención recoñecida nunha convocatoria anterior de probas de acceso a ciclos formativos de grao medio en Galicia (documento 5).</p>
    <p>b) Superación dos módulos profesionais de Ciencias Aplicadas I e II dun título de formación profesional básica (documento 6).</p>
    <p>c) Superación do ámbito científico-tecnolóxico dun programa de cualificación profesional inicial (documento 7).</p>
    <p>d) Superación do ámbito científico-tecnolóxico do nivel II da educación secundaria para as persoas adultas (documento 8).</p>
    <p>3. Exención da parte científico-técnica:</p>
    <p>a) Exención recoñecida dunha convocatoria anterior das probas de acceso a ciclos formativos de grao medio en Galicia (documento 5).</p>
    <p>b) Superación dos módulos profesionais dun título de formación profesional básica, agás o módulo de Formación en Centros de Traballo e os módulos asociados aos bloques comúns (documento 6).</p>
    <p>c) Superación dos módulos específicos profesionais (exceptuando o módulo de Formación en Centros de Traballo) dun programa de cualificación profesional inicial (documento 7).</p>
    <p>d) Certificado de profesionalidade de calquera nivel, consonte o Real decreto 34/2008, do 18 de xaneiro, polo que se regulan os certificados de profesionalidade (documento 9).</p>
    <p>e) Acreditación, como mínimo, do tempo equivalente a un ano de experiencia laboral a xornada completa, con independencia do campo profesional en que se traballase. As persoas interesadas deberán cumprir este requisito con anterioridade á conclusión do período de inscrición para as probas.</p>
    <p>– En caso de traballadores e traballadoras por conta allea, a documentación que se presentará será o informe de vida laboral da Tesouraría Xeral da Seguridade Social ou da mutualidade laboral en que se estivese afiliado/a, onde conste a empresa e o período de contratación (documento 10). En caso de persoal das Forzas Armadas, certificación de vida laboral expedida pola pagadoría do centro de destino actual, onde consten os empregos desempeñados por destino, coa especialidade militar e o período de exercicio (documento 11).</p>
    <p>– En caso de traballadores e traballadoras por conta propia, a documentación que se presentará será o informe de vida laboral da Tesouraría Xeral da Seguridade Social onde conste o período de cotización no réxime especial de traballadores/as autónomos/as, ou o equivalente da mutualidade laboral en que se estivese afiliado/a (documento 10).</p>
    <p>Artigo 23. Proba de acceso a grao medio, relacións provisorias e definitivas de persoas admitidas e excluídas</p>
    <p>1. A relación provisoria de persoas admitidas e excluídas para a realización da proba farase pública o día 17 de marzo. Esta listaxe dará información sobre a solicitude e a documentación presentada. No caso das exclusións farase indicación expresa dos motivos que as ocasionen.</p>
    <p>2. Poderanse presentar reclamacións contra a listaxe provisoria desde o día 20 ao día 24 de marzo, ambos os dous incluídos, no mesmo centro onde se realizase a inscrición. Así mesmo, durante o período de reclamación poderase achegar a documentación pendente de entrega ou reclamada pola Administración referente ao solicitado na folla de inscrición.</p>
    <p>3. A relación definitiva de persoas admitidas e excluídas para a realización da proba farase pública o día 12 de abril.</p>
    <p>Artigo 24. Proba de acceso a grao medio, resolución das solicitudes de exención e de proba adaptada</p>
    <p>1. A resolución provisoria de exencións e de probas adaptadas farase pública o día 17 de marzo. En caso de resolución denegatoria, figurará na listaxe a causa da denegación.</p>
    <p>2. Contra estas resolucións provisorias as persoas interesadas poderán presentar reclamación desde o día 20 ao día 24 de marzo, ambos os dous incluídos, ante o presidente ou a presidenta do tribunal avaliador das probas, no centro onde se realizase a inscrición. As secretarías dos centros tramitarán as reclamacións a través da aplicación informática.</p>
    <p>3. A resolución definitiva de exencións e de probas adaptadas farase pública o día 12 de abril. En caso de resolución denegatoria, figurará na listaxe a causa da denegación.</p>
    <p>Artigo 25. Proba de acceso a grao medio, comisións de realización</p>
    <p>De acordo co establecido no artigo 4, con anterioridade ao 30 de marzo cada xefatura territorial da Consellería de Cultura, Educación, Formación Profesional e Universidades comunicará por escrito á Dirección Xeral de Formación Profesional o seguinte:</p>
    <p>– O nome do inspector ou da inspectora responsable provincial das probas de acceso.</p>
    <p>– A relación de centros públicos onde se vaian constituír as comisións de realización das probas, así como os centros adscritos. O día 12 de abril farase pública esta listaxe en cada centro onde se realice a inscrición e na páxina web http://www.edu.xunta.gal/fp.</p>
    <p>– A relación das persoas integrantes das comisións de realización das probas, con detalle das funcións ou das tarefas que desempeñarán, en cada caso.</p>
    <p>Artigo 26. Proba de acceso a grao medio, realización</p>
    <p>1. As probas de acceso aos ciclos de grao medio terán lugar o día 25 de maio de 2023 no horario que se indica a seguir:</p>
    <p>– Ás 9.00 horas: presentación.</p>
    <p>– Das 9.30 ás 13.00 horas: parte matemática e parte sociolingüística.</p>
    <p>– Das 16.00 ás 18.00 horas: parte científico-técnica.</p>
    <p>2. As persoas inscritas deberán presentar, para a realización da proba, o seu documento oficial de identidade e a copia da folla da solicitude de inscrición.</p>
    <p>Artigo 27. Proba de acceso a grao medio relacións provisorias e definitivas de cualificacións</p>
    <p>1. A relación provisoria de cualificacións farase pública o día 5 de xuño.</p>
    <p>2. Poderanse presentar reclamacións contra a listaxe provisoria desde o día 5 ata o día 9 de xuño, ambos os dous incluídos, no mesmo centro onde se realizase a inscrición.</p>
    <p>3. A relación definitiva de cualificacións farase pública o día 21 de xuño.</p>
    <p>Artigo 28. Proba de acceso a grao medio, emisión de certificacións</p>
    <p>1. Todas as persoas participantes nas probas de acceso poderán solicitar as certificacións de realización da proba en calquera centro educativo público da Consellería de Cultura, Educación, Formación Profesional e Universidades con oferta de ciclos formativos de formación profesional, a partir do día 22 de xuño.</p>
    <p>2. En caso de superación total da proba, a certificación que o acredite dará acceso a calquera ciclo formativo de grao medio, nas condicións de admisión que se establezan.</p>
    <p>3. Ás persoas que non superen a proba na súa totalidade, esta certificación permitiralles conservar durante os dous anos seguintes as cualificacións obtidas nas partes superadas para as convocatorias de probas de acceso a ciclos formativos de grao medio da Comunidade Autónoma de Galicia.</p>
    <p>4. A certificación recollerá, pola súa vez, as posibles exencións outorgadas, que manterán a súa validez para futuras convocatorias, sempre que se manteña a mesma estrutura da proba de acceso.</p>
    <h2>CAPÍTULO III</h2>
    <h3>Probas de acceso a ciclos formativos de grao superior (ED312D)</h3>
    <p>Artigo 29. Proba de acceso a grao superior, requisitos das persoas participantes</p>
    <p>Poderán participar na proba de acceso aos ciclos formativos de grao superior as persoas que non cumpran os requisitos académicos exixidos para acceder a eles e teñan dezanove anos ou os fagan no ano de realización da proba.</p>
    <p>Artigo 30. Proba de acceso a grao superior, datas e lugares de inscrición</p>
    <p>A solicitude de inscrición, segundo o modelo do anexo II, para as probas de acceso aos ciclos formativos de grao superior irá dirixida ao director ou á directora de calquera centro docente público da Consellería de Cultura, Educación, Formación Profesional e Universidades que imparta ciclos formativos de formación profesional no curso académico 2022/23. O prazo de presentación estará abranguido entre os días 23 de xaneiro e 3 de febreiro de 2023, ambos os dous incluídos.</p>
    <p>Artigo 31. Proba de acceso a grao superior, presentación de solicitudes</p>
    <p>1. As solicitudes presentaranse preferiblemente por vía electrónica a través do formulario normalizado de solicitude, anexo II (código de procedemento ED312D), dispoñible na aplicación informática «Ciclosprobas» (https://www.edu.xunta.gal/ciclosprobas/PaxinaInicio.do), accesible desde a sede electrónica da Xunta de Galicia, https://sede.xunta.gal. Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal).</p>
    <p>2. Tamén se poderán presentar as solicitudes na secretaría de calquera centro docente público da Consellería de Cultura, Educación, Formación Profesional e Universidades que imparta ciclos formativos de formación profesional no curso académico 2022/23. As persoas interesadas deberán cubrir a solicitude a través da aplicación «Ciclosprobas» (https://www.edu.xunta.gal/ciclosprobas/PaxinaInicio.do), que xerará un documento en formato pdf co formulario normalizado de solicitude, anexo II (código de procedemento ED312D), que a persoa interesada deberá imprimir e posteriormente presentar no centro de inscrición.</p>
    <p>3. O centro de inscrición elixido pola persoa solicitante tomarase como referencia para a asignación da sede de realización da proba de acceso.</p>
    <p>Artigo 32. Proba de acceso a grao superior, documentación complementaria</p>
    <p>1. As persoas interesadas deberán achegar coa solicitude a seguinte documentación:</p>
    <p>a) Copia do pasaporte ou do documento de identificación da Unión Europea, cando non se dispoña de DNI ou NIE.</p>
    <p>b) Certificado do grao de discapacidade, cando fose expedido por outra comunidade autónoma (documento 1).</p>
    <p>c) Ditame técnico facultativo, cando fose expedido por outra comunidade autónoma (documento 2).</p>
    <p>d) Xustificación documental do diagnóstico de TDAH (documento 3).</p>
    <p>e) Certificado de realización dunha proba de acceso a ciclos formativos de grao superior de formación profesional, cando fose expedido por outra comunidade autónoma (documento 4).</p>
    <p>f) Certificado de superación dunha proba de acceso a ciclos formativos de grao superior de ensinanzas deportivas ou de artes plásticas e deseño, cando fose expedido por outra comunidade autónoma (documento 5).</p>
    <p>g) Certificado de profesionalidade de nivel II ou superior (documento 7).</p>
    <p>h) Certificación da resolución de deportista de alto rendemento (documento 9).</p>
    <p>i) Informe de vida laboral da Tesouraría Xeral da Seguridade Social ou o equivalente da mutualidade laboral que corresponda (documento 11).</p>
    <p>j) Persoal das Forzas Armadas: certificación de vida laboral expedida pola pagadoría do centro de destino actual, onde consten os empregos desempeñados por destino, coa especialidade militar e o período de exercicio (documento 12).</p>
    <p>k) Certificación da empresa ou empresas en que se adquirise a experiencia laboral ou a memoria descritiva, segundo o modelo do anexo X desta orde (documento 13).</p>
    <p>2. A documentación complementaria presentarase coa solicitude, segundo o establecido nos artigos 30 e 31 desta orde.</p>
    <p>As persoas interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de xeito motivado o cotexo das copias achegadas pola persoa interesada, para o que poderá requirir a exhibición do documento ou da información orixinal.</p>
    <p>3. Sempre que se realice a presentación de documentos separadamente da solicitude deberase indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>Artigo 33. Proba de acceso a grao superior, comprobación de datos</p>
    <p>1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas Administracións públicas, agás que a persoa interesada se opoña á súa consulta:</p>
    <p>a) DNI ou NIE da persoa solicitante.</p>
    <p>Consultaranse ademais os seguintes datos cando a persoa interesada faga constar na solicitude que lle é de aplicación a circunstancia que acredita o documento correspondente:</p>
    <p>a) Certificado do grao de discapacidade, cando fose expedido por organismos dependentes da Xunta de Galicia (documento 1).</p>
    <p>b) Ditame técnico facultativo, cando fose expedido por organismos dependentes da Xunta de Galicia (documento 2).</p>
    <p>c) Certificado de realización dunha proba de acceso a ciclos formativos de grao superior de formación profesional, realizada en Galicia (documento 4).</p>
    <p>d) Certificado de superación dunha proba de acceso a ciclos formativos de grao superior de ensinanzas deportivas ou de artes plásticas e deseño, realizada en Galicia (documento 5).</p>
    <p>e) Título de técnico auxiliar da Lei 14/1970, do 4 de agosto, xeral de educación e financiamento da reforma educativa (documento 6).</p>
    <p>f) Certificación da resolución de deportista de alto nivel (documento 8).</p>
    <p>g) Título de técnico deportivo (documento 10).</p>
    <p>2. No caso de que as persoas interesadas se opoñan á consulta, deberán indicalo no recadro correspondente habilitado no formulario correspondente e achegar os documentos.</p>
    <p>Cando así o exixa a normativa aplicable solicitarase o consentimento expreso da persoa interesada para realizar a consulta.</p>
    <p>3. Excepcionalmente, no caso de que algunha circunstancia imposibilite a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>Artigo 34. Proba de acceso a grao superior, estrutura e organización</p>
    <p>A estrutura e a organización da proba están definidas no artigo 39.3 do Decreto 114/2010. Cada parte organizarase en probas de distintas materias conforme o seguinte:</p>
    <p>a) Parte común:</p>
    <p>– Lingua Galega.</p>
    <p>– Lingua Castelá.</p>
    <p>– Matemáticas.</p>
    <p>b) Parte específica. Organizarase con base en tres opcións, A, B e C, en función das familias profesionais e dos ciclos formativos a que posibilita o acceso, segundo se establece no anexo VII. A persoa aspirante deberá elixir unha das tres opcións no momento de formalizar a solicitude de inscrición para a proba, escollendo dúas das tres materias das cales desexe ser examinado:</p>
    <p>– Opción A: Economía da Empresa, Lingua Estranxeira (Inglés ou Francés) e Filosofía.</p>
    <p>– Opción B: Debuxo Técnico, Tecnoloxía Industrial e Física.</p>
    <p>– Opción C: Ciencias da Terra e Ambientais, Química e Bioloxía.</p>
    <p>Artigo 35. Proba de acceso a grao superior, exencións</p>
    <p>1. De acordo co artigo 39.4 do Decreto 114/2010, quen participe nas probas de acceso a ciclos formativos de grao superior poderá solicitar a exención total ou parcial da proba. A persoa solicitante non poderá examinarse da parte ou das partes da proba para as cales se lle conceda, nesta convocatoria, a exención.</p>
    <p>2. Poderán quedar exentas da totalidade da proba as persoas que acrediten ter superada a proba de acceso á universidade para maiores de 25 anos. Estas persoas poden participar no proceso de admisión a ciclos formativos de grao superior, presentando directamente o certificado acreditativo correspondente.</p>
    <p>Artigo 36. Proba de acceso a grao superior, exención de partes da proba</p>
    <p>Poderán quedar exentas dunha parte da proba as persoas que acrediten, mediante o documento xustificativo ao que se fai referencia nos artigos 32 e 33, algunha das seguintes circunstancias:</p>
    <p>1. Exención da parte común da proba:</p>
    <p>a) Exención recoñecida nunha convocatoria anterior de probas de acceso a ciclos formativos de grao superior en Galicia (documento 4).</p>
    <p>b) Superación da proba de acceso a ciclos formativos de grao superior de formación profesional non incluídos na opción pola que se presente, conforme o anexo VII desta orde (documento 4).</p>
    <p>c) Superación dunha proba de acceso a ciclos formativos de grao superior de ensinanzas deportivas ou de artes plásticas e deseño (documento 5).</p>
    <p>2. Exención da parte específica:</p>
    <p>a) Exención recoñecida, na mesma opción, nunha convocatoria anterior de probas de acceso a ciclos formativos de grao superior en Galicia (documento 4).</p>
    <p>b) Estar en posesión dun título de técnico auxiliar da Lei 14/1970, do 4 de agosto, xeral de educación e financiamento da reforma educativa (documento 6). A correspondencia entre o título de técnico auxiliar e a familia profesional do Catálogo nacional de cualificacións profesionais determinará a opción da parte específica a que lle corresponderá a exención, segundo o establecido nos anexos VIII e IX desta orde.</p>
    <p>c) Superación dun certificado de profesionalidade de nivel II ou superior dalgunha das familias profesionais (documento 7). Terá exención da opción da parte específica correspondente, segundo a relación establecida no anexo VIII desta orde. Nas familias Marítimo-Pesqueira e de Imaxe e Son aterase ao disposto no anexo IX desta orde en función da cualificación profesional incluída no certificado de profesionalidade. De publicárense novas cualificacións profesionais, a Dirección Xeral de Formación Profesional determinará a opción da parte específica da proba de acceso a que lle corresponde a exención.</p>
    <p>d) As persoas que teñan a condición de deportistas de alto nivel ou de alto rendemento poderán solicitar a exención da parte específica da proba en caso de escolleren a opción C, consonte o establecido no artigo 9.3.a) do Real decreto 971/2007, do 13 de xullo, sobre deportistas de alto nivel e alto rendemento, e no artigo 36.1.f) da Lei 3/2012, do 2 de abril, do deporte de Galicia (documento 8 ou 9, segundo corresponda).</p>
    <p>e) As persoas que posúan un título de técnico deportivo poden solicitar a exención da parte específica da proba en caso de escolleren a opción C (documento 10).</p>
    <p>f) Acreditación, como mínimo, do tempo equivalente a un ano de experiencia laboral a xornada completa de xeito que exista correspondencia entre as actividades profesionais desenvolvidas e as unidades de competencia dunha cualificación profesional de nivel II ou superior do Catálogo nacional de cualificacións profesionais. As persoas interesadas deberán cumprir este requisito con anterioridade ao remate do período de inscrición para as probas. Segundo a familia profesional a que pertenza a cualificación profesional obterase exención da parte específica da proba pola opción que corresponda no anexo VIII desta orde. Nas familias Marítimo-Pesqueira e de Imaxe e Son aterase ao disposto no anexo IX desta orde en función da cualificación profesional. De publicárense novas cualificacións profesionais, a Dirección Xeral de Formación Profesional determinará a opción da parte específica da proba de acceso a que lle corresponde a exención.</p>
    <p>1º. En caso de persoas traballadoras por conta allea, a documentación que se presentará será:</p>
    <p>– Informe de vida laboral da Tesouraría Xeral da Seguridade Social ou da mutualidade laboral en que se estivese afiliado/a, onde consten a empresa e o período de contratación (documento 11). En caso de persoal das Forzas Armadas, certificación de vida laboral expedida pola pagadoría do centro de destino actual, onde consten os empregos desempeñados por destino, coa especialidade militar e o período de exercicio (documento 12).</p>
    <p>– Certificación da empresa en que se adquirise a experiencia laboral, segundo o modelo do anexo X desta orde, onde se fagan constar especificamente todos os aspectos requiridos no devandito anexo para cada unha das actividades laborais desenvolvidas pola persoa interesada relacionadas coa exención que solicita (documento 13).</p>
    <p>2º. En caso de persoas traballadoras por conta propia, a documentación que se presentará será:</p>
    <p>– Informe de vida laboral da Tesouraría Xeral da Seguridade Social, onde consten o período de cotización no réxime especial de traballadores/as autónomos/as, ou o equivalente da mutualidade laboral en que se estivese afiliado/a (documento 11).</p>
    <p>– Memoria descritiva segundo o modelo do anexo X, realizada e asinada pola persoa interesada, onde se fagan constar especificamente todos os aspectos requiridos no devandito anexo para cada unha das actividades laborais desenvolvidas pola persoa interesada relacionadas coa exención que solicita (documento 13).</p>
    <p>Artigo 37. Proba de acceso a grao superior, relacións provisorias e definitivas de persoas admitidas e excluídas</p>
    <p>1. A relación provisoria de persoas admitidas e excluídas para a realización da proba farase pública o día 10 de febreiro. Esta listaxe dará información sobre a solicitude e a documentación presentada. No caso das exclusións farase indicación expresa dos motivos que as ocasionen.</p>
    <p>2. Poderanse presentar reclamacións contra a listaxe provisoria desde o día 13 ao 17 de febreiro, ambos os dous incluídos, no mesmo centro onde se realizase a inscrición. Así mesmo, durante o período de reclamación poderase achegar a documentación pendente de entrega ou reclamada pola Administración referente ao solicitado na folla de inscrición.</p>
    <p>3. A relación definitiva de persoas admitidas e excluídas para a realización da proba farase pública o día 13 de marzo.</p>
    <p>Artigo 38. Proba de acceso a grao superior, resolución das solicitudes de exención e de proba adaptada</p>
    <p>1. A resolución provisoria de exencións e de probas adaptadas farase pública o día 10 de febreiro. En caso de resolución denegatoria, figurará na listaxe a causa da denegación.</p>
    <p>2. Contra estas resolucións provisorias as persoas interesadas poderán presentar reclamación desde 13 ao 17 de febreiro, ambos os dous incluídos, ante o presidente ou a presidenta do tribunal avaliador das probas, no centro onde se realizase a inscrición. As secretarías dos centros tramitarán as reclamacións a través da aplicación informática.</p>
    <p>3. A resolución definitiva de exencións e de probas adaptadas farase pública o día 13 de marzo. En caso de resolución denegatoria, figurará na listaxe a causa da denegación.</p>
    <p>Artigo 39. Proba de acceso a grao superior, comisións de realización</p>
    <p>De acordo co establecido no artigo 4, con anterioridade ao 28 de febreiro cada xefatura territorial da Consellería de Cultura, Educación, Formación Profesional e Universidades comunicará por escrito á Dirección Xeral de Formación Profesional o seguinte:</p>
    <p>– O nome do inspector ou a inspectora responsable provincial das probas de acceso.</p>
    <p>– A relación de centros públicos onde se vaian constituír as comisións de realización das probas, así como os centros adscritos. O día 13 de marzo farase pública esta listaxe en cada centro onde se realice a inscrición e na páxina web http://www.edu.xunta.gal/fp.</p>
    <p>– A relación das persoas integrantes das comisións de realización das probas, con detalle das funcións ou das tarefas que desempeñarán, en cada caso.</p>
    <p>Artigo 40. Proba de acceso a grao superior, realización da proba</p>
    <p>A estrutura e a organización da proba están definidas no artigo 39.3 do Decreto 114/2010.</p>
    <p>1. As probas de acceso aos ciclos de grao superior terán lugar o día 20 de abril de 2023 no horario que se indica a seguir:</p>
    <p>– Ás 9.00 horas: presentación.</p>
    <p>– Das 9.30 ás 13.00 horas: parte común da proba (Matemáticas, Lingua Galega e Lingua Castelá).</p>
    <p>– Das 16.00 ás 18.30 horas: parte específica da proba (materias específicas da opción vinculada ao ciclo formativo a que se desexe acceder, segundo o anexo VII desta resolución).</p>
    <p>2. As persoas inscritas deberán presentar, para a realización da proba, o seu documento oficial de identidade e a copia da folla da solicitude de inscrición.</p>
    <p>Artigo 41. Proba de acceso a grao superior, relacións provisorias e definitivas de cualificacións</p>
    <p>1. A relación provisoria de cualificacións farase pública o día 3 de maio.</p>
    <p>2. Poderanse presentar reclamacións contra a listaxe provisoria desde o día 3 ao 9 de maio, ambos os dous incluídos, no mesmo centro onde se realizase a inscrición.</p>
    <p>3. A relación definitiva de cualificacións farase pública o día 1 de xuño.</p>
    <p>Artigo 42. Proba de acceso a grao superior, emisión de certificacións</p>
    <p>1. Todas as persoas participantes nas probas de acceso poderán solicitar as certificacións de realización da proba en calquera centro educativo público da Consellería de Cultura, Educación, Formación Profesional e Universidades con oferta de ciclos formativos de formación profesional a partir do día 2 de xuño.</p>
    <p>2. En caso de superación da totalidade da proba e en función da opción elixida, de acordo co anexo VII desta orde, a devandita certificación incluirá a relación de familias profesionais e, de ser o caso, ciclos formativos en que se posibilitará o acceso a ciclos formativos de grao superior, nas condicións de admisión que se establezan.</p>
    <p>3. Ás persoas que non superen a proba na súa totalidade, esta certificación permitiralles conservar durante os dous anos seguintes as cualificacións obtidas nas partes superadas para as convocatorias de probas de acceso a ciclos formativos de grao superior da Comunidade Autónoma de Galicia.</p>
    <p>4. A certificación deberá recoller, pola súa vez, as posibles exencións outorgadas, que manterán a súa validez para futuras convocatorias, sempre que se manteña a mesma estrutura da proba de acceso.</p>
    <p>Disposición adicional primeira. ertificados de superación das probas por resolución administrativa</p>
    <p>As persoas que nas convocatorias de 2021, 2022 e 2023 superasen algunha das partes da proba de acceso de grao medio ou de grao superior na Comunidade Autónoma de Galicia e estean en condicións, logo de rematado o proceso, de acreditar nas partes non superadas algunha das causas de exención previstas nesta orde, poderán solicitar certificación de superación da proba en calquera instituto de educación secundaria onde se impartan ciclos formativos de formación profesional ou nos centros integrados de formación profesional.</p>
    <p>Tamén o poderán solicitar as persoas que, aínda que non teñan partes superadas, estean en condicións de ter a exención de todas as partes da proba de acceso de grao medio ou de grao superior.</p>
    <p>A emisión destes certificados poderase realizar en calquera centro docente público da Consellería de Cultura, Educación, Formación Profesional e Universidades que imparta ciclos formativos de formación profesional no curso académico 2022/23.</p>
    <p>A solicitude realizarase nos modelos do anexo I ou II, segundo corresponda, dirixida ao director ou á directora do centro, a partir da data en que se emitan os certificados da correspondente convocatoria ordinaria e ata o 30 de setembro de 2023.</p>
    <p>Disposición adicional segunda. Vixencia das certificacións de superación das probas de acceso</p>
    <p>1. A certificación de ter superada a proba de acceso a ciclos formativos de grao medio, consonte o establecido na Orde do 1 de abril de 2002 pola que se regulan as probas de acceso aos ciclos formativos de formación profesional específica, terá os mesmos efectos que a certificación da superación da proba de acceso a ciclos formativos de grao medio regulada nesta orde.</p>
    <p>2. A certificación de ter superada a proba de acceso a un determinado ciclo formativo de grao superior, consonte a citada Orde do 1 de abril de 2002, manterá a súa vixencia ata a extinción do título correspondente establecido pola Lei orgánica 1/1990, de ordenación xeral do sistema educativo.</p>
    <p>Logo de extinguido o título establecido pola Lei orgánica 1/1990, de ordenación xeral do sistema educativo, a devandita certificación permitirá o acceso aos ciclos formativos declarados equivalentes para os efectos académicos, ao abeiro da Lei orgánica 2/2006, do 3 de maio, de educación, segundo se estableza no correspondente real decreto do título.</p>
    <p>3. As certificacións de realización de probas de acceso emitidas ao abeiro da Orde do 2 de decembro de 2008 pola que se regulan as probas de acceso aos ciclos formativos de formación profesional do sistema educativo continuarán vixentes nos termos en que foron emitidas.</p>
    <p>Disposición adicional terceira. Vixencia das resolucións de exencións da parte específica da proba de grao superior</p>
    <p>Quen dispoña de resolución positiva de exención da parte específica da proba de grao superior, ao abeiro da Orde do 1 de abril do 2002 pola que se regulan as probas de acceso aos ciclos formativos de formación profesional específica, modificada pola Orde do 30 de xaneiro de 2007, poderaa presentar en futuras convocatorias, e a súa validez manterase sempre que a opción elixida, A, B ou C, inclúa o ciclo para o que se concedese a devandita exención.</p>
    <p>Disposición adicional cuarta. Corrección do documento oficial de identidade</p>
    <p>De se detectaren erros no número do documento de identificación (DNI, NIE, pasaporte ou documento de identidade dun Estado da Unión Europea), poderase solicitar a súa corrección en calquera momento a través dunha reclamación presentada na secretaría do centro de inscrición. A esta solicitude deberáselle xuntar unha copia do documento de identificación, e deberá estar asinada polo director ou a directora do centro, que o comunicarán por vía de urxencia á Subdirección Xeral de Cualificacións, Planificación e Xestión da Formación Profesional.</p>
    <p>Disposición adicional quinta. Arquivamento e destrución das probas</p>
    <p>A Dirección Xeral de Formación Profesional será a encargada do arquivamento dos exames durante un mínimo de tres meses tras a súa finalización. Transcorrido este período poderá procederse á destrución das probas contra as cales non se formule reclamación. No caso dos exames obxecto de reclamación, a documentación conservarase durante un período de cinco anos.</p>
    <p>Disposición adicional sexta. Efectos económicos do tribunal e das comisións de realización de probas</p>
    <p>Para os efectos previstos no artigo 26 do Decreto 144/2001, do 7 de xuño, o tribunal e as comisións de realización de probas consideraranse incluídos na categoría terceira.</p>
    <p>Disposición adicional sétima. Tramitación de información</p>
    <p>Os centros de inscrición e os de realización das probas tramitarán a información e a documentación referente ao alumnado participante a través da aplicación informática facilitada pola Dirección Xeral de Formación Profesional, ou por calquera outro medio que esta determine.</p>
    <p>Disposición transitoria única. Curso de preparación proba de acceso</p>
    <p>No caso das persoas que superasen un programa de cualificación profesional inicial e realizasen o curso de preparación da proba de acceso a que fai referencia o artigo 41.5 da Lei orgánica 2/2006, do 3 de maio, de educación, no cálculo final da nota da proba de acceso a ciclos formativos de grao medio engadiráselle á media aritmética a puntuación resultante de multiplicar polo coeficiente 0,15 a cualificación obtida no devandito curso. Deberase solicitar e achegar a acreditación do curso de preparación á solicitude de inscrición nas probas de acceso.</p>
    <p>Disposición derradeira primeira</p>
    <p>Autorízase a Dirección Xeral de Formación Profesional para ditar as instrucións necesarias para o desenvolvemento e a aplicación do previsto nesta orde.</p>
    <p>Disposición derradeira segunda</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 5 de decembro de 2022</p>
    <footer><p>Román Rodríguez González<br>Conselleiro de Cultura, Educación, Formación Profesional<br>e Universidades</p></footer>

