---
date: '2023-01-05'
id: G0655-271222-0003
page: 1509
number: 4
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 27 de decembro de 2022 de modificación da Orde do 20 de maio de 2022
  pola que se aproba o calendario escolar para o curso 2022/23 nos centros
  docentes sostidos con fondos públicos na Comunidade Autónoma de Galicia.
range: Orde
url: >-
  https://www.xunta.gal/dog/Publicados/2023/20230105/AnuncioG0655-271222-0003_gl.html
---
<p>A Orde do 20 de maio de 2022 pola que se aproba o calendario escolar para o curso 2022/23 nos centros docentes sostidos con fondos públicos na Comunidade Autónoma de Galicia establece, entre outros aspectos, o calendario das sesións de avaliación final das distintas etapas educativas.</p>
    <p>A Orde do 25 de xaneiro de 2022 pola que se actualiza a normativa de avaliación nas ensinanzas de educación primaria, de educación secundaria obrigatoria e de bacharelato no sistema educativo actualizou a normativa relativa á avaliación, á promoción e, de ser o caso, á titulación nas ensinanzas de educación primaria, de educación secundaria obrigatoria e de bacharelato que resulten de aplicación ata a implantación das modificacións introducidas pola Lei orgánica 3/2020, do 29 de decembro, pola que se modifica a Lei orgánica 2/2006, do 3 de maio, de educación.</p>
    <p>Dado o carácter transitorio desta normativa, e tendo en conta que as funcións de planificación, regulación e administración do ensino regrado son competencia da Consellería de Cultura, Educación, Formación Profesional e Universidades, procede actualizar o calendario das sesións de avaliación final da educación secundaria obrigatoria nos centros docentes sostidos con fondos públicos da Comunidade Autónoma de Galicia.</p>
    <p>Polo tanto, por proposta da Dirección Xeral de Ordenación e Innovación Educativa,</p>
    <h2>DISPOÑO:</h2>
    <p>Artigo único. Modificación da Orde do 20 de maio de 2022 pola que se aproba o calendario escolar para o curso 2022/23 nos centros docentes sostidos con fondos públicos na Comunidade Autónoma de Galicia</p>
    <p>A Orde do 20 de maio de 2022 pola que se aproba o calendario escolar para o curso 2022/23 nos centros docentes sostidos con fondos públicos na Comunidade Autónoma de Galicia modifícase nos seguintes termos:</p>
    <p>Un. Os números 2 e 3 do artigo 10. <em>Sesións de avaliación</em>, quedan redactados como segue:</p>
    <p>«2. A sesión de avaliación final ordinaria do alumnado do primeiro curso do bacharelato e a sesión da avaliación final de módulos do alumnado do primeiro curso dos ciclos formativos de grao básico deberán realizarse a partir do día 5 de xuño de 2023.</p>
    <p>3. As sesións de avaliación final extraordinaria do alumnado do bacharelato e do primeiro curso dos ciclos formativos de grao básico, a sesión de avaliación final do alumnado da educación secundaria obrigatoria, as sesións da avaliación final de ciclo do segundo curso dos ciclos da formación profesional básica e as sesións da avaliación final de módulos do alumnado dos ciclos formativos de formación profesional deberán realizarse a partir do día 22 de xuño de 2023.</p>
    <p>A sesión da terceira avaliación parcial da educación secundaria obrigatoria deberá coincidir coa sesión de avaliación final».</p>
    <p>Dous. O número 1 do artigo 12. <em>Horario do profesorado</em>, queda redactado como segue:</p>
    <p>«1. As direccións dos centros quedan autorizadas para introduciren as modificacións oportunas nos horarios do profesorado do segundo curso de bacharelato e de formación profesional que se vexa afectado pola realización do módulo de Formación en Centros de Traballo nas horas en que deixe de impartir as materias ou módulos da súa competencia a partir da sesión de avaliación que corresponda, así como nos horarios do profesorado do primeiro curso de bacharelato a partir do día 5 de xuño de 2023, asignando tarefas da súa responsabilidade, dando prioridade á realización de actividades de apoio, de reforzo e de recuperación para o alumnado con materias, ámbitos ou módulos con partes sen superar e, de ser o caso, de preparación da ABAU e das probas extraordinarias, de xeito que o profesorado desenvolverá en todo momento e ata a finalización das actividades lectivas o horario que lle corresponde conforme a normativa vixente».</p>
    <p>Tres. A disposición derradeira primeira. <em>Desenvolvemento e execución</em> e a disposición derradeira segunda. <em>Entrada en vigor</em> cambian de numeración, pasando a denominarse «Disposición derradeira segunda. <em>Desenvolvemento e execución</em>» e «Disposición derradeira terceira. <em>Entrada en vigor</em>».</p>
    <p>Catro. Incorpórase como disposición derradeira primeira o seguinte texto:</p>
    <p>«Disposición derradeira primeira. Modificación da Orde do 25 de xaneiro de 2022 pola que se actualiza a normativa de avaliación nas ensinanzas de educación primaria, de educación secundaria obrigatoria e de bacharelato no Sistema educativo de Galicia</p>
    <p>Modifícase o número 8 do artigo 7 da Orde do 25 de xaneiro de 2022 pola que se actualiza a normativa de avaliación nas ensinanzas de educación primaria, de educación secundaria obrigatoria e de bacharelato no Sistema educativo de Galicia, que queda redactado como segue:</p>
    <p>«8. A cualificación definitiva das materias e dos ámbitos farase efectiva na avaliación final do curso».»</p>
    <p>Disposición derradeira única. Entrada en vigor</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 27 de decembro de 2022</p>
    <footer><p>Román Rodríguez González<br>Conselleiro de Cultura, Educación, <br>Formación Profesional e Universidades</p></footer>

