---
date: '2012-05-02'
id: CA01-250412-0001
page: 15986
number: 83
agency: Consellería de Facenda
section: IV. Oposicións e concursos.
title: >-
  RESOLUCIÓN do 24 de abril de 2012, do tribunal designado para xulgar o proceso
  selectivo para o ingreso no corpo superior da Xunta de Galicia, subgrupo A1,
  pola que se fan públicos varios acordos.
range: Resolución
url: >-
  https://www.xunta.gal/dog/Publicados/2012/20120502/AnuncioCA01-250412-0001_gl.html
---
<p>Na sesión que tivo lugar o día 24 de abril de 2012, o tribunal nomeado pola Orde do 22 de novembro de 2011 para cualificar o proceso selectivo para o ingreso no corpo superior da Xunta de Galicia, subgrupo A1, adoptou os seguintes acordos:</p>
    <p>Primeiro. Que, de acordo co establecido na base II.1.1.2 da orde da convocatoria, superaron o segundo exercicio os aspirantes que obtiveron unha puntuación mínima de dez (10) puntos.</p>
    <p>Segundo. Realizar os trámites oportunos para publicar as puntuacións obtidas polos/las aspirantes que se presentaron ao segundo exercicio do proceso selectivo para o ingreso no corpo superior da Xunta de Galicia, subgrupo A1, no lugar onde se realizou o exercicio, no taboleiro de anuncios do Servizo de Información e Atención ao Cidadán da Consellería de Presidencia, Administracións Públicas e Xustiza, e na páxina web da Xunta de Galicia (www.xunta.es).</p>
    <p>Terceiro. Que, de acordo co disposto na base II.1.2.8 da orde da convocatoria, os aspirantes poderán presentar as alegacións que consideren oportunas en relación coas puntuacións no prazo de dez (10) días hábiles contados desde o seguinte ao da publicación desta resolución no <em>Diario Oficial de Galicia</em>.</p>
    <p>Cuarto. De acordo co disposto na base II.1.1.4 da orde da convocatoria, os aspirantes que superaron o segundo exercicio disporán dun prazo de dez días hábiles, contados desde o día seguinte ao da publicación desta resolución no <em>Diario Oficial de Galicia</em>, para presentaren a documentación xustificativa (orixinal ou fotocopia debidamente compulsada) de estar en posesión do Celga 4, ou equivalente debidamente homologado polo órgano competente en materia de política lingüística da Xunta de Galicia, de acordo coa disposición adicional segunda da Orde do 16 de xullo de 2007, pola que se regulan os certificados oficiais acreditativos dos niveis de coñecemento da lingua galega (publicada no DOG núm. 146, do 30 de xullo), para os efectos da exención prevista no cuarto exercicio. Esta documentación presentarase nas oficinas de rexistro da Xunta de Galicia, oficinas de Correos e demais lugares previstos no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Quinto. De conformidade co disposto na base III.13 da convocatoria, contra estes acordos poderase interpoñer recurso de alzada nos termos previstos no artigo 114 e seguintes da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 24 de abril de 2012.</p>
    <footer><p>María Antonia Arias Bouzas<br>Presidenta do tribunal</p></footer>

