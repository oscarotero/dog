---
date: '2021-03-29'
id: G0181-230321-0003
page: 17104
number: 59
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 23 de marzo de 2021, da Área de Planificación e Proxectos, para
  facer pública a resolución pola que se aproba o expediente de información
  pública do proxecto de construción do itinerario peonil e ciclista na OU-402,
  treito Reza, puntos quilométricos 1+090-3+780, de clave OU/16/270.06, así como
  o proxecto de construción de fomento da mobilidade sustentable, nova senda na
  OU-402, treito Reza, puntos quilométricos 1+090-3+780, de clave
  OU/19/135.06.1.
range: Anuncio
url: >-
  https://www.xunta.gal/dog/Publicados/2021/20210329/AnuncioG0181-230321-0003_gl.html
---
<p>Con data do 16 de febreiro de 2021, a Dirección da Axencia Galega de Infraestruturas, por delegación da conselleira de Infraestruturas e Mobilidade (Orde do 7 de setembro de 2017, <em>Diario Oficial de Galicia</em> do 20 de setembro), visto o informe das alegacións, resolveu o seguinte:</p>
    <p>«Antecedentes de feito:</p>
    <p>Primeiro. A Axencia Galega de Infraestruturas elaborou, con base na Estratexia en materia de mobilidade alternativa de Galicia, o documento Estratexia para o fomento da mobilidade sustentable na comarca de Ourense e concellos limítrofes, con clave OU/17/034.06.</p>
    <p>Segundo. No DOG número 65, do 4 de abril de 2018, publicouse o Anuncio do 21 de marzo de 2018 polo que se somete ao trámite de información pública o proxecto de construción do itinerario peonil e ciclista na OU-402, treito Reza, pp.qq. 1+090-3+780, de clave OU/16/270.06, para os efectos do establecido no artigo 21 da Lei 8/2013, do 28 de xuño, de estradas de Galicia, así como a relación individual de bens, dereitos e propietarios afectados polo citado proxecto, para os efectos do previsto no artigo 56.1 do Regulamento da Lei de expropiación forzosa, aprobado polo Decreto do 26 de abril de 1957.</p>
    <p>Terceiro. As administracións afectadas emitiron os correspondentes informes e no trámite de información pública formularon alegacións as persoas interesadas. A todas elas se lles deu resposta motivada, segundo figura no informe que consta no expediente, que lle foi notificado ás administracións ás cales se lles deu trámite de informe e aos particulares que presentaron alegacións.</p>
    <p>Fundamentos de dereito:</p>
    <p>Primeiro. A conselleira de Infraestruturas e Mobilidade é competente para resolver os expedientes de información pública en materia de estradas e informes das administracións afectadas, así como aprobar definitivamente os estudos informativos ou, de ser o caso, os anteproxectos ou proxectos que asuman a súa función, segundo o previsto na Lei 8/2013, do 28 de xuño, de estradas de Galicia, de acordo co Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade. Esta competencia atópase delegada na persoa titular da Dirección da Axencia Galega de Infraestruturas, segundo o artigo 8.1.b) da Orde do 7 de setembro de 2017 sobre delegación de competencias no secretario xeral técnico e noutros órganos e entidades públicas adscritos a esta consellería (DOG nº 179, do 20 de setembro).</p>
    <p>Segundo. O artigo 21.4 da Lei 8/2013, do 28 de xuño, de estradas de Galicia, establece que transcorridos os prazos dos trámites de información pública e informe das administracións afectadas e recibidas as alegacións e informes presentados, darase resposta motivada ás alegacións formuladas. O informe resultante porase á disposición das persoas interesadas e notificaráselles ás administracións ás cales se lles dese trámite de informe e aos particulares que presentasen alegacións. Finalmente, resolverase tamén sobre a aprobación do expediente de información pública.</p>
    <p>Logo de revisados os informes emitidos e as alegacións formuladas, procede introducir as seguintes modificacións relativas ao trazado sometido á información pública:</p>
    <p>1. O itinerario da senda pasa a ser de uso exclusivo peonil.</p>
    <p>2. Executaranse zonas de aparcamento ao longo do trazado da senda.</p>
    <p>3. Incluíranse zonas de paraxes de autobús cos seus refuxios correspondentes, para o que se actuará en zonas puntuais na marxe esquerda da estrada OU-402, para adaptar as ditas zonas de paraxe de autobús.</p>
    <p> 4. Modificarase o deseño do pavimento e da sección transversal da senda nos primeiros 30 m do trazado, para dar cumprimento aos condicionantes estipulados no informe emitido pola Dirección Xeral de Patrimonio Cultural para a autorización da intervención.</p>
    <p>Tendo en conta os cambios realizados no proxecto construtivo orixinal como consecuencia da información pública, a expropiación necesaria para executar as obras previstas incrementou o número de parcelas afectadas. Inclúese a seguir unha táboa actualizada coas novas expropiacións:</p>
    <table>
     <tbody>
      <tr>
       <td>Ref. catastral</td>
       <td>Propietario</td>
       <td>Sup. (m2)</td>
       <td colspan="2">Clase
        Uso do solo</td>
       <td>Bens afectados</td>
      </tr>
      <tr>
       <td>1594601NG9819S0001BF</td>
       <td>Formoso Álvarez, María Lourdes</td>
       <td>119</td>
       <td>UR</td>
       <td>Residencial</td>
       <td>Muro de fábrica para valado de parcela: 37,20 m</td>
      </tr>
      <tr>
       <td>0995506NG9809N0001ZW</td>
       <td>Muñoz Vázquez, Roberto José
        Muñoz Vázquez, José Miguel</td>
       <td>47</td>
       <td>RU</td>
       <td>Agrario</td>
       <td>Muro de fábrica para valado de parcela: 24,60 m
        Porta de acceso a parcela metálica: 2 ud.</td>
      </tr>
     </tbody>
    </table>
    <p>Coa finalidade de facilitar a execución das actuacións proxectadas, o proxecto inicial do itinerario peonil e ciclista na OU-402, treito Reza, pp.qq. 1+090-3+780, de clave OU/16/270.06, segrégase en dous proxectos construtivos, cada un dos cales recolle cada unha das sendas consideradas mantendo o trazado sometido a información pública e considerando as modificacións anteriores. Estes proxectos son:</p>
    <p>• Fomento da mobilidade sustentable. Nova senda na OU-402. Treito: Reza, pp.qq. 1+090-3+780, de clave OU/19/135.06.1, que recolle o itinerario peonil da estrada OU-402.</p>
    <p>• Fomento da mobilidade sustentable. Senda na beira do Miño (Termas de Outariz), de clave OU/19/135.06.2, que recolle a senda na marxe dereita do río Miño.</p>
    <p>Desestímanse as demais alegacións e modificacións propostas, de acordo coas xustificacións e fundamentos que constan no expediente de información pública.</p>
    <p>Terceiro. O artigo 22.2 da citada Lei 8/2013, do 28 de xuño, establece que, no caso de estudos ou proxectos sometidos aos trámites de información pública e informe das administracións afectadas, unha vez emitido o informe sobre as alegacións presentadas, o órgano competente da Administración promotora da actuación debe adoptar a correspondente resolución, que pode ser de aprobación definitiva de todo o ámbito do estudo ou proxecto ou ben só dunha parte deste.</p>
    <p>No seu punto 5, o mesmo artigo indica que a aprobación definitiva dos anteproxectos, proxectos de trazado ou proxectos de construción implicará a declaración de utilidade pública, a necesidade de ocupación dos bens e de adquisición dos dereitos necesarios para a execución das obras, dos depósitos dos materiais sobrantes, dos préstamos necesarios para executalas e para a reposición de servizos afectados, así como para a traza de planta do proxecto e as modificacións desta que, de ser o caso, se puideren aprobar posteriormente, e a urxencia da ocupación, todo iso para os efectos de expropiación, ocupación temporal ou imposición ou modificación de servidumes.</p>
    <p>No punto 6 do mesmo artigo 22 indícase que «logo de aprobados definitivamente os anteproxectos, proxectos de trazado ou proxectos de construción, as limitacións á propiedade e á titularidade doutros dereitos establecidos nesta lei serán efectivas respecto dos terreos que afecte a actuación correspondente».</p>
    <p>Cuarto. De acordo co que establece o artigo 23 da citada Lei 8/2013, do 28 de xuño, os estudos e proxectos sometidos aos trámites de información pública en materia de estradas e informe das administracións afectadas, unha vez aprobados definitivamente, teñen a consideración de proxectos sectoriais de incidencia supramunicipal, segundo o disposto na lexislación autonómica de ordenación do territorio, e as determinacións que neles se conteñen terán forza vinculante para as administracións públicas e para os particulares, e prevalecerán sobre as determinacións do planeamento urbanístico vixente, sen prexuízo de que as entidades locais en que se asenten as infraestruturas obxecto do proxecto deberán adaptar o seu planeamento urbanístico ao contido no proxecto.</p>
    <p>O presente proxecto contén as determinacións do planeamento do Concello de Ourense que, na súa primeira modificación ou revisión, deben ser modificadas como consecuencia desta aprobación.</p>
    <p>De acordo con todo o exposto, </p>
    <h2>RESOLVO:</h2>
    <p>Primeiro. Aprobar o expediente de información pública do proxecto de construción do itinerario peonil e ciclista na OU-402, treito Reza, pp.qq. 1+090-3+780, de clave OU/16/270.06, coas modificacións relativas ao trazado sometido á información pública que se indican no fundamento de dereito segundo.</p>
    <p>Segundo. Aprobar o proxecto de construción de fomento da mobilidade sustentable. Nova senda na OU-402. Treito: Reza, pp.qq. 1+090-3+780, de clave OU/19/135.06.1, que recolle o itinerario peonil da estrada OU-402, nos termos indicados no fundamento de dereito segundo.</p>
    <p>Contra esta resolución, que pon fin á vía administrativa, as persoas interesadas poderán formular un recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da publicación desta resolución no <em>Diario Oficial de Galicia</em>, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa».</p>
    <p>O que se fai público para xeral coñecemento.</p>
    <p>Santiago de Compostela, 23 de marzo de 2021</p>
    <footer><p>Carlos Lefler Gullón<br>Xefe da Área de Planificación e Proxectos</p></footer>

