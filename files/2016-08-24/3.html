---
date: '2016-08-24'
id: G0424-090816-0016
page: 37667
number: 159
agency: 'Consellería de Economía, Emprego e Industria'
section: III. Outras disposicións.
title: >-
  EXTRACTO da Orde do 9 de agosto de 2016 pola que se establecen as bases
  reguladoras da subvención plurianual do custo salarial para o mantemento dos
  postos de traballo ocupados por persoas con discapacidade nos centros
  especiais de emprego de Galicia e se procede á súa convocatoria para o período
  do 1 de xullo de 2016 ao 30 de xuño de 2017, dentro do Programa para a
  promoción da integración laboral das persoas con discapacidade en centros
  especiais de emprego.
range: Orde
url: >-
  https://www.xunta.gal/dog/Publicados/2016/20160824/AnuncioG0424-090816-0016_gl.html
---
<p>BDNS (Identif.): 315160.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Entidades beneficiarias</p>
    <p>Os centros especiais de emprego que figuren inscritos como tales no Rexistro Administrativo de Centros Especiais de Emprego de Galicia, de acordo co disposto no Decreto 200/2005, do 7 de xullo, polo que se regula a autorización administrativa e a inscrición no Rexistro Administrativo de Centros Especiais de Emprego de Galicia, a súa organización e funcionamento (DOG núm. 138, do 19 de xullo), sempre que se cumpran as condicións e os requisitos establecidos nesta orde.</p>
    <p>Segundo. Obxecto</p>
    <p>Fixar as bases reguladoras da subvención plurianual do custo salarial para o mantemento dos postos de traballo ocupados por persoas con discapacidade nos centros especiais de emprego de Galicia, dentro do Programa para a promoción da integración laboral das persoas con discapacidade, e realizar a súa convocatoria en réxime de concorrencia non competitiva para o período do 1 de xullo de 2016 ao 30 de xuño de 2017.</p>
    <p>Terceiro. Tipo de axuda</p>
    <p>Subvención dos custos salariais de ata un 50 % do salario mínimo interprofesional dos postos de traballo ocupados por persoas con discapacidade cun grao de discapacidade recoñecida igual ou superior ao 33 % nos centros especiais de emprego de Galicia.</p>
    <p>O importe da subvención correspondente a cada mensualidade será de 327,60 euros ou 10,92 euros/día, no caso de períodos de traballo inferiores a 30 días. No suposto de ter rateadas as pagas extraordinarias, o importe será de 382,20 euros/mes ou 12,74 euros/día.</p>
    <p>O importe da subvención incluirá a parte proporcional de dúas pagas extras ao ano.</p>
    <p>No suposto de contratos a tempo parcial, a subvención experimentará unha redución proporcional á xornada laboral realizada.</p>
    <p>Cuarto. Bases reguladoras</p>
    <p>Orde do 9 de agosto de 2016 pola que se establecen as bases reguladoras da subvención plurianual do custo salarial para o mantemento dos postos de traballo ocupados por persoas con discapacidade nos centros especiais de emprego de Galicia e se procede á súa convocatoria para o período do 1 de xullo de 2016 ao 30 de xuño de 2017, dentro do Programa de integración laboral das persoas con discapacidade en centros especiais de emprego.</p>
    <p>Quinto. Importe</p>
    <p>Para a concesión destas axudas destínanse oito millóns cincocentos cincuenta e nove mil cento vinte e oito euros (8.559.128 €) coa seguinte distribución por anualidades:</p>
    <table>
     <tbody>
      <tr>
       <td>Anualidade</td>
       <td>Importe</td>
      </tr>
      <tr>
       <td>2016</td>
       <td>2.459.128</td>
      </tr>
      <tr>
       <td>2017</td>
       <td>6.100.000</td>
      </tr>
     </tbody>
    </table>
    <p>Sexto. Prazo de presentación de solicitudes</p>
    <p>1. O prazo de presentación de solicitudes será dun mes contado a partir do día seguinte ao da publicación desta orde no Diario Oficial de Galicia. </p>
    <p>2. Para os centros especiais de emprego que soliciten a súa cualificación e/ou inicien a súa actividade con posterioridade á data de finalización do prazo de presentación anterior, por seren de nova creación, a solicitude deberá presentarse ata o último día do mes seguinte ao do primeiro mes polo cal se solicita a subvención. Este prazo tamén é de aplicación aos supostos de ampliación dun novo centro de traballo nunha provincia distinta.</p>
    <p>Nestes dous supostos, o prazo de presentación de solicitudes de axudas finalizará o 30 de xuño de 2017, aínda que non transcorrese o prazo específico anterior.</p>
    <p>Santiago de Compostela, 9 de agosto de 2016</p>
    <footer><p>Francisco José Conde López<br>Conselleiro de Economía, Emprego e Industria</p></footer>

