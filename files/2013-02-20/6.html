---
date: '2013-02-20'
id: G0181-130213-0001
page: 4879
number: 36
agency: Axencia Galega de Infraestruturas
section: III. Outras disposicións.
title: >-
  RESOLUCIÓN do 4 de febreiro de 2013, da Presidencia da Axencia Galega de
  Infraestruturas, pola que se delega o exercicio de competencias na Secretaría
  Xeral Técnica da Consellería de Medio Ambiente, Territorio e Infraestruturas.
range: Resolución
url: >-
  https://www.xunta.gal/dog/Publicados/2013/20130220/AnuncioG0181-130213-0001_gl.html
---
<p>A Axencia Galega de Infraestruturas, segundo o previsto no Decreto 173/2011, do 4 de agosto, polo que se crea e se aproba o seu estatuto, é unha entidade pública instrumental adscrita á consellería competente en materia de infraestruturas que ten como obxectivos básicos impulsar, coordinar e xestionar a política autonómica en materia de estradas e outras infraestruturas.</p>
    <p>O estatuto, de acordo co previsto no artigo 64 da Lei 16/2010, do 17 de decembro,<br>de organización e funcionamento da Administración xeral e do sector público autonómico de Galicia, configura a organización da axencia con dous órganos de goberno, a Presidencia e o Consello Reitor, e un órgano executivo, a Dirección, e, aínda que este último é a quen corresponde a xestión ordinaria da entidade, a competencia para a resolución de recursos administrativos, na cal predomina o carácter xurídico, cómpre<br>que sexa exercida, por delegación, pola secretaría xeral técnica da consellería de adscrición. </p>
    <p>En consecuencia, de conformidade co establecido no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, </p>
    <h2>RESOLVO:</h2>
    <p>Primeiro. Obxecto da delegación</p>
    <p>Delégase na Secretaría Xeral Técnica da Consellería de Medio Ambiente, Territorio e Infraestruturas o exercicio da competencia para a resolución dos recursos administrativos atribuídos á Presidencia, así como das solicitudes de suspensión que se formulen.</p>
    <p>Segundo. Criterios complementarios</p>
    <p>Na aplicación da delegación teranse en conta os seguintes criterios:</p>
    <p>1. O exercicio da competencia que se delega axustarase ao disposto no artigo 13 da Lei 30/1992 e no artigo 6 da Lei 16/2010.</p>
    <p>2. En calquera momento a persoa titular da Presidencia da Axencia poderá avocar o exercicio das competencias que se delegan.</p>
    <p>Terceiro. Resolucións ditadas por delegación</p>
    <p>As resolucións administrativas que se adopten facendo uso da delegación contida nesta resolución farán constar expresamente esta circunstancia e consideraranse ditadas polo órgano delegante</p>
    <p>Cuarto. Eficacia da delegación</p>
    <p>Esta resolución producirá efectos a partir do día seguinte ao da súa publicación no Diario Oficial de Galicia.</p>
    <p>Santiago de Compostela, 4 de febreiro de 2013</p>
    <footer><p>Agustín Hernández-Fernández de Rojas<br>Presidente da Axencia Galega de Infraestruturas</p></footer>

