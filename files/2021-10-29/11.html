---
date: '2021-10-29'
id: G0177-211021-0001
page: 53177
number: 209
agency: Axencia para a Modernización Tecnolóxica de Galicia
section: III. Outras disposicións.
title: >-
  RESOLUCIÓN do 14 de outubro de 2021, conxunta da Secretaría Xeral de Política
  Lingüística e da Axencia para a Modernización Tecnolóxica de Galicia, pola que
  se declaran actuacións administrativas automatizadas.
range: Resolución
url: >-
  https://www.xunta.gal/dog/Publicados/2021/20211029/AnuncioG0177-211021-0001_gl.html
---
<p>O Decreto 198/2020, do 20 de novembro, polo que se establece a estrutura orgánica da Consellería de Cultura, Educación e Universidade sinala, no seu artigo 27, que a Secretaría Xeral de Política Lingüística é o órgano da Administración xeral da Comunidade Autónoma de Galicia en materia de promoción e ensino da lingua galega, e de dirección, planificación, coordinación e execución da política lingüística da Xunta de Galicia, e que ten como obxectivos impulsar o desenvolvemento e a aplicación da lexislación derivada do artigo 5 do Estatuto de autonomía de Galicia.</p>
    <p>Baixo a dirección da Secretaría Xeral de Política Lingüística, desenvólvese a coordinación e xestión dos plans e programas de formación e de acreditación de competencia en materia de lingua galega, así como das actividades de formación e promoción do galego. De acordo con isto, correspóndelle convocar e administrar as probas e expedir os certificados que acreditan o seu coñecemento, así como xestionar as validacións e solicitudes de recoñecemento de certificacións de cursos e outras actividades de formación e normalización da lingua galega. Así mesmo, compételle a organización de cursos, seminarios ou xornadas formativas e máis a autorización e homologación de cursos e outras actividades de formación de lingua galega e/ou de linguaxes específicas e a xestión das certificacións de aptitude do alumnado, cando proceda.</p>
    <p>A Lei 40/2015, do 1 de outubro, de réxime xurídico do sector público (en diante, Lei 40/2015), integra as materias que demandaban unha regulación unitaria das relacións ad intra de cada Administración e das relacións entre elas, como a sinatura e as sedes electrónicas, o intercambio electrónico de datos en contornos pechados de comunicación e a actuación administrativa automatizada.</p>
    <p>O artigo 41.1 da Lei 40/2015 define actuación administrativa automatizada como calquera acto ou actuación realizada integramente a través de medios electrónicos por unha Administración pública no marco dun procedemento administrativo e na cal non interviñese de forma directa un empregado público.</p>
    <p>O artigo 41.2 da devandita lei determina que «en caso de actuación administrativa automatizada, deberase establecer previamente o órgano ou órganos competentes, segundo os casos, para a definición das especificacións, programación, mantemento, supervisión e control de calidade e, se for o caso, auditoría do sistema de información e do seu código fonte. Así mesmo, indicarase o órgano que debe ser considerado responsable para efectos de impugnación».</p>
    <p>A Lei 4/2019, do 17 de xullo, de administración dixital de Galicia, establece no artigo 76.4 que as actuacións administrativas automatizadas deberán declararse mediante unha resolución conxunta do órgano competente para a definición das especificacións, programación, mantemento, supervisión e control de calidade e, de ser o caso, auditoría do sistema de información e do seu código fonte, así como do órgano responsable para efectos de impugnación. Nesta resolución especificarase a identificación de tales órganos e os sistemas de sinatura utilizados, de ser o caso, para a actuación administrativa automatizada. Así mesmo, o artigo 76.5 indica que se publicará na sede electrónica da Xunta de Galicia e no <em>Diario Oficial de Galicia</em> o texto íntegro das resolucións indicadas no apartado anterior.</p>
    <p>Por todo o exposto,</p>
    <h2>RESOLVO:</h2>
    <p>Primeiro. Declarar as seguintes actuacións administrativas automatizadas a través de sistemas de información no ámbito da formación e acreditación en materia de lingua galega da Secretaría Xeral de Política Lingüística:</p>
    <p>a) Emisión de certificados de lingua galega (Celga) pola superación das probas correspondentes. </p>
    <p>b) Emisión de resolucións e certificados de lingua galega (Celga) pola acreditación dos requisitos necesarios para a validación de estudos.</p>
    <p>c) Emisión de certificados de superación de cursos de linguaxe administrativa e xurídica galegas.</p>
    <p>d) Emisión de certificados de superación doutras accións formativas.</p>
    <p>Segundo. Os órganos responsables en relación coas actuacións administrativas automatizadas relacionadas no apartado anterior serán:</p>
    <p>a) A Secretaría Xeral de Política Lingüística como órgano responsable da definición das especificacións destas actuacións administrativas automatizadas.</p>
    <p>b) A Axencia para a Modernización Tecnolóxica de Galicia como órgano responsable da programación, mantemento, supervisión e control de calidade e, de ser o caso, auditoría do sistema de información e do seu código fonte.</p>
    <p>c) A Secretaría Xeral de Política Lingüística como órgano responsable para os efectos de impugnación.</p>
    <p>Terceiro. Autorizar a Axencia para a Modernización Tecnolóxica de Galicia para utilizar o selo electrónico denominado «SECRETARÍA XERAL DE POLÍTICA LINGÜÍSTICA» para asinar as actuacións administrativas automatizadas declaradas nesta resolución e realizar as tarefas técnicas precisas para a súa implantación efectiva nos sistemas automatizados que dan soporte ás actuacións e procedementos mencionados.</p>
    <p>Cuarto. Autorizar a Axencia para a Modernización Tecnolóxica de Galicia para a renovación do selo electrónico «SECRETARÍA XERAL DE POLÍTICA LINGÜÍSTICA» sempre que continúen vixentes as actuacións administrativas automatizadas declaradas nesta resolución.</p>
    <p>Quinto. A presente resolución producirá efectos desde o día da súa sinatura e publicarase na sede electrónica da Xunta de Galicia.</p>
    <p>Santiago de Compostela, 14 de outubro de 2021</p>
    <table>
     <tbody>
      <tr>
       <td><footer><p>Valentín García Gómez<br>Secretario xeral de Política Lingüística</p></footer></td>
       <td><footer><p>Mar Pereira Álvarez<br>Directora da Axencia para a Modernización Tecnolóxica de Galicia</p></footer></td>
      </tr>
     </tbody>
    </table>

