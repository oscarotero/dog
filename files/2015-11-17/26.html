---
date: '2015-11-17'
id: CA04-290515-0008
page: 43397
number: 219
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 26 de maio de 2015, da Dirección Xeral de Enerxía e Minas, pola
  que se autoriza administrativamente o peche e o desmantelamento da planta de
  coxeración que Hipercor, S.A. posúe no concello de Santiago de Compostela e se
  cancela a súa inscrición no Rexistro de Instalacións de Produción de Enerxía
  en Réxime Especial da Comunidade Autónoma de Galicia.
range: Resolución
url: >-
  https://www.xunta.gal/dog/Publicados/2015/20151117/AnuncioCA04-290515-0008_gl.html
---
<p>Antecedentes de feito</p>
    <p>Primeiro. O 2 de xullo de 1998, a Dirección Xeral de Industria autorizou á empresa Hipercor, S.A. a instalación dunha planta de coxeración de enerxía eléctrica no concello de Santiago de Compostela (A Coruña) e aprobou o seu proxecto de execución. As características básicas da instalación son: </p>
    <p>– Dous grupos motoxeradores, alimentados por gasóleo, de 1.460 kW, cos φ = 0,8.</p>
    <p>– Tres grupos motoxeradores, alimentados por gas natural, de 1.036 kW, cos φ = 0,8.</p>
    <p>– Unha arrefriadora de auga por absorción.</p>
    <p>– Cinco caldeiras de recuperación de gases de escape e instalacións complementarias.</p>
    <p>Instalacións de interconexión coa liña eléctrica da compañía distribuidora e instalacións complementarias de baixa tensión, protección eléctrica, mando, sinalización e medida.</p>
    <p>Segundo. O 30 de xullo de 1998, a Delegación Provincial da Consellería de Economía e Comercio da Coruña autorizou a posta en marcha da instalación de referencia.</p>
    <p>Terceiro. O 11 de decembro de 1998, a Dirección Xeral de Industria inscribiu definitivamente a planta de coxeración no Rexistro de Instalacións de Produción de Enerxía en Réxime Especial da Comunidade Autónoma de Galicia, con número RE-98-28.</p>
    <p>Cuarto. O 3 de febreiro de 2014, Hipercor, S.A. presentou solicitude de autorización administrativa para o peche e desmantelamento da instalación.</p>
    <p>Quinto. O 29 de xullo de 2014, a Xefatura Territorial da Consellería de Economía e Industria da Coruña emitiu informe favorable á solicitude presentada.</p>
    <p>Sexto. O 2 de outubro de 2014, requíreselle a Hipercor, S.A. documentación adicional necesaria para continuar coa tramitación do procedemento. </p>
    <p>Sétimo. O 13 de novembro de 2014, Hipercor, S.A. presenta a documentación requirida, entre a cal se atopa a solicitude de cancelación da inscrición definitiva da planta de coxeración de referencia no Rexistro de Instalacións de Produción de Enerxía en Réxime Especial da Comunidade Autónoma de Galicia.</p>
    <p>Fundamentos de dereito.</p>
    <p>Primeiro. A Dirección Xeral de Enerxía e Minas é competente para resolver este expediente con fundamento no Decreto 227/2012, do 2 de decembro, polo que se establece a estrutura orgánica da Xunta de Galicia, no Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia, e no artigo 19 do Decreto 110/2013, do 4 de xullo, polo que se establece a estrutura orgánica da Consellería de Economía e Industria, que lle atribúe á Dirección Xeral de Enerxía e Minas a dirección, coordinación, planificación, execución, seguimento e control das competencias e funcións da Consellería en materia de enerxía, minas, administración e seguridade industrial, solo industrial, metroloxía e metais preciosos.</p>
    <p>Segundo. O artigo 53 da Lei 24/2013, do 26 de decembro, do sector eléctrico, establece que a transmisión e peche definitivo de instalacións de transporte, distribución, produción e liñas directas, así como o peche temporal das instalacións de produción requirirán autorización administrativa previa.</p>
    <p>Terceiro. Na tramitación tivéronse en conta as normas de procedemento contidas no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, no Real decreto 413/2014, do 6 de xuño, polo que se regula a actividade de produción de enerxía eléctrica a partir de fontes de enerxía renovables, coxeración e residuos, na Lei 30/1992, do 26 de novembro, de réxime xurídico das administracións públicas e do procedemento administrativo común e demais normas vixentes de aplicación.</p>
    <p>De acordo co que antecede,</p>
    <h2>RESOLVO:</h2>
    <p>Primeiro. Autorizarlle administrativamente a Hipercor, S.A. o peche da instalación de coxeración que posúe na concello de Santiago de Compostela (A Coruña) segundo o proxecto de desmantelamento de instalacións eléctricas de planta de coxeración, centro comercial propiedade de Hipercor, S.A., Santiago de Compostela, redactado polo enxeñeiro industrial José Fernando Fernández Carrillo, colexiado nº 17918, e visado polo Colexio Oficial de Enxeñeiros Industriais de Madrid o 4 de decembro de 2013.</p>
    <p>Segundo. Cancelar a inscrición no Rexistro de Instalacións de Produción de Enerxía Eléctrica en Réxime Especial da Comunidade Autónoma de Galicia da instalación citada, con número de rexistro autonómico RE-98-28.</p>
    <p>Todo isto de acordo coas seguintes condicións:</p>
    <p>Primeira. A instalación terá que pecharse e desmantelarse de acordo coas especificacións e planos que figuran no proxecto referido no punto primeiro da parte dispositiva desta resolución.</p>
    <p>Segunda. O titular asegurará o mantemento e vixilancia correcta das instalacións durante o proceso de desmantelamento, co fin de garantir que, en todo momento, se manteñan as condicións regulamentarias de seguridade.</p>
    <p>Terceira. Deberá cumprirse, en todo momento, canto establece o Real decreto 3275/1982, do 12 de novembro, sobre condicións técnicas e garantías de seguridade en centrais eléctricas e centros de transformación, así como a demais normativa e directrices vixentes que sexan de aplicación.</p>
    <p>Cuarta. Para introducir modificacións que afecten datos básicos do proxecto será necesaria a autorización previa desta dirección xeral. Pola súa banda, a Xefatura Territorial da Consellería de Economía e Industria da Coruña poderá autorizar as modificacións de detalle do proxecto que resulten procedentes, e deberá comunicarlle a este centro directivo todas as resolucións que dite en aplicación da devandita facultade.</p>
    <p>Quinta. O prazo para o peche e desmantelamento da instalación será de seis meses contados a partir do día seguinte ao da notificación desta resolución. Se transcorrido o dito prazo aquel non tivo lugar, producirase a caducidade desta autorización.</p>
    <p>Unha vez rematado o desmantelamento, a empresa promotora deberá presentar a solicitude de acta de peche ante a Xefatura Territorial da Coruña da Consellería de Economía e Industria, quen deberá emitila tras as comprobacións técnicas que considere oportunas. </p>
    <p>Sexta. A Administración reserva para si o dereito de deixar sen efecto a presente autorización por calquera das causas establecidas no artigo 34 do Decreto 1775/1967, do 22 de xullo, sobre réxime de instalación, ampliacións e traslado de industrias, ou por incumprimento das condicións impostas.</p>
    <p>Sétima. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra esta resolución que non é definitiva en vía administrativa, poderase interpoñer recurso de alzada perante o conselleiro de Economía e Industria da Xunta de Galicia, no prazo dun mes contado a partir do día seguinte ao da súa notificación, de conformidade cos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 26 de maio de 2015</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

