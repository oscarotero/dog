---
date: '2016-03-08'
id: G1097-290216-0001
page: 8806
number: 46
agency: Axencia Galega das Industrias Culturais
section: III. Outras disposicións.
title: >-
  RESOLUCIÓN do 2 de marzo de 2016 pola que se aproban as bases para a concesión
  de subvencións a producións e coproducións audiovisuais de contido cultural
  galego, e se convocan para o ano 2016.
range: Resolución
url: >-
  https://www.xunta.gal/dog/Publicados/2016/20160308/AnuncioG1097-290216-0001_gl.html
---
<p>A Axencia Galega das Industrias Culturais (Agadic) é unha entidade de dereito público con personalidade xurídica propia, patrimonio propio e autonomía na súa xestión, que ten por obxecto o impulso e a consolidación do tecido empresarial no sector cultural galego, segundo o previsto nos artigos 3, 4 e 5 da Lei 4/2008, do 23 de maio, de creación da Axencia Galega das Industrias Culturais. A Axencia Galega das Industrias Culturais é o organismo en que a Xunta de Galicia, coa participación necesaria dos sectores culturais implicados, centraliza os programas de apoio destinados a reforzar o papel dos creadores individuais, empresas e industrias culturais privadas, dentro do obxectivo xenérico de promoción e fomento da cultura galega impulsado pola Consellería de Cultura, Educación e Ordenación Universitaria. O obxectivo da Axencia é consolidar o tecido industrial no sector cultural galego para promover un tecido empresarial capitalizado, competitivo e innovador, fomentar a creación e potenciar a comercialización de bens e servizos culturais de calidade, favorecendo a difusión da lingua e da cultura galegas como elementos singularizadores. A Axencia pretende fomentar a demanda de produtos culturais na sociedade galega e, ao mesmo tempo, aumentar a exportación. Os destinatarios da Axencia son as empresas culturais privadas dedicadas principalmente á produción, distribución ou comercialización de produtos culturais.</p>
    <p>Tal e como establece a Lei 55/2007, do 28 de decembro, do cinema, na súa exposición de motivos «a actividade cinematográfica e audiovisual conforma un sector estratéxico da nosa cultura e da nosa economía. Como manifestación artística e expresión creativa, é un elemento básico da entidade cultural dun país. A súa contribución ao avance tecnolóxico, ao desenvolvemento económico e á creación de emprego, xunto coa súa contribución ao mantemento da diversidade cultural, son elementos suficientes para que o Estado estableza as medidas necesarias para o seu fomento e promoción, e determine os sistemas máis convenientes para a conservación do patrimonio cinematográfico e a súa difusión dentro e fóra das nosas fronteiras. Todo iso considerando que a cultura audiovisual, da que sen dúbida o cinema constitúe unha parte fundamental, está presente en todos os ámbitos da sociedade actual».</p>
    <p>Segundo establece o Regulamento UE nº 651/2014 da Comisión, do 17 de xuño, os réximes de axuda concibidos para apoiar a elaboración de guións, e o desenvolvemento, a produción, a distribución e a promoción de obras audiovisuais serán compatibles co mercado interior consonte o artigo 107, número 3, do Tratado, e quedarán exentos da obriga da notificación prevista no artigo 108, número 3, do Tratado, sempre que se cumpran as condicións previstas no propio regulamento, e unha das condicións exixidas é que as axudas se destinarán a un produto cultural, condición imprescindible na presente convocatoria. De conformidade co artigo 54 do regulamento, «co fin de evitar erros manifestos á hora de cualificar un produto como cultural, cada Estado membro establecerá procesos eficaces, como a selección de propostas por unha ou varias persoas encargadas da selección, ou a verificación con respecto a unha lista predeterminada de criterios culturais». Na presente convocatoria establécese a selección por parte dunha comisión de selección da cal formarán parte expertos independentes e, por outra banda, establécense unha lista de criterios que a comisión debe seguir á hora da avaliación para a concesión das axudas a obras audiovisuais.</p>
    <p>Con esta convocatoria de axudas, a Axencia Galega das Industrias Culturais quere seguir impulsando un marco de actuación cultural baseado en tres premisas substanciais:</p>
    <p>1. O impulso do sector audiovisual galego, considerado como estratéxico para a comunidade.</p>
    <p>2. A consolidación de industrias audiovisuais competitivas, con posibilidades de exportar e dar rendibilidade social e económica á cultura galega.</p>
    <p>3. A busca da excelencia nos produtos culturais galegos, coa posta en valor da cultura galega a través da creación e divulgación de produtos audiovisuais galegos.</p>
    <p>Por todo isto, en consonancia cos seus obxectivos inmediatos, apróbase a convocatoria pública de subvencións á produción audiovisual para o exercicio 2016 de acordo coas seguintes bases:</p>
    <p>Primeira. <em>Obxecto, finalidade e principios de xestión</em></p>
    <p>1. Esta resolución, no desenvolvemento das funcións e obxectivos encomendados e previstos na Lei 4/2008, do 23 de maio, de creación da Axencia Galega das Industrias Culturais, ten por obxecto fixar as bases que regularán o réxime de subvencións establecidas pola Agadic para contribuír ao fomento da produción da actividade audiovisual galega, dentro do marco das competencias deste organismo, e proceder á súa convocatoria para o ano 2016.</p>
    <p>2. Estas subvencións son incompatibles con outras axudas polo mesmo proxecto da Consellería de Cultura, Educación e Ordenación Universitaria, e dos seus organismos dependentes.</p>
    <p>3. Estas subvencións son compatibles con outras axudas polo mesmo proxecto do resto da Administración da Xunta de Galicia e organismos dependentes, así como doutras administracións públicas e entidades públicas ou privadas, e con outros ingresos ou recursos para a mesma finalidade, cos límites establecidos na presente convocatoria. </p>
    <p>4. No desenvolvemento desta resolución aplicarase o disposto nas seguintes leis e disposicións:</p>
    <p>a) Lei 9/2007, do 13 de xuño, de subvencións de Galicia.</p>
    <p>b) Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>c) Lei 4/2006, do 30 de xuño, de transparencia e de boas prácticas da Administración pública galega.</p>
    <p>d) Regulamento (UE) nº 651/2014 da Comisión, do 17 de xuño, polo que se declaran determinadas categorías de axudas compatibles co mercado interior en aplicación dos artigos 107 e 108 do Tratado.</p>
    <p>E supletoriamente:</p>
    <p>e) Lei 38/2003, do 17 de novembro, xeral de subvencións, que regula os requisitos de concesión e xustificación de subvencións concedidas na Administración do Estado. Nesta lei recóllense artigos de carácter básico, que son de aplicación á normativa desta comunidade autónoma e, consecuentemente, a esta resolución de convocatoria.</p>
    <p>f) Real decreto 887/2006, do 21 de xullo, polo que se aproba o Regulamento da Lei 38/2003, do 17 de novembro, xeral de subvencións.</p>
    <p>g) Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>5. A xestión deste programa realizarase de acordo cos seguintes principios:</p>
    <p>a) Publicidade, concorrencia, obxectividade, transparencia, igualdade e non discriminación.</p>
    <p>b) Eficacia no cumprimento dos obxectivos fixados pola Administración outorgante.</p>
    <p>c) Eficiencia na asignación de efectivos e na utilización de recursos públicos.</p>
    <p>6. As subvencións serán concedidas, de acordo cos principios sinalados no parágrafo anterior, mediante o procedemento de concorrencia competitiva.</p>
    <p>Segunda. <em>Beneficiarios</em></p>
    <p>1. Poderán optar a estas subvencións todas as persoas físicas ou xurídicas constituídas como produtoras audiovisuais independentes cunha antigüidade mínima e sen interrupcións dun ano (epígrafe IAE 9611), e con sucursal ou oficina permanente polo menos un ano, previo a esta convocatoria, na Comunidade Autónoma de Galicia ou nun Estado membro da UE ou que forme parte do acordo que establece a Área Económica Europea e que desenvolvan a súa actividade habitual en Galicia. Por produtor independente enténdese, para os efectos desta convocatoria, toda persoa física ou xurídica privada que teña a iniciativa e asuma a responsabilidade na produción audiovisual e non sexa obxecto de influencia dominante por parte dun prestador de servizo de comunicación/difusión audiovisual nin dun titular de canle televisiva privada, nin, pola súa parte, exerza unha influencia dominante, tal e como establece a Lei 55/2007, do 28 de decembro, do cinema, artigo 4.n).</p>
    <p>2. En calquera caso, a consideración dos proxectos como incentivables estará supeditada ás necesidades de apoio que se desprendan da calidade da proposta, do seu carácter cultural, da súa achega ao tecido industrial galego e do grao de desenvolvemento canto aos traballos previos realizados e ás condicións económico-financeiras do proxecto. As subvencións que se concedan deberán ter efecto incentivador, polo que a solicitude deberá terse presentado antes do comezo do proxecto.</p>
    <p>3. Non poderán ser destinatarios das subvencións previstas nesta convocatoria as empresas produtoras que só teñan unha participación financeira no proxecto de longametraxe.</p>
    <p>4. Só poderán participar nesta convocatoria aquelas produtoras que teñan unha participación igual ou superior ao 20 % do proxecto audiovisual.</p>
    <p>5. Un mesmo solicitante poderá obter, de acordo coa presente convocatoria, un máximo de dúas subvencións, sempre que unha delas sexa das seguintes modalidades:</p>
    <p>– Proxectos da modalidade A.1 que constitúan a primeira longametraxe dun director e non superen os 300.000 euros de orzamento de produción.</p>
    <p>– Proxectos da modalidade C.</p>
    <p>– Proxectos da modalidade D.</p>
    <p>Noutros casos, no suposto de que varios proxectos dun mesmo solicitante se consideren subvencionables, optarase polo que teña maior puntuación. Dentro da mesma convocatoria non poderán presentar o mesmo proxecto distintas empresas ou entidades nin tampouco se poderá presentar un mesmo proxecto a distintas modalidades.</p>
    <p>6. A presente convocatoria non será aplicable ás empresas que estean suxeitas a unha orde de recuperación pendente tras unha decisión previa da Comisión que teña declarado unha axuda ilegal e incompatible co mercado interior, así como ás empresas en crise, tal e como establecen os artigos 1 e 2 do Regulamento (UE) nº 651/2014 da Comisión, do 17 de xuño de 2014, polo que se declaran determinadas categorías de axudas compatibles co mercado interior en aplicación dos artigos 107 e 108 do Tratado.</p>
    <p>7. Non poderán obter a condición de beneficiarias as persoas ou entidades en que concorra algunha das prohibicións establecidas nos termos previstos no artigo 10 da Lei 9/2007, do 13 de xuño, de subvencións de Galicia. En todo caso, os solicitantes declararán non estar incursos en tales circunstancias, consonte o establecido no anexo I desta convocatoria.</p>
    <p>Terceira. <em>Modalidades e límites</em></p>
    <p>1. As modalidades de subvención que comprende esta convocatoria son as que seguen:</p>
    <p>1.a. Modalidade A: producións e coproducións de longametraxes cinematográficas de ficción, segundo as seguintes submodalidades:</p>
    <p>– Modalidade A.1: longametraxes de ficción de autoría galega que poñan en valor a diversidade cinematográfica de Galicia e os recursos creativos, artísticos e técnicos do audiovisual galego, posúan unha alta capacidade de internacionalización e o seu orzamento total non supere o importe de 1.200.000 €.</p>
    <p>– Modalidade A.2: longametraxes que posúan un especial valor cinematográfico, cultural e social, fomenten o tecido industrial do sector audiovisual galego, teñan vocación de difusión e comercialización nacional e internacional e conten cun orzamento total de produción superior a 1.200.000 euros.</p>
    <p>1.b. Modalidade B: producións e coproducións de longametraxes cinematográficas de animación que posúan un especial valor cultural e social, fomenten o tecido industrial do sector audiovisual galego e teñan vocación de difusión e comercialización nacional e internacional.</p>
    <p>1.c. Modalidade C: produción e coprodución de longametraxes documentais con especial valor cinematográfico que non empreguen como especial instrumento a recreación de ficción.</p>
    <p>1.d. Modalidade D: produción de curtametraxes de ficción, animación e documental de autoría galega e en versión orixinal galega, cunha duración máxima de 30 minutos.</p>
    <p>1.e. Modalidade E: producións ou coproducións de autoría galega destinadas a ser emitidas por televisión de acordo coas seguintes submodalidades:</p>
    <p>– Modalidade E.1: longametraxes e miniseries televisivas de ficción de autoría galega, que promovan a cultura galega, empreguen e salienten os valores creativos, artísticos e técnicos do audiovisual galego e teñan un decidido propósito de difusión. Consideraranse longametraxes de ficción para televisión aquelas producións que teñan unha duración mínima de 60 minutos. Consideraranse miniseries de ficción aquelas producións de 2 capítulos que teñan unha duración mínima de 52 minutos cada unha.</p>
    <p>– Modalidade E.2: longametraxes documentais para televisión de autoría galega que contribúan á difusión da cultura galega, a poñer en valor as manifestacións creativas e artísticas galegas ou aborden calquera aspecto da realidade social galega, pero sen empregaren como principal instrumento a recreación de ficción. As longametraxes documentais para TV deberán ter un mínimo de 52 minutos de duración.</p>
    <p>– Modalidade E.3: series de animación infantil e xuvenil destinadas a ser emitidas por televisión que destaquen polo seu carácter innovador, fomenten a aplicación das novas tecnoloxías da produción e teñan unha clara vocación de comercialización a nivel nacional e internacional. As series de animación deberán ter unha duración mínima global de 80 minutos.</p>
    <p>2. Para acceder á modalidade E é requisito obrigatorio presentar contrato ou carta de compromiso dunha emisora de televisión con ampla difusión no territorio galego. Non poderán acceder a esta subvención proxectos financiados nunha porcentaxe igual ou superior a un 75 % por unha única emisora de televisión.</p>
    <p>3. Entenderase por longametraxe cinematográfica (modalidades A, B e C) aquela produción de máis de 60 minutos de duración.</p>
    <p>4. Entenderase por produción de autoría galega aquela en que dous dos seguintes profesionais: director, guionista ou produtor executivo, conten con máis de dous anos de actividade profesional acreditada en Galicia.</p>
    <p>5. Entenderase por obra en versión orixinal galega aquela que teña máis do 75 % dos diálogos e/ou narración en lingua galega.</p>
    <p>6. As contías máximas que se concederán de acordo coa presente resolución para cada un dos proxectos, segundo a modalidade de que se trate, son as seguintes:</p>
    <table>
     <tbody>
      <tr>
       <td>Modalidade</td>
       <td>A: Longametraxes cinematográficos de ficción</td>
       <td>B: Longametraxes cinematográficas de animación</td>
       <td>C: Longametraxes cinematográficas documentais</td>
       <td>D:&lt;br&gt;Curtametraxes de ficción, animación e documental</td>
       <td colspan="3">E: Televisión</td>
      </tr>
      <tr>
       <td></td>
       <td>A.1 e A.2</td>
       <td></td>
       <td></td>
       <td></td>
       <td>E.1: longas/miniseries</td>
       <td>E.2: Documentais</td>
       <td>E.3: Series anim inf_xuv</td>
      </tr>
      <tr>
       <td>VO non galega</td>
       <td>240.000 €</td>
       <td>260.000 €</td>
       <td>60.000 €</td>
       <td></td>
       <td>140.000 /240.000 €</td>
       <td>25.000 €</td>
       <td>160.000 €</td>
      </tr>
      <tr>
       <td>VO galega</td>
       <td>260.000 €</td>
       <td></td>
       <td>80.000 €</td>
       <td>15.000 €</td>
       <td>160.000 /260.000 €</td>
       <td>45.000 €</td>
       <td></td>
      </tr>
     </tbody>
    </table>
    <p>Ademais, a adxudicación non excederá as porcentaxes máximas establecidas para a concorrencia de subvencións no número seguinte, sobre o importe subvencionable achegado pola empresa solicitante. Igual límite se aplicará á concesión de subvencións, no caso de coproducións, pero esta vez sobre o importe subvencionable de todas as empresas coprodutoras, tendo en conta a totalidade de subvencións declaradas para o proxecto.</p>
    <p>7. Concorrencia de subvencións.</p>
    <p>Seguindo os límites establecidos no artigo 54 do Regulamento (UE) nº 651/2014 da Comisión, do 17 de xuño, polo que se declaran determinadas categorías de axudas compatibles co mercado interior en aplicación dos artigos 107 e 108 do Tratado, estas subvencións son compatibles con outras axudas para o mesmo proxecto do resto da Administración da Xunta de Galicia e organismos dependentes, así como doutras administracións públicas e entidades públicas, sempre que a intensidade de axuda non exceda o 50 % do importe subvencionable, ou 60 % nos supostos do parágrafo seguinte, de conformidade cos límites establecidos polo artigo 54 do Regulamento (UE) nº 651/2014 da Comisión, do 17 de xuño de 2014, polo que se declaran determinadas categorías de axudas compatibles co mercado interior en aplicación dos artigos 107 e 108 do Tratado, así como co establecido no Real decreto 1084/2015, do 4 de decembro, polo que se desenvolve a Lei 55/2007, do 28 de decembro, do cinema.</p>
    <p>O total de subvencións concedidas poderá chegar ata o 60 % nos seguintes supostos:</p>
    <p>– Producións transfronteirizas financiadas por máis dun Estado membro da Unión Europea. </p>
    <p>– Producións en que participen produtores de máis dun Estado membro.</p>
    <p>– Primeira longametraxe dun director (modalidades A.1 e C), que non supere os 300.000 euros de orzamento de produción.</p>
    <p>– Proxectos en VO galega.</p>
    <p>No suposto de coproducións, para efectos de control das axudas e subvencións, teranse en conta a totalidade das recibidas para o proxecto, con independencia da entidade que reciba a subvención, e calcularase a porcentaxe correspondente sobre o total do proxecto cos gastos subvencionables de todas as empresas coprodutoras españolas.</p>
    <p>Cuarta. <em>Procedemento, orzamento e imputación de créditos e contía</em></p>
    <p>1. O procedemento de concesión destas subvencións tramitarase en réxime de concorrencia competitiva e quedará suxeito ao Regulamento (UE) nº 651/2014 da Comisión, do 17 de xuño, polo que se declaran determinadas categorías de axudas compatibles co mercado interior en aplicación dos artigos 107 e 108 do Tratado.</p>
    <p>2. Estas subvencións terán carácter trianual ou bianual, e admitiranse aqueles gastos que fosen realizados dentro do período comprendido entre a solicitude e a data máxima de xustificación establecida na presente convocatoria para cada modalidade.</p>
    <p>3. O importe global máximo para o financiamento da presente convocatoria será de 2.000.000 euros, distribuídos por anualidades: 214.000 euros para o exercicio 2016, 1.204.000 euros para o exercicio 2017, e 582.000 euros para o exercicio 2018, suma que irá con cargo á aplicación orzamentaria 10.A1.432B.770.0 do orzamento de gastos da Agadic, coa seguinte distribución:</p>
    <table>
     <tbody>
      <tr>
       <td></td>
       <td>2016</td>
       <td>2017</td>
       <td>2018</td>
       <td>2019</td>
      </tr>
      <tr>
       <td>Modalidade D</td>
       <td>20.000</td>
       <td>40.000</td>
       <td></td>
       <td>60.000</td>
      </tr>
      <tr>
       <td>Resto modalidades</td>
       <td>194.000</td>
       <td>1.164.000</td>
       <td>582.000</td>
       <td>1.940.000</td>
      </tr>
      <tr>
       <td>Total</td>
       <td>214.000</td>
       <td>1.204.000</td>
       <td>582.000</td>
       <td>2.000.000</td>
      </tr>
     </tbody>
    </table>
    <p>– 60.000 euros para a modalidade D, con carácter bianual: 20.000 para a anualidade 2016 e 40.000 para a anualidade 2017.</p>
    <p>– 1.940.000 euros, para o resto das modalidades, con carácter trianual: 194.000 euros para a anualidade 2016, 1.164.000 euros con cargo ao exercicio 2017, e 582.000 euros con cargo ao exercicio 2018. Deste orzamento, 1.440.000 euros resérvanse para as modalidades A.1, A.2, B e C, sen prexuízo de reasignar as cantidades entre as distintas modalidades se non hai suficientes proxectos que acaden a puntuación exixida.</p>
    <p>4. Os importes previstos poderán ser incrementados ao longo do exercicio, nos supostos establecidos no artigo 31.2 da Lei de subvencións de Galicia, e tras declaración previa de dispoñibilidade de crédito, logo da modificación orzamentaria que proceda. Se é o caso, a ampliación de crédito deberase publicar nos mesmos medios que esta convocatoria, sen que tal publicidade implique a apertura de prazo para presentar novas solicitudes nin o inicio de novo cómputo de prazo para resolver. A alteración da distribución establecida nesta convocatoria non precisará de nova convocatoria, pero si das modificacións que procedan no expediente de gasto e da publicación nos mesmos medios que a convocatoria.</p>
    <p>Quinta. <em>Inicio do procedemento: presentación de solicitudes</em></p>
    <p>1. As solicitudes deberán presentarse preferiblemente por vía electrónica a través do formulario normalizado dispoñible na sede electrónica da Xunta de Galicia (https://sede.xunta.es), de acordo co establecido nos artigos 27 da Lei 11/2007, do 22 de xuño, de acceso electrónico dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede electrónica da Xunta de Galicia.</p>
    <p>Opcionalmente, tamén se poderán presentar as solicitudes en soporte papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>2. Estas bases, así como as solicitudes e os anexos que se xuntan, así como a guía de procedementos e servizos, estarán dispoñibles no seguinte enderezo web https://sede.xunta.es/guia-de-procedementos, nas dependencias desta axencia e na súa páxina web, e tamén quedarán expostas no taboleiro de anuncios da Agadic e debidamente publicadas no <em>Diario Oficial de Galicia</em> (DOG). </p>
    <p>De acordo co establecido no artigo 30 da Lei estatal 15/2014, do 16 de setembro, de racionalización do sector público e outras medidas de reforma administrativa, que introduciu diversas modificacións na Lei 38/2003, do 17 de novembro, xeral de subvencións, esta axuda será publicada na Base de datos nacional de subvencións, nos termos recollidos no artigo 20 da Lei 38/2003, do 17 de novembro, xeral de subvencións, modificado polo artigo 30 da Lei estatal 15/2014, do 16 de setembro, de racionalización do sector público e outras medidas de reforma administrativa. O extracto da convocatoria, por conduto da Base de datos nacional de subvencións publicarase no <em>Diario Oficial de Galicia</em>, unha vez presentado ante desta o texto da convocatoria e a información requirida para a súa publicación.</p>
    <p>3. A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Sexta. <em>Prazo</em> </p>
    <p>1. O prazo para a presentación das solicitudes será dun mes, contado a partir do día seguinte ao da publicación desta resolución no <em>Diario Oficial de Galicia</em>. Entenderase como último día do prazo o correspondente ao mesmo ordinal do día da publicación. Se o último día do prazo for inhábil, entenderase prorrogado ao primeiro día hábil seguinte e, se no mes de vencemento non houber día equivalente ao inicial do cómputo, entenderase que o prazo expira o último día do mes.</p>
    <p>2. Se a solicitude non estiver debidamente cuberta, non se achegar a documentación exixida ou non se reuniren os requisitos sinalados na normativa da convocatoria ou os que, con carácter xeral, se indican no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, o interesado será requirido para que no prazo de 10 días hábiles, contados desde o día seguinte á notificación do requirimento, emende o defecto advertido, a falta detectada ou presente os documentos preceptivos, e indícase ademais que, de non o facer, se considerará que desiste da súa petición, logo de resolución que declarará esta circunstancia e que deberá ser ditada nos termos previstos no artigo 42 da dita lei, segundo o previsto no artigo 71.</p>
    <p>Sétima. <em>Documentación requirida aos solicitantes</em></p>
    <p>1. Ademais da solicitude (anexo I), os interesados nestas subvencións presentarán, con carácter xeral, a seguinte documentación, mediante orixinal ou copia compulsada ou debidamente autenticada:</p>
    <p>a) Se o solicitante é unha persoa física, DNI ou NIE do solicitante, só no caso de non autorizar a súa consulta no Sistema de verificación de datos de identidade.</p>
    <p>b) Certificado de estar dado de alta no imposto de actividades económicas, na epígrafe/subepígrafe que corresponda (9611), no exercicio actual, só no caso de que o interesado denegue expresamente a súa consulta.</p>
    <p>c) Se o solicitante é unha persoa xurídica:</p>
    <p>– Copia do NIF ou documento equivalente, só no caso de que o interesado denegue expresamente a súa consulta.</p>
    <p>– Copia dos estatutos rexistrados e escrituras de constitución inscritos no Rexistro Mercantil ou o que corresponda.</p>
    <p>– Documentación que acredite de forma suficiente a representación de quen asina a solicitude.</p>
    <p>– DNI ou NIE do representante, só no caso de non autorizar a súa consulta no Sistema de verificación de datos de identidade.</p>
    <p>– Certificado do acordo de solicitude da axuda ou da autorización da persoa que a asine en nome da entidade.</p>
    <p>2. Ademais, as solicitudes irán acompañadas da seguinte documentación técnica, ordenada segundo a relación seguinte:</p>
    <p>1º. Documentación relativa á empresa, en que deberá constar:</p>
    <p>a) Historial creativo, profesional e financeiro da empresa produtora. No caso de compañías de nova creación, historial do produtor executivo ou produtora executiva.</p>
    <p>b) Se for o caso, documentación que acredite a traxectoria canto á presenza en festivais internacionais e presenza en salas comerciais das longametraxes producidas pola empresa produtora solicitante. No caso de compañías de nova creación, traxectoria neste aspecto do produtor executivo.</p>
    <p>2º. Documentación relativa ao proxecto, na cal deberán constar:</p>
    <p>a) Datos identificativos do proxecto, especificando a versión lingüística orixinal da obra.</p>
    <p>b) Documentación compulsada ou cotexada e acreditativa de que o proxecto é obra orixinal e de posuír os dereitos suficientes do guión, obra literaria ou calquera outro medio que requira a obtención de dereitos ou opción de compra sobre eles.</p>
    <p>c) Sinopse argumental cunha extensión máxima dunha folla.</p>
    <p>d) Descrición de intencións do proxecto audiovisual canto ao tratamento formal, deseño da produción, elenco de actores e outros elementos artísticos e técnicos en relación co guión proposto.</p>
    <p>e) Plan de traballo que inclúa:</p>
    <p>• Cronograma de preprodución, produción e posprodución coas datas de inicio e finalización de rodaxe previstas.</p>
    <p>• Lugares de localización.</p>
    <p>• Recursos humanos e de produción que intervirán na execución do proxecto (relación nominal ou, de non estar en condicións de detallala, relación dos profesionais dos equipos creativo e artístico e relación de empresas auxiliares).</p>
    <p>f) Guión.</p>
    <p>g) De ser o caso, documentación que acredite a participación do proxecto en foros de coprodución de carácter internacional e foros de desenvolvemento.</p>
    <p>h) No caso de obras de autoría galega, contratos ou cartas de compromiso asinados en que consten as cantidades económicas acordadas co director, guionista e produtor executivo (segundo proceda).</p>
    <p>i) Historial, facendo especial mención aos traballos previos no ámbito audiovisual dos seguintes profesionais, sempre que se poida acreditar o seu compromiso de participación no proxecto: director, guionista, produtor executivo, actores protagonistas e secundarios, director de fotografía, director artístico, deseñador de personaxes e fondos (animación), compositor da banda sonora orixinal. Contratos asinados ou cartas de compromiso que detallen as cantidades económicas, se os houber, cos profesionais relacionados. De ser o caso, especificación da condición de director novel e especificación da porcentaxe de mulleres entre os profesionais mencionados.</p>
    <p>j) Orzamento definitivo segundo os modelos publicados na páxina web da Agadic.</p>
    <p>k) Plan de financiamento e, de ser o caso, documentación xustificativa de subvencións solicitadas e/ou concedidas, contratos ou cartas de interese relativos á explotación da obra en que se detallen as cantidades económicas (vendas ou cesión de dereitos con empresas titulares da explotación de canles de televisión, vendas internacionais, dereitos de distribución), acordos de coprodución, acordos de compromisos de investimento privado e achega de fondos propios.</p>
    <p>l) Estratexia de márketin nacional e internacional. Se hai empresa de distribución interesada, historial desta. No caso de empresas distribuidoras de recente creación, currículo dos administradores da compañía.</p>
    <p>m) No caso das modalidades E, contrato ou carta de compromiso dunha emisora de televisión con ampla difusión no territorio galego.</p>
    <p>3º. As seguintes declaracións e/ou compromisos responsables, recollidos no anexo I:</p>
    <p>a) No caso de obras de autoría galega, declaración responsable en que conste a antigüedade de máis de dous anos de actividade profesional en Galicia de dous dos profesionais seguintes: director, guionista, produtor executivo.</p>
    <p>b) Se é o caso, declaración de que o proxecto tivo unha subvención para a escrita de guión ou desenvolvemento de proxectos en anteriores convocatorias da consellería competente en materia de Cultura ou da Agadic.</p>
    <p>c) Declaración que especifique a lingua orixinal de rodaxe/gravación e na cal conste a porcentaxe. </p>
    <p>d) Declaración na cal conste a porcentaxe de días de rodaxe que se desenvolverá en Galicia, a porcentaxe de utilización de estudos principais de animación que desenvolven a súa actividade habitual en Galicia (animación) e a porcentaxe de utilización de estudos de posprodución que desenvolven a súa actividade habitual en Galicia.</p>
    <p>e) Declaración responsable coa relación de empresas auxiliares que desenvolven a súa actividade en Galicia e interveñen na produción.</p>
    <p>f) Declaración responsable que exprese a vinculación profesional con Galicia do equipo creativo (director, guionista, produtor executivo, director de produción, director de fotografía, responsable do son directo, compositor da B.S.O., director artístico, deseñador de personaxes e fondos, montador e outros profesionais creativos que interveñan na produción) e do equipo de actores. </p>
    <p>g) Declaración na cal conste se a obra será ou non a primeira ou segunda película de longametraxe do director.</p>
    <p>h) De ser o caso, declaración relativa aos foros de carácter internacional de coprodución e/ou desenvolvemento en que o proxecto teña participado.</p>
    <p>i) Declaración na cal conste a porcentaxe de financiamento do proxecto debidamente acreditado.</p>
    <p>4º. Calquera outra documentación que o solicitante considere pertinente para a mellor defensa do proxecto.</p>
    <p>A documentación complementaria poderá presentarse electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante ou representante. A Administración poderá requirir a exhibición do documento orixinal para o cotexo da copia electrónica presentada segundo o disposto nos artigos 35.2 da Lei 11/2007, do 22 de xuño, de acceso dos cidadáns aos servizos públicos, e 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>A documentación complementaria tamén poderá presentarse en formato papel, sen encadernar, en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>As copias dos documentos gozarán da mesma validez e eficacia que os seus orixinais sempre que exista constancia de que sexan auténticas.</p>
    <p>Sempre que se realice a presentación de documentos separadamente da solicitude, a persoa interesada ou representante deberá mencionar o código e o órgano responsable do procedemento, o número de expediente e o número ou código único de rexistro.</p>
    <p>No caso de que algún dos documentos que vai presentar a persoa solicitante ou representante, de forma electrónica, supere os tamaños límite establecidos pola sede electrónica, permitirase a presentación deste de forma presencial dentro dos prazos previstos. Para iso, e xunto co documento que se presenta, a persoa interesada deberá mencionar o código e o órgano responsable do procedemento, o número de expediente e o número ou código único de rexistro. Na sede electrónica da Xunta de Galicia publicarase a relación de formatos, protocolos e tamaño máximo admitido da documentación complementaria para cada procedemento.</p>
    <p>Na sede electrónica encóntranse publicados os formatos admitidos para a presentación de documentación. Se o solicitante desexa presentar calquera documentación en formatos non admitidos, poderá realizalo de forma presencial a través de calquera dos rexistros habilitados. A persoa interesada deberá mencionar o código e o órgano responsable do procedemento, o número de expediente e o número ou código único de rexistro.</p>
    <p>Oitava. <em>Autorizacións e consentimentos</em></p>
    <p>1. A presentación da solicitude de concesión de subvención pola persoa interesada ou representante comportará a autorización ao órgano xestor para solicitar as certificacións que deban emitir a Axencia Estatal da Administración Tributaria, a Tesouraría Xeral da Seguridade Social e a consellería competente en materia de facenda da Xunta de Galicia segundo o establecido no artigo 20.3 da Lei 9/2007, do 13 de xuño, de subvencións de Galicia. Non obstante, a persoa solicitante ou representante poderá denegar expresamente o consentimento, e debe presentar entón a certificación nos termos previstos regulamentariamente.</p>
    <p>2. A tramitación do procedemento require a verificación de datos en poder das administracións públicas. Por tanto, os modelos de solicitude incluirán autorizacións expresas ao órgano xestor para realizar as comprobacións oportunas que acrediten a veracidade dos datos. No caso de que non se autorice o órgano xestor para realizar esta operación, deberán achegarse os documentos comprobantes dos datos nos termos exixidos polas normas reguladoras do procedemento.</p>
    <p>3. As solicitudes das persoas interesadas deberán achegar os documentos ou informacións previstos nesta norma, salvo que estes xa estean en poder da Administración xeral e do sector público autonómico de Galicia; neste caso, as persoas interesadas poderán acollerse ao establecido na letra f) do artigo 35 da Lei 30/1992, do 26 de novembro, de réxime xurídico das administracións públicas e do procedemento administrativo común, sempre que se faga constar a data e o órgano ou a dependencia en que foron presentados ou, se é o caso, emitidos, e cando non transcorresen máis de cinco anos desde a finalización do procedemento a que correspondan.</p>
    <p>Nos supostos de imposibilidade material de obter o documento, o órgano competente poderá requirir á persoa solicitante ou representante a súa presentación ou, na súa falta, a acreditación por outros medios dos requisitos aos que se refire o documento, con anterioridade á formulación da proposta de resolución.</p>
    <p>4. De conformidade co artigo 13.4 da Lei 4/2006, do 30 de xuño, de transparencia e de boas prácticas na Administración pública galega, e co previsto no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia, a Agadic publicará na súa páxina web oficial a relación dos beneficiarios e o importe das axudas concedidas. Incluirá, igualmente, as referidas axudas e as sancións que como consecuencia delas poidan impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos dos beneficiarios e a referida publicidade.</p>
    <p>Novena. <em>Datos de carácter persoal</em></p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autorizan as persoas interesadas mediante a presentación das solicitudes, serán incluídos nun ficheiro denominado «Subvencións», cuxo obxecto é xestionar o presente procedemento, así como para informar as persoas interesadas sobre o seu desenvolvemento. O órgano responsable deste ficheiro é a Axencia Galega das Industrias Culturais. Os dereitos de acceso, rectificación, cancelación e oposición poderanse exercer ante a Agadic, mediante o envío dunha comunicación ao seguinte enderezo: Cidade da Cultura de Galicia, Monte Gaiás, s/n, 15707, Santiago de Compostela, ou a través dun correo electrónico a: agadic@xunta.es. </p>
    <p>Décima. <em>Procedemento de concesión das subvencións: instrución e competencia para a avaliación das solicitudes</em></p>
    <p>1. A Dirección da Agadic, directamente ou a través dos seus servizos administrativos, actuará como órgano instrutor do procedemento, nos termos previstos no artigo 21 da Lei 9/2007, do 13 de xuño, de subvencións de Galicia, e correspóndelle realizar de oficio cantas actuacións considere necesarias para a determinación, coñecemento e comprobación dos datos en virtude dos cales se debe pronunciar a resolución. En particular, terá atribuídas especificamente as seguintes funcións:</p>
    <p>1.1. Examinar as solicitudes e a documentación presentadas.</p>
    <p>1.2. Requirir das persoas solicitantes a emenda ou achega da documentación que resulte de obrigado cumprimento.</p>
    <p>1.3. Formular a proposta de resolución, debidamente motivada.</p>
    <p>2. Co fin de facilitar unha mellor avaliación das solicitudes, poderase pedir información complementaria aos interesados, así como a outros servizos da Consellería de Cultura, Educación e Ordenación Universitaria, ou aos profesionais ou expertos consultados. En todo caso, a dirección da Agadic poderá requirir os solicitantes para que proporcionen calquera información aclaratoria que resulte necesaria para a xestión da súa solicitude.</p>
    <p>Sen prexuízo das facultades que teñan atribuídas outros órganos da Administración do Estado ou da Comunidade Autónoma, a dirección da Agadic e as unidades administrativas encargadas da tramitación e seguimento do expediente respectivo poderán comprobar en todo momento a aplicación das subvencións concedidas aos fins programados, e levará a cabo as funcións de control, así como de avaliación e seguimento dos labores e demais actuacións que deriven destas bases. Para estes efectos, os beneficiarios deberán cumprir coas obrigas de comprobación que se establezan nesta resolución e na de adxudicación da subvención.</p>
    <p>Unha vez revisadas as solicitudes e as emendas feitas, aqueles expedientes administrativos que reúnan todos os requisitos e a documentación administrativa necesaria serán remitidos á comisión encargada da súa valoración.</p>
    <p>Décimo primeira. <em>Comisión de valoración</em></p>
    <p>1. Para a avaliación dos proxectos presentados constituirase unha comisión de valoración, que será o órgano colexiado encargado de valorar as solicitudes de acordo cos criterios fixados nas presentes bases.</p>
    <p>2. A comisión de valoración estará formada por catro membros:</p>
    <p>• Un representante da TVG, nomeado polo/a director/a da RTVG.</p>
    <p>• Dous profesionais de recoñecido prestixio no mundo cultural e/ou audiovisual, nomeados pola Dirección da Agadic, entre os cales designará o seu presidente.</p>
    <p>• Un/unha profesional pertencente ao cadro de persoal da Agadic, nomeado pola Dirección da Agadic.</p>
    <p>Actuará como secretario ou secretaria unha persoa designada pola Dirección da Agadic, pertencente ao cadro de persoal da Agadic, con voz e sen voto. Os membros da comisión declararán por escrito que non terán relación cos solicitantes ou, se é o caso, cos partícipes das persoas xurídicas solicitantes, nin cos proxectos que participan na correspondente convocatoria anual.</p>
    <p>Os membros integrantes da comisión estarán obrigados a realizar un informe motivado de cada unha das valoracións que realicen.</p>
    <p>3. A asignación dos importes das subvencións realizarase, separadamente para cada modalidade, en relación coa puntuación recibida por cada proxecto, e atendendo ao orzamento subvencionable e á solicitude, con atención ás contías máximas establecidas na presente convocatoria. De non esgotarse o crédito asignado a determinada modalidade, este poderá asignarse a outra que por número e calidade de proxectos presentados así o requira. Unha vez entregado o informe preceptivo pola comisión de valoración, a Dirección da Agadic elaborará a proposta de resolución e indicará o número de solicitudes subvencionadas e o importe económico da subvención correspondente a cada unha delas.</p>
    <p>Décimo segunda. <em>Criterios de valoración</em></p>
    <p>1. Os criterios de avaliación serán os seguintes:</p>
    <table>
     <tbody>
      <tr>
       <td>Modalidades A.1, A.2, E.1-Ficción: proxectos de longametraxe para cine e longametraxe ou miniserie para televisión</td>
       <td>Máximo 150 puntos</td>
      </tr>
      <tr>
       <td>A) Calidade do proxecto</td>
       <td>Máximo 40 puntos</td>
      </tr>
      <tr>
       <td>1) Calidade e interese da proposta. Valoraranse a idea central e a orixinalidade do argumento, a definición do público obxectivo, o potencial de difusión e comercialización e a súa contribución á diversidade do panorama audiovisual europeo. Tamén se terán en conta os historiais profesionais do director, guionista e demais compoñentes dos equipos técnico e artístico canto a traballos anteriores realizados, cando a participación no proxecto estea debidamente confirmada.</td>
       <td>Máximo 20 puntos que se outorgarán en proporción á concorrencia dos aspectos citados</td>
      </tr>
      <tr>
       <td>2) Guión. Valorarase a creatividade, o valor artístico, a estrutura e a narrativa. Teranse en conta tamén os traballos previos canto a análise, diálogos e demais tarefas propias do desenvolvemento ata a data de presentación da solicitude.</td>
       <td>Máximo 20 puntos que se outorgarán proporcionalmente ao desenvolvemento acadado</td>
      </tr>
      <tr>
       <td>B) Contribución cultural</td>
       <td>Máximo 20 puntos</td>
      </tr>
      <tr>
       <td>1) Lingua orixinal de rodaxe/gravación (versión orixinal en lingua galega cunha presenza mínima do 50 % no conxunto de diálogos ou narración). Máximo 10 puntos:</td>
       <td>Máximo 10 puntos</td>
      </tr>
      <tr>
       <td>a) Do 50 % ao 75 % en galego</td>
       <td>6 puntos</td>
      </tr>
      <tr>
       <td>b) Máis do 75 % en galego</td>
       <td>10 puntos</td>
      </tr>
      <tr>
       <td>2) Interese cultural da proposta. Valoraranse os seguintes aspectos: a contribución do proxecto ao enriquecemento da cultura audiovisual galega; a posta en valor do talento creativo e artístico galego; estar baseado nunha obra literaria galega e/ou escrita orixinalmente en lingua galega; que a trama narrativa verse sobre personaxes reais ou de ficción residentes en Galicia ou na Unión Europea; que aborde temas referidos á realidade cultural, social ou política de Galicia ou da Unión Europea; que a acción se desenvolva en Galicia ou na Unión Europea ou que utilice o patrimonio arquitectónico, arqueolóxico e natural galego ou de calquera outro territorio da Unión Europea.</td>
       <td>10 puntos para aqueles proxectos que cumpran 2 dos aspectos mencionados</td>
      </tr>
      <tr>
       <td>C) Impulso da cinematografía galega e contribución á promoción do talento galego</td>
       <td>Máximo 50 puntos</td>
      </tr>
      <tr>
       <td>1) Rodaxe en Galicia. Porcentaxe de rodaxe ou gravación da longametraxe que se levará a cabo en localizacións, espazos escénicos e estudos cinematográficos de Galicia:</td>
       <td>Máximo 10 puntos</td>
      </tr>
      <tr>
       <td>– 25 % de días de rodaxe no territorio de Galicia</td>
       <td>4 puntos</td>
      </tr>
      <tr>
       <td>– Do 26 % ao 50 % de días de rodaxe no territorio de Galicia</td>
       <td>6 puntos</td>
      </tr>
      <tr>
       <td>– Do 51 % ao 75 % de días de rodaxe no territorio de Galicia</td>
       <td>8 puntos</td>
      </tr>
      <tr>
       <td>– Máis do 75 % de días de rodaxe no territorio de Galicia</td>
       <td>10 puntos</td>
      </tr>
      <tr>
       <td>2) Traballos realizados por empresas auxiliares que desenvolven a súa actividade en Galicia.</td>
       <td>Máximo 8 puntos</td>
      </tr>
      <tr>
       <td>Posprodución de imaxe</td>
       <td>3 puntos</td>
      </tr>
      <tr>
       <td>Posprodución de son e dobraxe</td>
       <td>3 puntos</td>
      </tr>
      <tr>
       <td>Arte (escenografía, iluminación, vestiario, outros)</td>
       <td>2 puntos (1 por cada servizo)</td>
      </tr>
      <tr>
       <td>3) Equipo creativo vinculado profesionalmente con Galicia. No caso de que a autoría sexa compartida, aplicaranse a metade dos puntos posibles concedidos. Unha mesma persoa non poderá puntuar por máis de dúas funcións:</td>
       <td>20 puntos</td>
      </tr>
      <tr>
       <td>1. Director</td>
       <td>4 puntos</td>
      </tr>
      <tr>
       <td>2. Guionista</td>
       <td>3 puntos</td>
      </tr>
      <tr>
       <td>3. Produtor executivo</td>
       <td>2 puntos</td>
      </tr>
      <tr>
       <td>4. Director de produción</td>
       <td>1 punto</td>
      </tr>
      <tr>
       <td>5. Director de fotografía</td>
       <td>2 puntos</td>
      </tr>
      <tr>
       <td>6. Son directo</td>
       <td>1 punto</td>
      </tr>
      <tr>
       <td>7. Compositor da B.S.O</td>
       <td>2 puntos</td>
      </tr>
      <tr>
       <td>8. Director artístico</td>
       <td>1 punto</td>
      </tr>
      <tr>
       <td>9. Montador</td>
       <td>2 puntos</td>
      </tr>
      <tr>
       <td>10. Outros</td>
       <td>2 puntos (1 punto por cada membro adicional)</td>
      </tr>
      <tr>
       <td>4) Equipo artístico vinculado profesionalmente con Galicia:</td>
       <td>6 puntos</td>
      </tr>
      <tr>
       <td>a) Actor protagonista 1º</td>
       <td>2 puntos</td>
      </tr>
      <tr>
       <td>b) Actor protagonista 2º</td>
       <td>2 puntos</td>
      </tr>
      <tr>
       <td>c) Actor secundario 1º</td>
       <td>1 punto</td>
      </tr>
      <tr>
       <td>d) Actor secundario 2º</td>
       <td>1 punto</td>
      </tr>
      <tr>
       <td>5) Director novel (primeira ou segunda película)</td>
       <td>2 puntos</td>
      </tr>
      <tr>
       <td>6) Dirección integramente a cargo dunha muller</td>
       <td>2 puntos</td>
      </tr>
      <tr>
       <td>7) Porcentaxe de mulleres no equipo creativo (excluíndo dirección) superior ao 50 %</td>
       <td>2 puntos</td>
      </tr>
      <tr>
       <td>D) Viabilidade económica e industrial</td>
       <td>Máximo 40 puntos</td>
      </tr>
      <tr>
       <td>1) Viabilidade económica e coherencia do plan de financiamento con respecto á memoria do proxecto presentada. Porcentaxe de financiamento acreditado mediante documentación xustificativa de dereitos a recibir axudas ou subvencións, contratos ou cartas de interese relativos á explotación da obra en que se detallen as cantidades económicas (coprodución, cesión de dereitos, distribución) e compromisos de investimento privado. Só se valorará unha porcentaxe máxima do orzamento subvencionable como achega de fondos propios que será do 10 % no caso da submodalidade A.1 e do 5 % nas submodalidades A.2 e E.1:</td>
       <td>Máximo 15 puntos</td>
      </tr>
      <tr>
       <td>a) Do 16 % ao 30 % de financiamento acreditado</td>
       <td>6 puntos</td>
      </tr>
      <tr>
       <td>b) Do 31 % ao 45 % de financiamento acreditado</td>
       <td>9 puntos</td>
      </tr>
      <tr>
       <td>c) Do 46 % ao 60 % de financiamento acreditado</td>
       <td>12 puntos</td>
      </tr>
      <tr>
       <td>d) Máis do 60 % de financiamento acreditado</td>
       <td>15 puntos</td>
      </tr>
      <tr>
       <td>2) Solvencia técnica da produtora solicitante. Terase en conta o número de obras audiovisuais que cumpran dúas das seguintes condicións: presenza das ditas obras en seccións oficiais a concurso de festivas de cinema nacionais e/ou internacionais de recoñecido prestixio; obtención de premios audiovisuais de ámbito autonómico, nacional ou internacional; distribución e exhibición nacional ou internacional; vendas internacionais; repercusión en televisións dos ámbitos autonómico, nacional ou internacional. No caso de produtoras de recente creación, terase en consideración a experiencia do produtor executivo. No caso de que as obras acreditadas sexan curtametraxes, a puntuación reducirase á metade, contabilizando un máximo de 4&amp;nbsp;producións.</td>
       <td>2 puntos por cada obra cun máximo de 10 puntos</td>
      </tr>
      <tr>
       <td>3) Proxectos que recibiran axudas ao desenvolvemento ou á escrita de guión en anteriores convocatorias da Agadic e que xa recibisen o aboamento final da contía da axuda no momento de presentar a solicitude.</td>
       <td>5 puntos</td>
      </tr>
      <tr>
       <td>4) Participación do proxecto en foros de carácter internacional de coprodución e/ou desenvolvemento.</td>
       <td>2 puntos por cada foro cun máximo de 4 puntos</td>
      </tr>
      <tr>
       <td>5) Estratexia de difusión e márketin. Teranse en conta o potencial do proxecto para a súa promoción e comercialización nacional e internacional, as accións deseñadas, o grao de desenvolvemento destas e a súa coherencia co proxecto presentado. Terá especial importancia o interese dunha axencia de vendas.</td>
       <td>Máximo 6 puntos, en proporción aos criterios acreditados na estratexia</td>
      </tr>
     </tbody>
    </table>
    <table>
     <tbody>
      <tr>
       <td>Modalidades C, E.2-Documental: proxectos de longametraxe para cinema e televisión</td>
       <td>Máximo 130 puntos</td>
      </tr>
      <tr>
       <td>A) Calidade do proxecto</td>
       <td>Máximo 30 puntos</td>
      </tr>
      <tr>
       <td>1) Calidade e interese da proposta. Valoraranse a idea central e a orixinalidade do argumento, a definición do público obxectivo, o potencial de difusión e comercialización e a súa contribución á diversidade do panorama audiovisual europeo. Tamén se terán en conta os historiais profesionais do director, guionista e demais compoñentes dos equipos técnico e artístico canto a traballos anteriores realizados cando a participación no proxecto estea debidamente confirmada.</td>
       <td>Máximo 20 puntos que se outorgarán en proporción á concorrencia dos aspectos citados</td>
      </tr>
      <tr>
       <td>2) Guión, tratamento ou escada. Valoración dos recursos narrativos que se pretenden utilizar. Teranse en conta os traballos previos de investigación, o estudio e análise de personaxes, localizacións onde se desenvolve a historia, circunstancias sociais e temporais e de todos aqueles factores que definirán a obra audiovisual.</td>
       <td>Máximo 10 puntos que se outorgarán proporcionalmente ao grao de desenvolvemento acadado</td>
      </tr>
      <tr>
       <td>B) Contribución cultural</td>
       <td>Máximo 20 puntos</td>
      </tr>
      <tr>
       <td>1) Lingua orixinal de rodaxe/gravación (versión orixinal en lingua galega cunha presenza mínima do 50 % no conxunto de diálogos ou narración). Máximo 10 puntos:</td>
       <td>Máximo 10 puntos</td>
      </tr>
      <tr>
       <td>a) Do 50 % ao 75 % en galego</td>
       <td>6 puntos</td>
      </tr>
      <tr>
       <td>b) Do 76 % ao 100 % en galego</td>
       <td>10 puntos</td>
      </tr>
      <tr>
       <td>2) Interese cultural da proposta. Valoraranse os seguintes aspectos: a contribución do proxecto ao enriquecemento da cultura audiovisual galega; a posta en valor do talento creativo e artístico galego; estar baseado nunha obra literaria galega e/ou escrita orixinalmente en lingua galega; que a trama narrativa verse sobre personaxes reais ou de ficción residentes en Galicia ou na Unión Europea; que aborde temas referidos á realidade cultural, social ou política de Galicia ou da Unión Europea; que a acción se desenvolva en Galicia ou na Unión Europea ou que utilice o patrimonio arquitectónico, arqueolóxico e natural galego ou de calquera outro territorio da Unión Europea.</td>
       <td>10 puntos para aqueles proxectos que cumpran 2 dos aspectos mencionados</td>
      </tr>
      <tr>
       <td>C) Impulso da cinematografía galega e contribución á promoción do talento galego</td>
       <td>Máximo 40 puntos</td>
      </tr>
      <tr>
       <td>1) Rodaxe en Galicia. Porcentaxe de rodaxe ou gravación da longametraxe que se levará a cabo en localizacións, espazos escénicos e estudos cinematográficos de Galicia:</td>
       <td>Máximo 10 puntos</td>
      </tr>
      <tr>
       <td>– 25 % de días de rodaxe no territorio de Galicia</td>
       <td>4 puntos</td>
      </tr>
      <tr>
       <td>– Do 26 % ao 50 % de días de rodaxe no territorio de Galicia</td>
       <td>6 puntos</td>
      </tr>
      <tr>
       <td>– Do 51 % ao 75 % de días de rodaxe no territorio de Galicia</td>
       <td>8 puntos</td>
      </tr>
      <tr>
       <td>– Máis do 75 % de días de rodaxe no territorio de Galicia</td>
       <td>10 puntos</td>
      </tr>
      <tr>
       <td>2) Traballos realizados por empresas auxiliares que desenvolven a súa actividade en Galicia:</td>
       <td>Máximo 8 puntos</td>
      </tr>
      <tr>
       <td>Posprodución de imaxe</td>
       <td>3 puntos</td>
      </tr>
      <tr>
       <td>Posprodución de son e dobraxe</td>
       <td>3 puntos</td>
      </tr>
      <tr>
       <td>Outras</td>
       <td>2 puntos (1 por cada servizo)</td>
      </tr>
      <tr>
       <td>3) Equipo creativo vinculado profesionalmente con Galicia. No caso de que a autoría sexa compartida, aplicaranse a metade dos puntos posibles concedidos. Unha mesma persoa non poderá puntuar por máis de dúas funcións:</td>
       <td>16 puntos</td>
      </tr>
      <tr>
       <td>1. Director</td>
       <td>4 puntos</td>
      </tr>
      <tr>
       <td>2. Guionista (non puntuará no caso de entregar tratamento ou escada)</td>
       <td>3 puntos</td>
      </tr>
      <tr>
       <td>3. Produtor executivo</td>
       <td>2 puntos</td>
      </tr>
      <tr>
       <td>4. Director de fotografía</td>
       <td>2 puntos</td>
      </tr>
      <tr>
       <td>5. Son directo</td>
       <td>1 punto</td>
      </tr>
      <tr>
       <td>6. Montador</td>
       <td>2 puntos</td>
      </tr>
      <tr>
       <td>7. Outros</td>
       <td>2 puntos (1 punto por cada membro adicional)</td>
      </tr>
      <tr>
       <td>4) Director novel (primeira ou segunda longametraxe)</td>
       <td>2 puntos</td>
      </tr>
      <tr>
       <td>5) Dirección integramente a cargo dunha muller</td>
       <td>2 puntos</td>
      </tr>
      <tr>
       <td>6) Porcentaxe de mulleres no equipo creativo (excluíndo dirección) superior ao 50 %</td>
       <td>2 puntos</td>
      </tr>
      <tr>
       <td>D) Viabilidade económica e industrial</td>
       <td>Máximo 40 puntos</td>
      </tr>
      <tr>
       <td>1) Viabilidade económica e coherencia do plan de financiamento con respecto á memoria do proxecto presentada. Porcentaxe de financiamento acreditado mediante documentación xustificativa de dereitos a recibir axudas ou subvencións, contratos ou cartas de interese relativos á explotación da obra en que se detallen as cantidades económicas (coprodución, cesión de dereitos, distribución) e compromisos de investimento privado. Só se valorará unha porcentaxe máxima do 10 % como achega de fondos propios no caso das documentais cinematográficas (modalidade C):</td>
       <td>Máximo 15 puntos</td>
      </tr>
      <tr>
       <td>a) do 16 % ao 30 % de financiamento acreditado</td>
       <td>6 puntos</td>
      </tr>
      <tr>
       <td>b) do 31 % ao 45 % de financiamento acreditado</td>
       <td>9 puntos</td>
      </tr>
      <tr>
       <td>c) do 46 % ao 60 % de financiamento acreditado</td>
       <td>12 puntos</td>
      </tr>
      <tr>
       <td>d) máis do 60 % de financiamento acreditado</td>
       <td>15 puntos</td>
      </tr>
      <tr>
       <td>2) Solvencia técnica da produtora solicitante. Terase en conta o número de obras audiovisuais que cumpran dúas das seguintes condicións: presenza de ditas obras en seccións oficiais a concurso de festivas de cine nacionais e/ou internacionais de recoñecido prestixio; obtención de premios audiovisuais de ámbito autonómico, nacional ou internacional; distribución e exhibición nacional ou internacional; vendas internacionais; repercusión en televisións dos ámbitos autonómico, nacional ou internacional. No caso de produtoras de recente creación terase en consideración a experiencia do produtor executivo. No caso de que as obras sexan curtametraxes a puntuación reducirase á metade, contabilizando un máximo de 4 producións.</td>
       <td>2 puntos por cada obra cun máximo de 10 puntos</td>
      </tr>
      <tr>
       <td>3) Proxectos que recibisen axudas ao desenvolvemento ou á escrita de guión en anteriores convocatorias da Agadic e que xa recibisen o aboamento final da contía da axuda no momento de presentar a solicitude.</td>
       <td>5 puntos</td>
      </tr>
      <tr>
       <td>4) Participación do proxecto en foros de carácter internacional de coprodución e/ou desenvolvemento.</td>
       <td>2 puntos por cada foro cun máximo de 4 puntos</td>
      </tr>
      <tr>
       <td>5) Estratexia de difusión e márketin. Teranse en conta o potencial do proxecto para a súa promoción e comercialización nacional e internacional, as accións deseñadas, o grao de desenvolvemento destas e a súa coherencia co proxecto presentado. Terá especial importancia o interese dunha axencia de vendas.</td>
       <td>Máximo 6 puntos, en proporción aos criterios acreditados na estratexia</td>
      </tr>
     </tbody>
    </table>
    <table>
     <tbody>
      <tr>
       <td>Modalidades B, E.3-Animación: longametraxes para cinema e miniseries para TV</td>
       <td>Máximo 150 puntos</td>
      </tr>
      <tr>
       <td>A) Calidade do proxecto</td>
       <td>Máximo 40 puntos</td>
      </tr>
      <tr>
       <td>1) Calidade e interese da proposta. Valoraranse a idea central e a orixinalidade do argumento, a definición do público obxectivo, o potencial de difusión e comercialización e a súa contribución á diversidade do panorama audiovisual europeo. Tamén se terán en conta os historiais profesionais do director, guionista e demais compoñentes dos equipos técnico e artístico en canto a traballos anteriores realizados, cando a participación no proxecto estea debidamente confirmada.</td>
       <td>Máximo 20 puntos que se outorgarán en proporción á concorrencia dos aspectos citados</td>
      </tr>
      <tr>
       <td>2) Guión. Valorarase a creatividade, o valor artístico e, a estrutura e a narrativa. Teranse en conta tamén os traballos previos en canto a análise, diálogos e demais tarefas propias do desenvolvemento do proxecto de animación ata a data de presentación da solicitude.</td>
       <td>Máximo 20 puntos que se outorgarán proporcionalmente ao desenvolvemento acadado</td>
      </tr>
      <tr>
       <td>B) Contribución cultural</td>
       <td>Máximo 20 puntos</td>
      </tr>
      <tr>
       <td>1) Lingua orixinal de rodaxe/gravación (versión orixinal en lingua galega cunha presenza mínima do 50 % no conxunto de diálogos ou narración na primeira sonorización da obra):</td>
       <td>Máximo 10 puntos</td>
      </tr>
      <tr>
       <td>a) Do 50 % ao 75 % en galego</td>
       <td>6 puntos</td>
      </tr>
      <tr>
       <td>b) Do 76 % ao 100 % en galego</td>
       <td>10 puntos</td>
      </tr>
      <tr>
       <td>2) Interese cultural da proposta. Valoraranse os seguintes aspectos: a contribución do proxecto ao enriquecemento da cultura audiovisual galega; a posta en valor do talento creativo e artístico galego; estar baseado nunha obra literaria galega e/ou escrita orixinalmente en lingua galega; que a trama narrativa verse sobre personaxes reais ou de ficción residentes en Galicia ou na Unión Europea; que aborde temas referidos á realidade cultural, social ou política de Galicia ou da Unión Europea; que a acción se desenvolva en Galicia ou na Unión Europea ou que utilice o patrimonio arquitectónico, arqueolóxico e natural galego ou de calquera outro territorio da Unión Europea.</td>
       <td>10 puntos para aqueles proxectos que cumpran 2 dos aspectos mencionados</td>
      </tr>
      <tr>
       <td>C) Contribución ao desenvolvemento do sector da animación galego</td>
       <td>Máximo 50 puntos</td>
      </tr>
      <tr>
       <td>1) Utilización de estudos principais de animación que desenvolvan a súa actividade habitual en Galicia:</td>
       <td>Máximo 20 puntos</td>
      </tr>
      <tr>
       <td>60 % de estudos principais</td>
       <td>14 puntos</td>
      </tr>
      <tr>
       <td>Do 61 % ao 75 % de estudos principais</td>
       <td>16 puntos</td>
      </tr>
      <tr>
       <td>Do 76 % ao 90 % de estudos principais</td>
       <td>18 puntos</td>
      </tr>
      <tr>
       <td>Do 91 ao 100 % de estudos principais</td>
       <td>20 puntos</td>
      </tr>
      <tr>
       <td>2) Utilización de estudos auxiliares e de posprodución que desenvolvan a súa actividade habitual en Galicia.</td>
       <td>2 puntos por empresa cun máximo de 6 puntos</td>
      </tr>
      <tr>
       <td>3) Equipo creativo vinculado profesionalmente con Galicia. No caso de que a autoría sexa compartida, aplicaranse a metade dos puntos posibles concedidos. Unha mesma persoa non poderá puntuar por máis de dúas funcións:</td>
       <td>Máximo 18 puntos</td>
      </tr>
      <tr>
       <td>1. Director</td>
       <td>4 puntos</td>
      </tr>
      <tr>
       <td>2. Guionista</td>
       <td>3 puntos</td>
      </tr>
      <tr>
       <td>3. Produtor executivo</td>
       <td>2 puntos</td>
      </tr>
      <tr>
       <td>4. Deseñador de personaxes e fondos</td>
       <td>3 puntos</td>
      </tr>
      <tr>
       <td>5. Compositor da B.S.O</td>
       <td>2 puntos</td>
      </tr>
      <tr>
       <td>6. Montador</td>
       <td>2 puntos</td>
      </tr>
      <tr>
       <td>7. Outros</td>
       <td>2 puntos (1 punto por cada membro adicional)</td>
      </tr>
      <tr>
       <td>4) Director novel (primeira ou segunda película)</td>
       <td>2 puntos</td>
      </tr>
      <tr>
       <td>5) Dirección integramente a cargo dunha muller</td>
       <td>2 puntos</td>
      </tr>
      <tr>
       <td>6) Porcentaxe de mulleres no equipo creativo (excluíndo dirección) superior ao 50 %</td>
       <td>2 puntos</td>
      </tr>
      <tr>
       <td>D) Viabilidade económica e industrial</td>
       <td>Máximo 40 puntos</td>
      </tr>
      <tr>
       <td>1) Viabilidade económica e coherencia do plan de financiamento con respecto á memoria do proxecto presentada. Porcentaxe de financiamento acreditado mediante documentación xustificativa de dereitos a recibir axudas ou subvencións, contratos ou cartas de interese relativos á explotación da obra en que se detallen as cantidades económicas (coprodución, cesión de dereitos, distribución) e compromisos de investimento privado. Só se valorará unha porcentaxe máxima do 10 % como achega de fondos propios no caso das longametraxes de animación (modalidade B):</td>
       <td>Máximo 15 puntos</td>
      </tr>
      <tr>
       <td>a) do 16 % ao 30 % de financiamento acreditado</td>
       <td>6 puntos</td>
      </tr>
      <tr>
       <td>b) do 31 % ao 45 % de financiamento acreditado</td>
       <td>9 puntos</td>
      </tr>
      <tr>
       <td>c) do 46 % ao 60 % de financiamento acreditado</td>
       <td>12 puntos</td>
      </tr>
      <tr>
       <td>d) máis do 60 % de financiamento acreditado</td>
       <td>15 puntos</td>
      </tr>
      <tr>
       <td>2) Solvencia técnica da produtora solicitante. Terase en conta o número de obras audiovisuais que cumpran dúas das seguintes condicións: presenza das ditas obras en seccións oficiais a concurso de festivas de cine nacionais e/ou internacionais de recoñecido prestixio; obtención de premios audiovisuais de ámbito autonómico, nacional ou internacional; distribución e exhibición nacional ou internacional; vendas internacionais; repercusión en televisións dos ámbitos autonómico, nacional ou internacional. No caso de produtoras de recente creación terase en consideración a experiencia do produtor executivo. No caso de que as obras sexan curtametraxes a puntuación reducirase á metade, contabilizando un máximo de 4 producións.</td>
       <td>2 puntos por cada obra cun máximo de 10 puntos</td>
      </tr>
      <tr>
       <td>3) Proxectos que recibisen axudas ao desenvolvemento ou á escrita de guión en anteriores convocatorias da Agadic e que teñan a contía aboada no momento de presentar a solicitude.</td>
       <td>5 puntos</td>
      </tr>
      <tr>
       <td>4) Participación do proxecto en foros de carácter internacional de coprodución e/ou desenvolvemento.</td>
       <td>2 puntos por cada foro cun máximo de 4 puntos</td>
      </tr>
      <tr>
       <td>5) Estratexia de difusión e márketin. Teranse en conta o potencial do proxecto para a súa promoción e comercialización nacional e internacional, as accións deseñadas, o grao de desenvolvemento destas e a súa coherencia co proxecto presentado. Terá especial importancia o interese dunha axencia de vendas.</td>
       <td>Máximo 6 puntos, en proporción aos criterios acreditados na estratexia</td>
      </tr>
     </tbody>
    </table>
    <table>
     <tbody>
      <tr>
       <td>Modalidade D-Curtametraxes de ficción, animación e documental</td>
       <td>Máximo 65 puntos</td>
      </tr>
      <tr>
       <td>A) Calidade do proxecto</td>
       <td>Máximo 20 puntos</td>
      </tr>
      <tr>
       <td>1) Calidade e interese da proposta. Valoraranse a idea central, a orixinalidade e a creatividade do proxecto.</td>
       <td>Máximo 15 puntos que se outorgarán en proporción á concorrencia dos aspectos citados</td>
      </tr>
      <tr>
       <td>2) Grao de elaboración e desenvolvemento do proxecto</td>
       <td>Ata 5 puntos</td>
      </tr>
      <tr>
       <td>B) Contribución cultural</td>
       <td>Máximo 10 puntos</td>
      </tr>
      <tr>
       <td>1) Interese cultural da proposta. Valoraranse os seguintes aspectos: a contribución do proxecto ao enriquecemento da cultura audiovisual galega; a posta en valor do talento creativo e artístico galego; estar baseado nunha obra literaria galega e/ou escrita orixinalmente en lingua galega; que a trama narrativa verse sobre personaxes reais ou de ficción residentes en Galicia ou na Unión Europea; que aborde temas referidos á realidade cultural, social ou política de Galicia ou da Unión Europea; que a acción se desenvolva en Galicia ou na Unión Europea ou que utilice o patrimonio arquitectónico, arqueolóxico e natural galego ou de calquera outro territorio da Unión Europea.</td>
       <td>10 puntos para aqueles proxectos que cumpran 2 dos aspectos mencionados</td>
      </tr>
      <tr>
       <td>C) Impulso da cinematografía galega e do seu sector audiovisual</td>
       <td>Máximo 25 puntos</td>
      </tr>
      <tr>
       <td>1) 50 % de rodaxe en Galicia (ficción, documental)
        50 % de utilización de estudos galegos (animación)
        50 % de utilización de estudos de posprodución</td>
       <td>5 puntos para aqueles proxectos que cumpran un dos aspectos mencionados</td>
      </tr>
      <tr>
       <td>2) Equipo creativo vinculado profesionalmente con Galicia. No caso de que a autoría sexa compartida, aplicaranse a metade dos puntos posibles concedidos. Unha mesma persoa non poderá puntuar por máis de dúas funcións:</td>
       <td>Máximo 14 puntos</td>
      </tr>
      <tr>
       <td>1. Dirección</td>
       <td>5 puntos</td>
      </tr>
      <tr>
       <td>2. Guionista</td>
       <td>4 puntos</td>
      </tr>
      <tr>
       <td>3. Deseñador de personaxes e fondos (animación)</td>
       <td>2 puntos</td>
      </tr>
      <tr>
       <td>4. Compositor da B.S.O.</td>
       <td>1 punto</td>
      </tr>
      <tr>
       <td>5. Director de fotografía</td>
       <td>1 punto</td>
      </tr>
      <tr>
       <td>6. Montador</td>
       <td>1 punto</td>
      </tr>
      <tr>
       <td>3) Director novel (primeira ou segunda curtametraxe)</td>
       <td>2 puntos</td>
      </tr>
      <tr>
       <td>4) Dirección integramente a cargo dunha muller</td>
       <td>2 puntos</td>
      </tr>
      <tr>
       <td>5) Porcentaxe de mulleres no equipo creativo (excluíndo a dirección) superior ao 50 %</td>
       <td>2 puntos</td>
      </tr>
      <tr>
       <td>D) Viabilidade</td>
       <td>Máximo 10 puntos</td>
      </tr>
      <tr>
       <td>1) Coherencia entre o orzamento e o proxecto</td>
       <td>Ata 5 puntos</td>
      </tr>
      <tr>
       <td>2) Máis do 20 % de financiamento acreditado</td>
       <td>5 puntos</td>
      </tr>
     </tbody>
    </table>
    <p>2. Establécense as seguintes puntuacións mínimas para cada un dos bloques de puntuación, segundo as distintas modalidades de subvención:</p>
    <table>
     <tbody>
      <tr>
       <td></td>
       <td>A: Calidade do proxecto</td>
       <td>B: Contribución cultural</td>
       <td>C: Impulso cinematografía galega e promoción do talento galego</td>
       <td>D: Viabilidade económica e industrial</td>
      </tr>
      <tr>
       <td>Modalidade A1</td>
       <td>20</td>
       <td>10</td>
       <td>25</td>
       <td>10</td>
      </tr>
      <tr>
       <td>Modalidades A.2/E.1</td>
       <td>20</td>
       <td>10</td>
       <td>25</td>
       <td>20</td>
      </tr>
      <tr>
       <td>Modalidades C/E.2</td>
       <td>15</td>
       <td>10</td>
       <td>15</td>
       <td>10</td>
      </tr>
      <tr>
       <td>Modalidades B/3</td>
       <td>20</td>
       <td>10</td>
       <td>25</td>
       <td>20</td>
      </tr>
      <tr>
       <td>Modalidade D</td>
       <td>10</td>
       <td>10</td>
       <td>10</td>
       <td>5</td>
      </tr>
     </tbody>
    </table>
    <p>Décimo terceira. <em>Resolución da convocatoria</em></p>
    <p>1. Unha vez cumprido o disposto nas bases anteriores, o órgano instrutor, á vista do expediente, da documentación requirida e do informe da comisión avaliadora, ditará a proposta de resolución indicando o número de solicitudes subvencionadas e o importe económico da subvención correspondente a cada unha delas, que elevará á Presidencia da Agadic.</p>
    <p>2. A Presidencia do Consello Reitor da Agadic, por delegación do Consello Reitor (disposición adicional do acordo do 24 de xullo de 2012 (DOG núm. 164) deberá ditar resolución expresa, no prazo de 15 días desde a data de elevación da proposta de resolución. A citada resolución deberase ditar e notificar no prazo máximo de cinco meses, contados desde o día seguinte ao da publicación desta convocatoria pública, será motivada e fará mención expresa dos beneficiarios, da contía da axuda e dunha desestimación xeneralizada do resto dos proxectos solicitantes.</p>
    <p>3. A súa notificación ás persoas adxudicatarias da subvención cursarase no prazo dos 10 días hábiles seguintes ao da súa adopción. Transcorrido o prazo máximo previsto para resolver o procedemento sen que se ditase ou publicase resolución expresa, poderase entender que esta é desestimatoria por silencio administrativo da solicitude de concesión da subvención. </p>
    <p>4. A resolución da convocatoria porá fin á vía administrativa e contra ela poderanse interpor os seguintes recursos, sen prexuízo de que os interesados poidan exercer calquera outro que consideren procedente:</p>
    <p>A) Recurso potestativo de reposición ante a Presidencia do Consello Reitor da Agadic, no prazo dun mes contado a partir do día seguinte ao da notificación da resolución, se esta for expresa, ou de tres meses contados a partir do seguinte a aquel en que se produza o acto presunto.</p>
    <p>B) Recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación da resolución, se esta for expresa, ou de seis meses contados a partir do seguinte a aquel en que se produza o acto presunto.</p>
    <p>5. Unha vez notificada a resolución, os beneficiarios comunicarán á Agadic a aceptación por escrito da subvención concedida no prazo máximo de 10 días hábiles, contados a partir do día seguinte ao da notificación da resolución de concesión. Transcorrido este prazo sen comunicarse esta aceptación ou sen producirse manifestación expresa, entenderase como tacitamente aceptada.</p>
    <p>Décimo cuarta. <em>Pagamento e xustificación.</em></p>
    <p>1. O pagamento das axudas farase efectivo a partir da data da resolución definitiva de concesión e realizarase sempre e cando se acreditase que a actividade foi executada de acordo co proxecto presentado e se xustifique correctamente o seu emprego e o cumprimento das obrigas establecidas na presente resolución, todo isto sen prexuízo do réxime de pagamentos anticipados.</p>
    <p>2. Nos proxectos subvencionados na modalidade D (curtametraxes), consonte as previsións estipuladas no artigo 31.6 da Lei de subvencións de Galicia, e 63.1 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, poderase aboar como pagamento anticipado, que suporán entregas de fondos con carácter previo á xustificación como financiamento necesaria para poder levar a cabo as actuacións inherentes á subvención a anualidade 2016, sempre que se solicite como máximo ata o 15 de setembro de 2016, e logo da presentación da seguinte documentación:</p>
    <p>• Declaración responsable do inicio dos traballos e do estado de situación do proxecto.</p>
    <p>• Declaración de axudas públicas que figura no anexo II.</p>
    <p>Canto á anualidade 2017, poderá pagarse un anticipo que, sumado á anualidade 2016, non supere o 50 % da subvención, unha vez solicitado e enviada a seguinte documentación:</p>
    <p>– Memoria do estado de situación do proxecto.</p>
    <p>– Declaración de axudas públicas que figura no anexo II.</p>
    <p>3. No resto dos proxectos subvencionados, o réxime de pagamentos anticipados será o seguinte:</p>
    <p>a) En calquera das anualidades poderanse solicitar anticipos que non superen no seu conxunto os 18.000 euros, sen necesidade de constituír garantía, presentando unha solicitude e unha declaración de axudas públicas que figura no anexo II.</p>
    <p>b) Nos supostos en que os pagamentos anticipados superen a contía de 18.000 euros, quedarán eximidos da constitución de garantía sempre que presenten a seguinte documentación, e nos prazos establecidos, en cada unha das anualidades:</p>
    <p>– Poderá pagarse a anualidade 2016 a partir do momento da concesión sempre que se solicite como máximo ata o 15 de setembro de 2016 e logo da presentación da seguinte documentación:</p>
    <p>• Declaración responsable do inicio dos traballos e do estado de execución dos proxectos.</p>
    <p>• Declaración de axudas públicas que figura no anexo II.</p>
    <p>– Poderá pagarse a anualidade 2017, como pagamento anticipado sen xustificación, de conformidade co establecido no artigo 63 do Decreto 11/2009, polo que se aproba o Regulamento da Lei de subvencións de Galicia, sempre que a solicitude se presente entre o día 1 de xaneiro de 2017 e o 15 de setembro de 2017 e se acompañe da documentación que se relaciona:</p>
    <p>1) Memoria da execución orzamentaria do proxecto, pagamentos efectuados e calendario de pagamentos pendentes.</p>
    <p>2) Contratos definitivos subscritos co produtor executivo, guionista, director, xefes de equipo e actores protagonistas.</p>
    <p>3) Acreditación de que o proxecto dispón de, como mínimo, o 70 % do financiamento total mediante a presentación de:</p>
    <p>• Declaración de axudas públicas que figura no anexo II.</p>
    <p>• Certificación bancaria sobre a existencia e titularidade dos fondos propios consignados polo beneficiario no plan de financiamento.</p>
    <p>• Contratos en firme de coprodución, se é o caso.</p>
    <p>• Contratos en firme de adquisición de dereitos de explotación da obra con empresas prestadoras de servizos de comunicación audiovisual, axencias de vendas internacionais e distribuidoras. Os contratos con axencias de vendas e distribuidoras deberán acompañarse dun historial cos títulos comercializados e distribuídos polas empresas contratantes nos últimos tres anos.</p>
    <p>• Documentación xustificativa (contratos ou documentos válidos no tráfico mercantil) que acredite outras vías de financiamento dos cales deriven ingresos destinados a cubrir os custos de produción.</p>
    <p>– Nos supostos en que se teña presentado a documentación exixida para o pagamento da anualidade 2017, poderá pagarse ata o 50 % da anualidade 2018, como anticipado sen xustificación, sempre que se solicite a partir da comunicación de fin de rodaxe, e sempre a partir do 1 de xaneiro de 2018.</p>
    <p>– Aqueles beneficiarios que soliciten pagamentos anticipados que excedan a contía de 18.000 euros e non envíen a documentación citada deberán constituír unha garantía, mediante seguro de caución prestado por entidade aseguradora ou mediante aval solidario de entidade de crédito ou sociedade de garantía recíproca, que deberá cubrir o 110 % do importe do anticipo, e deberá alcanzar como mínimo ata os dous meses seguintes á finalización do prazo de xustificación. Quedan exonerados da constitución de garantía os beneficiarios e nos casos establecidos no artigo 65.4 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>4. O pagamento final da subvención procederá una vez cumpridas as obrigas establecidas na presente resolución, e xustificada de conformidade cos artigos seguintes, sempre a partir do 1 de xaneiro de 2018. A xustificación incompleta ou insuficiente dará lugar á redución do pagamento nas porcentaxes incumpridas.</p>
    <p>5. O prazo de xustificación da subvención rematará o 15 de xullo de 2017 para a modalidade de curtametraxes (modalidade D), e o 15 de setembro de 2018 para o resto das modalidades. Transcorrido este prazo sen que se presente a xustificación ante á Agadic, requirirase o beneficiario para que a presente no prazo improrrogable de dez días. A falta de xustificación neste prazo comportará a perda do dereito ao cobramento da subvención, a exixencia do reintegro e demais responsabilidades establecidas na Lei de subvencións de Galicia. </p>
    <p>6. Non se poderá realizar en ningún caso o pagamento da subvención outorgada canto o beneficiario non figure ao día do cumprimento das súas obrigas tributarias estatais, autonómicas e da seguridade social, sexa debedor en virtude de resolución declarativa da procedencia de reintegro ou teña algunha outra débeda pendente, por calquera concepto, coa Administración pública da Comunidade Autónoma galega, estando autorizada a Agadic para proceder á comprobación e conseguinte verificación destes datos.</p>
    <p>7. Sen prexuízo das obrigas dispostas no artigo 11 da Lei 9/2007, do 13 de xuño, de subvencións de Galicia, os beneficiarios das subvencións quedarán obrigados a destinar os fondos percibidos ao obxecto concreto para que foron concedidos. As producións subvencionadas deberán axustarse fielmente ao proxecto presentado. Calquera alteración relevante do proxecto deberá ser autorizada pola Axencia Galega das Industrias Culturais e non poderá afectar a aspectos avaliados pola comisión. </p>
    <p>8. Será requisito necesario para o pagamento da subvención outorgada a entrega dunha declaración complementaria do conxunto das axudas solicitadas, tanto das aprobadas ou concedidas como das pendentes de resolución, para o mesmo proxecto das distintas administracións públicas competentes ou outros entes públicos (anexo II). No suposto de que as subvencións recibidas para o proxecto ou o beneficiario excedan os límites fixados na presente convocatoria, os pagamentos reduciranse polo exceso.</p>
    <p>Décimo quinta. <em>Obrigas dos beneficiarios</em></p>
    <p>O beneficiario deberá cumprir as seguintes obrigas:</p>
    <p>1. Os beneficiarios deberán comunicar á Agadic as datas de inicio e finalización da rodaxe ou gravación da produción subvencionada, que deberán estar comprendidas dentro do período subvencionable, así como a da súa estrea.</p>
    <p>2. As empresas produtoras estarán obrigadas a incorporar á produción un mínimo de tres alumnos ou graduados nos tres últimos anos en centros de estudos audiovisuais, regrados ou universitarios, en réxime de prácticas ou contratados laboralmente nas áreas da produción audiovisual de dirección, son, fotografía, produción, posprodución ou dirección artística, salvo nos equipamentos de produción de documentais (modalidades C e E.2), que estarán obrigadas a incorporar un mínimo dun alumno, e nas curtametraxes (modalidade D), nos cales non será exixible. Deberá remitirse copia da documentación acreditativa dos contratos ou das prácticas coa xustificación da subvención.</p>
    <p>3. Nos títulos de crédito iniciais da produción deberá figurar en cartón único: «coa subvención da Axencia Galega das Industrias Culturais». Así mesmo, en todos os materiais de promoción, distribución e publicidade da obra (carteis, músicas, portadas ou outros materiais), farase constar que a produción foi subvencionada pola Axencia Galega das Industrias Culturais. De conformidade coa normativa de imaxe corporativa da Xunta de Galicia, o logotipo da Agadic deberá empregarse sempre xunto á marca principal da Xunta de Galicia.</p>
    <p>4. Entregar unha copia do guión definitivo, e unha copia en perfecto estado na versión orixinal da película, xunto cunha copia en versión galega no caso de que esta non sexa a lingua de rodaxe orixinal, no Centro Galego das Artes da Imaxe (CGAI), unidade adscrita á Agadic, como «filmoteca oficialmente recoñecida pola Xunta de Galicia como arquivo fílmico que exerce as funcións de recuperación, investigación e conservación do patrimonio cinematográfico correspondente», nos seguintes formatos:</p>
    <p>– Modalidades A.1, A.2, B e C: copia 35 mm no caso de que a produción teña orixe fotoquímica ou DCP no caso de produción de cinema dixital; neste caso o DCP terá que cumprir a normativa DCI e non ter KDM (aberto).</p>
    <p>– Modalidades D, E.1, E.2, E.3: fita Betacam dixital para producións en resolución PAL, fita HDCam/HDCam SR e Blu-ray para producións en alta resolución.</p>
    <p>Se a produción está totalmente gravada en dixital entregarase unha copia no formato e no soporte de máis alta calidade na produción. Para unha calidade de 2K ou superiores entregarase un disco duro coa máis alta ratia de imaxe e sentido de compresión en arquivos .DPX ou .TIFF (para as imaxes) e .WAV ou .AIFF (para o son). Para calidades superiores á resolución PAL (720×576) entregarase fita HDCam ou HDCam SR.</p>
    <p>Considerarase alta definición calquera resolución superior á resolución PAL (720×576).</p>
    <p>A copia depositada en cumprimento desta obrigación non poderá ser retirada nin transferida para o depósito noutras institucións para o cumprimento doutras obrigacións de depósito que aquelas poidan impoñer.</p>
    <p>Ademais, en calquera das modalidades será obrigatoria ademais a entrega de dúas copias en DVD; unha delas será entregada no CGAI xunto co formato antedito, e outra que se entregará á Agadic xunto coa documentación xustificativa da subvención.</p>
    <p>Para efectos de comprobación do resultado final, o CGAI revisará se todas estas entregas corresponden á versión íntegra, orixinal e definitiva das producións. O CGAI emitirá un certificado que acredite o establecido na presente base.</p>
    <p>Así mesmo, cando a Agadic o solicite, estarán obrigados a facilitarlle copias da documentación empregada para a realización, promoción e difusión da obra (carteis, fotografías, músicas, portadas, tráilers e outros materiais) para actividades promocionais do audiovisual galego.</p>
    <p>5. Someterse ás actuacións de comprobación, control e inspección que efectúe o órgano concedente e ás de control financeiro que lle corresponden á Intervención xeral da Comunidade Autónoma, ás previstas na lexislación do Tribunal de Contas e do Consello de Contas ou a outros órganos da Administración estatal ou da Unión Europea, aos cales se facilitará canta información lles sexa requirida para este efecto, todo isto de conformidade co disposto na Lei 9/2007, de subvencións de Galicia, e demais normativa regulamentaria de desenvolvemento, e conservar os documentos xustificativos de aplicación dos fondos recibidos, incluídos os documentos electrónicos, en canto poidan ser obxecto das actuacións de comprobación e control e de conformidade co procedemento recollido nos artigos 23 e concordantes da Lei de réxime financeiro e orzamentario de Galicia.</p>
    <p>6. Comunicar ao órgano concedente a obtención doutras subvencións, ingresos, axudas ou recursos para a mesma finalidade, procedentes de calquera das administracións públicas ou entes públicos autonómicos, nacionais ou internacionais, así como calquera outra modificación das circunstancias que no seu día foron tidas en conta para a súa concesión, e dos compromisos e obrigas asumidos polos beneficiarios. Esta comunicación deberase efectuar no momento en que se coñeza e, en todo caso, con anterioridade á xustificación da aplicación dada aos fondos percibidos (anexo II).</p>
    <p>7. O beneficiario deberá dar cumprimento ás obrigas de publicidade que se establecen no artigo 18 da Lei 38/2003, do 17 de novembro, xeral de subvencións, modificado polo artigo 30 da Lei estatal 15/2014, do 16 de setembro, de racionalización do sector público e outras medidas de reforma administrativa.</p>
    <p>Décimo sexta. <em>Gastos subvencionables </em></p>
    <p>1. De acordo co establecido no artigo 29 da Lei 9/2007, do 13 de xuño, de subvencións de Galicia, consideraranse gastos subvencionables aqueles que de xeito indubidable respondan á realización do proxecto. Só se admitirán aqueles gastos que fosen realizados dentro do período comprendido entre a data da presentación da solicitude e a fin da data de xustificación establecida na presente convocatoria.</p>
    <p>Considéranse gastos subvencionables os efectuados pola empresa produtora, ata a consecución da copia estándar ou máster dixital, mais o derivado de determinados conceptos básicos para a súa realización e promoción idónea, nos termos e cos límites establecidos nas alíneas seguintes:</p>
    <p>a) A remuneración do produtor executivo ata o límite do 5 % do importe subvencionable sinalado no proxecto presentado. Ademais, só se recoñecerá como custo a produción executiva realizada por persoas físicas ou por persoas xurídicas cuxo obxecto social inclúa especificamente, sen prexuízo doutros, o de produción executiva.</p>
    <p>Cando exista unha relación mercantil entre a empresa produtora e o produtor executivo, deberá xuntarse ao contrato coa correspondente factura, e cando a relación sexa laboral deberá aportarse, xunto co contrato, a nómina correspondente, con expresa indicación do réxime xeral da Seguridade Social.</p>
    <p>Cando o obxecto do contrato do produtor executivo e/ou doutros traballadores sexa xenérico para diversas películas que leve a cabo a empresa produtora, ratearase o seu custo en función da súa participación efectiva en cada unha delas.</p>
    <p>Cando o persoal do cadro da empresa produtora realice funcións de produtor executivo sen un contrato específico, a súa remuneración se imputará ao capítulo de gastos xerais coas mesmas condicións de rateo.</p>
    <p>b) Os intereses financeiros e gastos de negociación que xeren os préstamos formalizados con entidades financeiras ou de crédito para o financiamento específico da película.</p>
    <p>Así mesmo, os intereses e gastos de formalización derivados de préstamos formalizados con intervención de fedatario público, con persoas físicas ou xurídicas non vinculadas coa empresa produtora, sempre que os ditos gastos queden suficientemente acreditados, e que os ditos intereses non superen en máis de dous puntos o índice de referencia do prezo oficial do diñeiro. No caso de que os intereses superen o dito límite, só serán admitidos os que non sobrepasen a dita contía.</p>
    <p>En todo caso, o límite dos intereses financeiros e gastos de negociación dos préstamos recoñecibles como custo subvencionable será do 20 % do custo subvencionable presentado co proxecto.</p>
    <p>Considerarase que existe vinculación nos supostos establecidos no artigo 68.2 do Regulamento da Lei 38/2003, do 17 de novembro, xeral de subvencións, aprobado polo Real decreto 887/2006, do 21 de xullo.</p>
    <p>c) O importe dos gastos xerais, ata o límite do 7 % do gasto subvencionable presentado no proxecto.</p>
    <p>Deberá imputarse ao capítulo de gastos xerais o gasto relativo ao persoal do cadro da produtora que non teña contrato laboral específico para a película obxecto da subvención. O gasto do persoal do cadro que teña subscrito un contrato laboral específico, conforme a categoría laboral asignada, para a súa participación en varias películas que realice a produtora ratearase en función da súa participación efectiva en cada unha delas, imputándose ao capítulo de persoal técnico.</p>
    <p>Os gastos de locomoción, viaxes e hoteis fóra das datas de inicio e fin de rodaxe imputaranse ao capítulo de gastos xerais, salvo que se trate de gastos de localizacións, gastos de desenvolvemento de proxectos realizados dentro dos 6 meses anteriores á data de inicio de rodaxe e gastos de posprodución realizados ata a data máxima de xustificación da subvención, os cales se imputarán ao seu propio capítulo.</p>
    <p>d) Os gastos de publicidade e promoción da película, facturados á empresa produtora, ata o límite do 40 % do custo subvencionable presentado no proxecto, e sempre que os mesmos non teñan sido obxecto de subvención para a empresa distribuidora da película. No caso de que os ditos gastos teñan sido só parcialmente subvencionados, poderán recoñecerse como subvencionables aqueles outros que non teñan sido obxecto de axuda.</p>
    <p>e) Os gastos de adaptación das películas, unha vez terminadas, a soportes ou sistemas necesarios para a súa exhibición ou explotación cinematográfica.</p>
    <p>f) Os gastos de dobraxe e/u subtitulación e/ou tradución a calquera lingua oficial española, así como o gasto de tradución a unha lingua non oficial en España. Ademais, no caso de coproducións con empresas estranxeiras, admitirase o gasto de tradución para a lingua do país ou países coprodutores.</p>
    <p>g) O gasto de realización dos soportes materiais necesarios para garantir a preservación da película, incluído o gasto da copia necesaria para o cumprimento da obriga que incumbe aos beneficiarios das axudas á produción. Así mesmo, os gastos para a obtención das copias e outros soportes, sempre que estean destinados á exhibición en salas e que non fosen obxecto de subvención para a empresa distribuidora da película.</p>
    <p>h) Os gastos do informe especial emitido por un auditor de contas, cando sexa este medio o empregado para xustificar a película.</p>
    <p>i) Os gastos correspondentes a auga e electricidade producidos en locais ou instalacións directamente vinculados coa rodaxe, dentro deste período, e sempre que a dita vinculación se xustifique mediante a presentación dos correspondentes contratos.</p>
    <p>Cando os ditos gastos se produzan no domicilio social principal da produtora, imputaranse ao capítulo de gastos xerais.</p>
    <p>Os gastos de telefonía producidos dentro do período de rodaxe, así como os correspondentes a unha única liña telefónica móbil realizados entre os 3 meses anteriores ao inicio da rodaxe e os 3 meses posteriores ao seu fin, no caso de longametraxes, e entre o mes anterior ao inicio e o mes posterior á fin da rodaxe, no caso de curtametraxes.</p>
    <p>j) Os gastos de comidas realizados exclusivamente dentro das datas de inicio e fin da rodaxe.</p>
    <p>k) Os gastos de posprodución realizados antes da solicitude de cualificación da película e facturados ata un mes despois da data de cualificación. Para estes efectos, entenderanse por tales a montaxe, efectos visuais, música, produción e creación de imaxes sintéticas, posprodución de son, laboratorio, negativo en posprodución e títulos de crédito, así como os gastos de persoal sempre que se acredite a súa vinculación a estes procesos.</p>
    <p>A vinculación dos citados gastos coa película acreditarase indicando o seu título na factura.</p>
    <p>l) Os gastos relativos a escenografía e decoración facturados ata un mes despois da data de finalización da rodaxe, sempre que sexan gastos vinculados a esta, o que se acreditará mediante a descrición detallada do concepto e mención do título da película na factura correspondente.</p>
    <p>m) Aos gastos de viaxes e desprazamentos utilizando vehículo particular aplicaráselles a contía establecida para a indemnización deste tipo de gastos no Decreto 144/2001, do 7 de xuño, de indemnizacións por razón de servizos ao persoal con destino na Administración autonómica de Galicia, ou normativa que o substitúa.</p>
    <p>n) A utilización dos equipamentos e do material técnico propiedade da empresa produtora, sempre que se utilizasen para a realización da película e unicamente pola parte proporcional do tempo utilizado nela na cantidade correspondente ao dobre da que en concepto de amortización quede reflectida na contabilidade da empresa, de acordo coa normativa contable que resulte de aplicación.</p>
    <p>2. De conformidade co artigo 29.7 da Lei de subvencións de Galicia non serán gastos subvencionables os impostos indirectos cando sexan susceptibles de recuperación ou compensación, nin os impostos persoais sobre a renda, os xuros debedores de contas bancarias, os xuros, recargas e sancións administrativas e penais, nin os gastos de procedementos xudiciais. En concreto, non serán computados como gasto subvencionable:</p>
    <p>a) O importe do imposto sobre o valor engadido e outros impostos de carácter recuperable.</p>
    <p>b) Os gastos suntuarios, as gratificacións, as previsións de gastos, excepto os xuros dos préstamos, as valoracións e as capitalizacións.</p>
    <p>c) Os gastos superiores a 40.000 euros, no caso de longametraxes, e superiores a 2.000 euros no caso de curtametraxes, facturados por cada empresa vinculada á empresa produtora.</p>
    <p>Os gastos iguais ou inferiores aos ditos importes facturados por empresas vinculadas serán computados como custo sempre que se realicen de acordo coas condicións normais de mercado, o que se xustificará mediante a presentación de tres ofertas, salvo que polas especiais características do gasto non exista no mercado suficiente número de entidades que presten o servizo ou subministren o ben de que se trate. En todo caso, a facturación por parte das empresas vinculadas só será computado como gasto subvencionable logo de autorización da Agadic.</p>
    <p>Non poderán fraccionarse os gastos correspondentes a unha mesma prestación ou servizo en diferentes facturas, nin realizarse sucesivos contratos con obxectos similares coa finalidade de diminuír a súa contía e eludir o cumprimento do establecido neste punto.</p>
    <p>Considerarase que existe vinculación nos supostos previstos no artigo 43.2 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño.</p>
    <p>Para os efectos do establecido nesta letra, o informe de auditoría que presente a empresa produtora da película xunto á solicitude de pagamento deberá incluír unha relación detallada de todas as empresas vinculadas a ela.</p>
    <p>d) A facturación realizada entre as empresas coprodutoras da película, salvo o disposto no número seguinte para as coproducións con empresas estranxeiras.</p>
    <p>3. Nas películas realizadas en réxime de coprodución con empresas estranxeiras só se entenderá por importe subvencionable o importe da participación española, de acordo co disposto no artigo 14 do Real decreto 1084/2015, do 4 de decembro, polo que se desenvolve a Lei 55/2007, do 28 de decembro, do cinema.</p>
    <p>Non obstante, admitirase a facturación realizada pola empresa coprodutora estranxeira correspondente a gastos que teñan sido facturados por empresas establecidas no seu país que non estean vinculadas á empresa produtora española e sempre que tampouco exista vinculación entre a empresa coprodutora española e a estranxeira.</p>
    <p>A achega económica da produtora española nunha coprodución, á cal fai referencia o mencionado artigo 14 do citado Real decreto 1084/2015, do 4 de decembro, xustificarase mediante a documentación acreditativa da transferencia bancaria ou calquera outro sistema de pagamento internacional legalmente recoñecido, efectuada a favor da empresa coprodutora estranxeira, a recepción pola súa parte e unha certificación desta comprensiva dos conceptos en que foi aplicada, acompañada das facturas e demais documentos de valor probatorio equivalente con validez no tráfico xurídico mercantil. En ningún caso poderá aplicarse esta achega económica a pagamentos de persoal de nacionalidade do país coprodutor.</p>
    <p>4. Só serán computados para efectos de xustificación os gastos que fosen efectivamente pagados no momento da xustificación do gasto e así se acredite documentalmente, mediante facturas ou outros documentos de valor probatorio equivalente no tráfico mercantil, que teñan como destinatario a empresa produtora e cuxo expedidor quede identificado nelas, así como mediante nóminas que estean emitidas pola empresa produtora. As facturas e documentos xustificativos similares serán expedidos conforme o disposto na normativa reguladora das obrigas de facturación que resulte aplicable. En todos os supostos deberán presentarse facturas ou documentos xustificativos orixinais, acompañados da documentación acreditativa do pagamento.</p>
    <p>5. De acordo co establecido no artigo 27 da Lei 9/2007, do 13 de xuño, de subvencións de Galicia, enténdese que un beneficiario subcontrata cando concerta con outros produtores a execución total ou parcial da actividade subvencionable. Para determinar a existencia de subcontratación, atenderase ao obxecto social do produtor con que se pretenda contratar a actividade.</p>
    <p>Non se considera subcontratación a contratación de calquera actividade ou servizos de produción con profesionais ou empresas en cuxo obxecto social non se inclúa a produción cinematográfica.</p>
    <p>No caso de producións de imaxe real, admitirase a subcontratación de actividades e servizos con produtores co límite máximo do 40 % do custo subvencionable da película, sempre que as actividades e servizos sexan subcontratadas con máis dunha empresa e sen que, en ningún caso, poidan incluírse facturas relativas a gastos de persoal.</p>
    <p>Non se admitirá a subcontratación de persoal, excepto dos equipos de figuración e especialistas.</p>
    <p>Non obstante, no caso de producións de imaxe real integramente españolas rodadas no estranxeiro por exixencias acreditadas do guión, admitirase a subcontratación de actores, outros artistas e de persoal técnico do país de rodaxe, co límite máximo do 25 % do total do persoal integrante da película, e sempre que co persoal restante se manteña o cumprimento dos requisitos de nacionalidade exixidos polo artigo 5 da Lei 55/2007, do cinema.</p>
    <p>Adicionalmente, cando se trate de producións de imaxe real integramente españolas ou de coproducións internacionais coa participación española superior ao 70 %, admitirase a subcontratación de servizos de produción en países extracomunitarios que non formen parte da coprodución internacional, co límite máximo do 20 % do custo subvencionable da participación española na película.</p>
    <p>No caso de producións de animación, admitirase a subcontratación de actividades e servizos con produtores co límite máximo do 50 % do total subvencionable.</p>
    <p>Adicionalmente, admitirase a subcontratación de persoal, co límite do 20 %, cando, por necesidades técnicas debidamente xustificadas, os procesos se realicen no estranxeiro.</p>
    <p>Décimo sétima. <em>Conta xustificativa</em></p>
    <p>1. A conta xustificativa deberá incluír declaración das actividades realizadas que foron financiadas coa subvención e o seu custo, coa desagregación de cada un dos gastos producidos. Deberase acreditar, así mesmo, na conta xustificativa o cumprimento de todas as obrigas da base décimo quinta.</p>
    <p>2. Con carácter xeral, deberase acreditar o custo final mediante unha conta xustificativa acompañada dun informe de auditor de contas inscrito como exercente no Rexistro Oficial de Auditores de Contas dependente do Instituto de Contabilidade e Auditoría de Contas. O auditor de contas levará a cabo a revisión do grao de gasto correspondente a traballos efectuados por persoas físicas ou xurídicas domiciliadas ou con sede permanente en Galicia, así como a revisión do gasto subvencionable, de acordo co establecido nas presentes bases, e de acordo coas normas de procedemento previstas na Orde EHA/1434/2007, do 17 de maio, pola que se aproba a norma de actuación dos auditores de contas na realización dos traballos de revisión de contas xustificativas de subvencións, no ámbito do sector público estatal, unha vez estudados os rexistros contables da empresa produtora debidamente dilixenciados.</p>
    <p>O devandito informe deberá conter a descrición do alcance do traballo realizado, referencia aos procedementos efectuados ou descrición deles nun anexo, conclusión do auditor indicando que o estado de custos da película se preparou segundo o establecido nesta resolución, nome do auditor, sinatura e data. No caso de que o alcance do traballo se realice por mostraxe, a porcentaxe analizada non poderá ser inferior ao 85 %, sen prexuízo do cal se analizará o 100 % dos gastos de persoal.</p>
    <p>Sen prexuízo do anterior, a Agadic, no exercicio das súas facultades de comprobación, e dentro do período que ten a Administración para recoñecer ou liquidar un reintegro de subvencións para cuxa concesión se tivo en conta o custo, poderá solicitar a documentación xustificativa ou mesmo unha nova auditoría que efectuará un auditor designado pola Agadic ao seu cargo. En todo caso, a xustificación inferior ao orzamento tido en conta para a concesión dará lugar á perda do dereito de cobramento da porcentaxe non xustificada.</p>
    <p>3. Na realización do informe de auditoría deberá facerse indicación específica das seguintes cuestións:</p>
    <p>a) No que se refire aos custos de persoal, a análise dos conceptos deberá comprender a totalidade dos gastos que deban ser cubertos de conformidade coa lexislación vixente, comprobando, en especial:</p>
    <p>1º. Contratos laborais formalizados pola empresa produtora cos autores, actores e outros artistas, persoal creativo e demais persoal técnico nos cales se reflictan os salarios, así como os documentos onde consten as horas extraordinarias e outros conceptos retributivos salariais e extrasalariais, de conformidade coa normativa laboral aplicable e a retribución que en cada caso correspondese, así como as nóminas referentes aos devanditos contratos e os documentos acreditativos da identidade das persoas a que se refiren. As axudas de custo unicamente se recoñecerán como custo de persoal cando sexan incluídas na nómina.</p>
    <p>2º. Contratos mercantís formalizados entre a empresa produtora e o persoal autónomo, incluíndo, cando for o caso, o produtor executivo, ou aqueles en que se fundamente a participación na película de autores, actores ou outros artistas, así como as facturas relativas a tales contratos.</p>
    <p>3º. Contratos relativos á adquisición dos dereitos que sexan necesarios para a realización da película, así como as facturas relativas aos devanditos contratos.</p>
    <p>b) Situación relativa ao pagamento de todas as partidas que compoñen o custo subvencionable, con indicación expresa de que os custos que se consideran subvencionables foron efectivamente pagados pola/s empresa/s produtora/s aos acredores.</p>
    <p>c) Situación relativa á presentación da declaración das facturas ante a Facenda pública, nos casos en que así o exixa a súa normativa específica.</p>
    <p>d) Coincidencias ou contradicións entre as bases declaradas en materia de impostos e Seguridade Social e as rexistradas contablemente.</p>
    <p>e) Liquidación e pagamento de tributos devindicados durante o tempo de rodaxe, detallando o importe bruto das cantidades derivadas dos contratos sobre as cales non se practicaron retencións, así como o motivo de tales circunstancias.</p>
    <p>f) Situación relativa ás pólizas de préstamo para a realización da película, con indicación de se os intereses corresponden ao tipo pactado e ao período de vixencia da póliza. Así mesmo, cumprimento dos requisitos establecidos para os prestamos formalizados con persoas físicas ou xurídicas distintas das anteriores.</p>
    <p>g) Indicación das subvencións percibidas e das achegas realizadas por calquera Administración, entidade ou empresa de titularidade pública, así como das efectuadas en concepto de coprodutor ou de produtor asociado, ou a través de calquera outra achega financeira, por sociedades prestadoras de servizo de radiodifusión ou emisión televisiva, para o proxecto subvencionado, con indicación expresa do cumprimento dos límites máximos de subvencións.</p>
    <p>h) Indicación das partidas facturadas mediante subcontratación por empresas alleas ou vinculadas á empresa produtora da película, con especificación do cumprimento dos requisitos sinalados na base anterior, así como a relación de empresas subcontratistas.</p>
    <p>i) Especificación do cumprimento do sinalado na base 16.2, en relación coas partidas non subvencionables.</p>
    <p>4. Nos casos en que o beneficiario estea obrigado a auditar as súas contas anuais por un auditor sometido á Lei 19/1988, do 12 de xullo, de auditoría de contas, a revisión da conta xustificativa levaraa a cabo o mesmo auditor. Noutro caso, a designación de auditor será realizada polo beneficiario. O beneficiario estará obrigado a poñer á disposición do auditor de contas cantos libros, rexistros e documentos lle sexan exixibles en aplicación do disposto na letra f) do artigo 11 da Lei de subvencións de Galicia, así como a conservalos co obxecto das actuacións de comprobación e control previstas na lei.</p>
    <p>5. No suposto de que o proxecto o realicen varias empresas coprodutoras, o informe de auditoría abranguerá os custos subvencionables da totalidade do proxecto, con excepción do custo das empresas coprodutoras estranxeiras.</p>
    <p>6. Ademais do informe de auditoría, o beneficiario entregará:</p>
    <p>a) Unha memoria de actuación xustificativa do cumprimento das condicións impostas na concesión da subvención, con indicación das actividades realizadas e dos resultados obtidos.</p>
    <p>b) Unha memoria económica abreviada, xustificativa do custo das actividades realizadas, que incluirá unha relación clasificada dos gastos e investimentos da actividade, con identificación do acredor e do documento, o seu importe, a data de emisión e a data de pagamento. No caso de que a subvención se outorgue consonte un orzamento, indicaranse as desviacións producidas.</p>
    <p>c) Unha relación detallada doutros ingresos ou subvencións que financiasen a actividade subvencionada con indicación do importe e da súa procedencia.</p>
    <p>d) Os tres orzamentos que, en aplicación do artigo 29.3 da Lei de subvencións de Galicia, deba ter solicitado o beneficiario.</p>
    <p>7. O beneficiario deberá xustificar o gasto dun mínimo do 120 % do importe da axuda recibida no pagamento de bens ou servizos prestados no territorio da Comunidade Autónoma de Galicia, sen que se exixa un nivel superior ao 70 % do gasto subvencionable da produción.</p>
    <p>8. No caso das longametraxes cinematográficas de ficción, animación e documentais (A.1, A.2, B e C), o beneficiario deberá xustificar o gasto dun mínimo do 15 % da subvención concedida nos conceptos correspondentes a copias, explotación e subtitulación. O incumprimento deste requisito suporá a redución da mesma porcentaxe de subvención non xustificada.</p>
    <p>9. No caso das curtametraxes (modalidade D) e dos documentais (modalidades C e E.2), os beneficiarios poderán optar entre a xustificación establecida nos números anteriores ou unha memoria económica xustificativa do custo das actividades realizadas, que conterá:</p>
    <p>1º. Unha memoria de actuación xustificativa do cumprimento das condicións impostas na concesión da subvención, con indicación das actividades realizadas e dos resultados obtidos.</p>
    <p>2º. Unha memoria económica xustificativa do custo das actividades realizadas, que conterá:</p>
    <p>a) Relación numerada e ordenada por capítulos de gastos da actividade, por anualidades, que inclúan o número de documento, identificación do acredor, o importe e a data de emisión, a data de pagamento, a suma parcial (folla por folla) e a suma do total da relación de gastos, excluído o IVE. Deberán indicarse as desviacións producidas sobre o orzamento presentado. </p>
    <p>b) Facturas ou documentos, (de acordo co establecido no Real decreto 1619/2012, do 30 de novembro, polo que se aproba o Regulamento polo que se regulan as obrigas de facturación (BOE núm. 289, do 1 de decembro ) orixinais ou compulsados, de valor probatorio equivalente no tráfico xurídico-mercantil e con eficacia administrativa, e documentos xustificativos do seu pagamento, orixinais ou compulsados, incorporados na mesma orde que na relación a que se fai referencia no parágrafo anterior. Non se terán en conta os pagamentos en efectivo. En concreto, entregarase como mínimo a seguinte documentación:</p>
    <p>1º. Os contratos laborais, mercantís e relativos á adquisición de dereitos, e o resto da documentación a que se refire a base décimo sétima 3.a).</p>
    <p>2º. Xustificantes do ingreso na Facenda pública das cantidades retidas á conta do imposto sobre a renda das persoas físicas correspondentes aos contratos formalizados, de acordo coas porcentaxes de retención legalmente establecidos, así como, ser for o caso, os xustificantes do pagamento das cotas da Seguridade Social correspondentes aos devanditos contratos.</p>
    <p>3º. Facturas e demais documentos de valor probatorio equivalente con validez no tráfico xurídico-mercantil ou con eficacia administrativa e, se for o caso, contratos, que acrediten os custos de servizos, subministracións e calquera outra prestación que non sexa de persoal contratado directamente pola empresa produtora, así como o xustificante de ter efectuado a declaración das facturas ante a Facenda pública nos casos en que así o exixa a súa normativa específica. </p>
    <p>4º. Billetes, facturas e demais documentos de valor probatorio equivalente con validez no tráfico xurídico-mercantil ou con eficacia administrativa, xustificativos dos gastos de viaxes e desprazamentos.</p>
    <p>5º. Contrato específico subscrito entre a empresa produtora e o produtor executivo, así como a nómina referente ao devandito contrato e documento acreditativo da identidade da persoa a que se refire. No caso de existir contrato mercantil, achegarase o contrato e a factura correspondente.</p>
    <p>6º. Relación dos gastos facturados mediante subcontratación, identificación dos contratistas, situación de vinculación ou non coa empresa produtora da película e declaracións responsables de cada un deles respecto de non incorrer en ningunha das causas de prohibición para subcontratar que establece o artigo 27 da Lei de subvencións de Galicia.</p>
    <p>c) Unha relación detallada doutros ingresos ou subvencións que financiasen a actividade subvencionada con indicación do importe e da súa procedencia.</p>
    <p>d) Os tres orzamentos que, en aplicación do artigo 29.3º da Lei de subvencións de Galicia, deba ter solicitado o beneficiario.</p>
    <p>e) Se for o caso, a carta de pagamento do reintegro no suposto de remanentes non aplicados, así como dos xuros derivados destes.</p>
    <p>10. Así mesmo, antes de cada un dos pagamentos, o peticionario presentará unha declaración complementaria do conxunto das axudas solicitadas para un mesmo proxecto, tanto das aprobadas como das pendentes de resolución, das diferentes administracións públicas competentes ou calquera dos seus organismos, entes ou sociedades, de acordo coa Resolución do Consello de Contas do 30 de novembro de 1999, na cal se establece o mecanismo de seguimento e control de concorrencia e acumulación de axudas públicas (anexo II).</p>
    <p>Cando o importe do gasto subvencionable supere as contías establecidas no texto refundido da lei de contratos do sector público, para o contrato menor, o beneficiario deberá solicitar como mínimo tres ofertas de diferentes provedores, con carácter previo á contratación do compromiso para a obra, prestación do servizo ou entrega do ben, salvo que polas súas especiais características non exista no mercado suficiente número de entidades que as realicen, presten ou subministren, ou salvo que o gasto se tivese realizado con anterioridade á solicitude da subvención.</p>
    <p>Décimo oitava. <em>Modificación, revogación e reintegro</em></p>
    <p>Toda alteración das condicións tidas en conta para a concesión da subvención e, en todo caso, a obtención concorrente doutras subvencións, axudas ou recursos –ou doutras achegas fóra dos casos permitidos nas normas reguladoras–, poderá dar lugar á modificación da resolución inicial de concesión e, eventualmente, á súa revogación nos termos establecidos na súa normativa reguladora, e en tal caso a Agadic poderá proceder á reclamación e conseguinte reintegro, total ou parcial, da suma concedida á compañía adxudicataria nos termos anteriormente estipulados.</p>
    <p>A distribución de anualidades adxudicadas poderá modificarse, logo de solicitude do beneficiario en que motive suficientemente a alteración, atendendo ás dispoñibilidades orzamentarias, e mediante resolución motivada do director da Agadic. A modificación da repartición entre anualidades exixirá a tramitación da correspondente modificación do expediente de gasto, de acordo co establecido no artigo 35 do Regulamento da Lei de subvencións de Galicia.</p>
    <p>Procederá a perda do dereito ao cobramento da subvención, a nulidade e a revogación das subvencións concedidas, así como o reintegro total ou parcial das contías percibidas e a exixencia do xuro de mora correspondente desde o momento do pagamento da subvención ata a data en que se acorde a procedencia do reintegro, nos supostos de incumprimento das obrigas anteriormente sinaladas, nos casos e termos establecidos no título II da Lei 9/2007, do 13 de xuño, de subvencións de Galicia, así como polo título V do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia e, en particular, polo incumprimento de calquera dos requisitos e obrigas estipulados nesta convocatoria pública.</p>
    <p>O reintegro do importe percibido, cando proceda, rexerase polo procedemento establecido no artigo 38 e no título II da Lei 9/2007, do 13 de xuño, así como polo título V do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>Santiago de Compostela, 2 de marzo de 2016</p>
    <footer><p>Román Rodríguez González<br>Presidente do Consello Reitor da Axencia Galega das Industrias Culturais</p></footer>

