---
date: '1997-01-09'
id: FA96
page: 239
number: 5
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: I. DISPOSICIÓNS XERAIS
title: >-
  Decreto 449/1996, do 26 de decembro, polo que se regula o Consello Galego de
  Seguridade e Hixiene no Traballo.
range: Decreto
url: 'https://www.xunta.gal/dog/Publicados/1997/19970109/AnuncioFA96_gl.html'
---
<p>O Decreto 162/1988, do 9 de xuño, modificado parcialmente polo Decreto 368/1990, do 28 de xuño, regula o Consello Galego de Seguridade e Hixiene no Traballo.</p>
<p>Desde a súa creación, o Consello Galego de Seguridade e Hixiene no Traballo, actuou como órgano consultivo e asesor da Administración en materia de seguridade e hixiene, medicina laboral e condicións de traballo. Non obstante nestas materias producíronse importantes avances e modificacións técnicas e lexislativas que aconsellan actualiza-la regulación da estructura e funcións do Consello para adecualas á situación actual.</p>
<p>A Lei 31/1995, do 8 de novembro, de prevención de riscos laborais, introduce un novo esquema de obrigas e responsabilidades para as administracións públicas que cómpre regular, e lles atribúe tamén novas funcións ós órganos de participación institucional de ámbito autonómico. Así, no artigo 7 regula, de maneira precisa, as actuacións das administracións públicas en materia laboral.</p>
<p>No artigo 11, a lei de referencia establece un mandato de coordinación entre as administracións laboral, sanitaria e de industria, así como coa Inspección de Traballo e Seguridade Social, todas elas representadas no Consello Galego de Seguridade e Hixiene no Traballo.</p>
<p>A disposición adicional quinta da devandita Lei 31/1995 regula a creación dunha fundación que ten como finalidade promove-la mellora das condicións de seguridade e saúde no traballo e establece que, nos ámbitos territoriais autonómicos con competencias de execución da lexislación laboral, será o órgano tripartito de representación institucional o responsable da xestión dos fondos desta.</p>
<p>Á súa vez, o Decreto 13/1994, do 20 de xaneiro, modificado polo Decreto 200/1994, do 23 de xuño, establece a estructura orgánica da Consellería de Xustiza, Interior e Relacións Laborais pola que se lle atribúe á Dirección Xeral de Relacións Laborais a presidencia e Secretaría do Consello Galego de Seguridade e Hixiene no Traballo.</p>
<p>Visto o anterior, por proposta do conselleiro de Xustiza, Interior e Relacións Laborais, logo de deliberación do Consello da Xunta de Galicia, na súa reunión do vinteseis de decembro de mil novecentos noventa e seis,</p>
<p>DISPOÑO:</p>
<p>Título I</p>
<p>Consello Galego de Seguridade</p>
<p>e Hixiene no Traballo</p>
<p>Artigo 1º-Natureza.</p>
<p>O Consello Galego de Seguridade e Hixiene no Traballo é o órgano colexiado asesor da Administración pública na formulación das políticas de prevención e o órgano de participación institucional en materia de seguridade e saúde no traballo.</p>
<p>Artigo 2º-Adscrición orgánica.</p>
<p>O consello está adscrito á Consellería de Xustiza, Interior e Relacións Laborais e ten a súa sede en Santiago de Compostela.</p>
<p>Artigo 3º-Composición do consello.</p>
<p>3º.1.-O consello estará formado, a partes iguais, por representantes dos traballadores, dos empresarios e da Administración, e terá en total dezaoito membros repartidos do seguinte xeito:</p>
<p>a) Seis representantes da Administración, que poderán ser membros por razón do seu cargo ou por designación do conselleiro de Xustiza, Interior e Relacións Laborais por proposta da autoridade de quen dependan.</p>
<p>a.1-Son membros do consello por razón do cargo, o director xeral de Relacións Laborais, que será o presidente, o subdirector xeral de Seguridade e Hixiene no Traballo, que será vicepresidente, e o xefe do Servicio de Seguridade e Hixiene, que actuará como secretario.</p>
<p>a.2-Dos tres membros restantes, un será un representante da Consellería de Industria e Comercio, outro representará á Consellería de Sanidade e Servicios Sociais e o terceiro será un representante da Dirección Xeral da Inspección de Traballo e Seguridade Social do Ministerio de Traballo e Asuntos Sociais.</p>
<p>b) Seis representantes designados polas organizacións empresariais máis representativas no ámbito da Comunidade Autónoma de Galicia.</p>
<p>c) Seis representantes das organizacións sindicais máis representativas no ámbito da Comunidade Autónoma de Galicia.</p>
<p>3º.2.-Cada unha das partes designará un suplente por cada membro efectivo do consello, que o substituirá cando non poida asistir ás súas sesións por causa xustificada.</p>
<p>Cada suplente non poderá suplir á vez a máis dun membro titular.</p>
<p>Artigo 4º-Nomeamento e cesamento dos membros do consello.</p>
<p>Os membros do consello serán nomeados e cesados polo conselleiro de Xustiza, Interior e Relacións Laborais por proposta das respectivas consellerías, Dirección Xeral da Inspección de Traballo e Seguridade Social e organizacións empresariais e sindicais.</p>
<p>Artigo 5º-Funcións.</p>
<p>Son funcións do consello:</p>
<p>a) Coñece-las actuacións que desenvolva a administración pública en materia de prevención de riscos laborais e poderá informar e formular propostas, especificamente no que se refire a:</p>
<p>-Criterios e programas xerais de actuación.</p>
<p>-Proxectos de disposicións de carácter xeral.</p>
<p>-Plans, programas e proxectos en materia de prevención de riscos laborais que lle sexan remitidos pola Dirección Xeral de Relacións Laborais.</p>
<p>-Coordinación entre as administracións públicas competentes en materia laboral, sanitaria e de industria.</p>
<p>b) Asumi-las funcións e competencias que a fundación adscrita á Comisión Nacional de Seguridade e Saúde no traballo lle atribúa á Comunidade Autónoma de Galicia.</p>
<p>Artigo 6º.-Aprobación dun regulamento de funcionamento interno.</p>
<p>O Consello Galego de Seguridade e Hixiene no Traballo aprobará o seu propio regulamento interno que</p>
<p>substituirá o actual adaptándoo a este decreto, no que se especificará o réxime de adopción de acordos e o seu funcionamento en pleno, comisións e dos grupos de traballo que se constitúan, así como os cometidos da presidencia e da secretaría para efectos de formalización e aprobación das actas e documentos e outras cuestións conexas de análoga natureza.</p>
<p>O consello aprobará tamén o regulamento interno dos comités provinciais.</p>
<p>Artigo 7º.-Réxime de funcionamento.</p>
<p>7º.1.-O Consello funcionará en Pleno, integrado por tódolos seus membros, e en 3 comisións permanentes. Poderanse crear tamén os grupos de traballo que se consideren necesarios.</p>
<p>7º.2.-O Pleno reunirase alomenos unha vez cada tres meses.</p>
<p>7º.3.-Con carácter extraordinario reunirase cando sexa convocado polo presidente, por propia iniciativa ou por proposta da terceira parte dos seus membros.</p>
<p>Artigo 8º.-Presidente do consello.</p>
<p>Son funcións do presidente:</p>
<p>a) Desempeña-la representación do Consello.</p>
<p>b) Acorda-la convocatoria das sesións do Pleno, formula-la orde do día e presidir e modera-lo desenvolvemento dos debates.</p>
<p>c) Someter á consideración do Pleno do Consello os asuntos da súa competencia.</p>
<p>d) Velar polo cumprimento das normas de réxime interior do Consello.</p>
<p>e) Visa-las actas e certificacións dos acordos do Pleno do Consello.</p>
<p>f) Dirimi-los empates co seu voto.</p>
<p>g) Cantas outras sexan propias da súa condición de presidente.</p>
<p>Artigo 9º.-Vicepresidente do consello.</p>
<p>Correspóndelle ó vicepresidente:</p>
<p>a) Asistir ás sesións co presidente, constituíndo con este e co secretario a mesa do Pleno do Consello.</p>
<p>b) Substituí-lo presidente en caso de vacante, ausencia, enfermidade ou outra causa legal.</p>
<p>c) Outras funcións que sexan inherentes á súa condición de vicepresidente.</p>
<p>Artigo 10º.-Funcións do secretario.</p>
<p>Correspóndenlle ó secretario do consello as seguintes funcións:</p>
<p>a) Efectua-la convocatoria das sesións do Pleno do Consello por orde do presidente e practica-las oportunas citacións dos seus membros.</p>
<p>b) Prepara-lo despacho dos asuntos que vai coñece-lo Pleno.</p>
<p>c) Recibi-las comunicacións dos membros do consello.</p>
<p>d) Asistir ás sesións e levantar acta do debatido e acordado no Pleno.</p>
<p>e) Expedir, co visto e prace do presidente, certificacións dos acordos, propostas e informes aprobados polo Pleno.</p>
<p>f) Cumpri-los acordos do consello e xestiona-la súa actividade administrativa.</p>
<p>Título II</p>
<p>Comités Provinciais</p>
<p>Artigo 11º.-Composición.</p>
<p>11º.1.-Os comités provinciais estarán formados a partes iguais polos representantes dos traballadores, dos empresarios e da Administración no ámbito provincial, tendo un total de quince membros repartidos do seguinte xeito:</p>
<p>a) Cinco representantes da Administración repartidos do seguinte xeito:</p>
<p>-O delegado provincial da Consellería de Xustiza, Interior e Relacións Laborais, que será o seu presidente.</p>
<p>-O xefe da Inspección Provincial de Traballo e Seguridade Social.</p>
<p>-O delegado provincial da Consellería de Sanidade e Servicios Sociais.</p>
<p>-O delegado provincial da Consellería de Industria e Comercio.</p>
<p>-O xefe da Área de Seguridade e Hixiene no Traballo, que será o seu secretario.</p>
<p>b) Cinco representantes designados polas organizacións empresariais máis representativas no ámbito da Comunidade Autónoma de Galicia.</p>
<p>c) Cinco representantes das organizacións sindicais máis representativas no ámbito da Comunidade Autónoma de Galicia.</p>
<p>11.2.-En canto o seu nomeamento e cesamento, aplicarase o disposto no artigo 5 para o consello.</p>
<p>Artigo 12º.-Funcións.</p>
<p>Son competencias dos comités provinciais:</p>
<p>a) Coñece-los acordos do consello.</p>
<p>b) Elevarlle ó consello, para o seu estudio, propostas sobre prevención de riscos laborais no ámbito provincial.</p>
<p>c) Crea-las comisións de traballo que consideren necesarias, determinando as funcións, número de membros e composición delas.</p>
<p>d) Aqueloutras que lles fosen encomendadas polo consello.</p>
<p>Os comités provinciais deberanlle remitir ó consello unha copia das actas das súas reunións.</p>
<p>Artigo 13º.-Réxime de funcionamento.</p>
<p>13º.1.-Os comités provinciais reuniranse con carácter ordinario, alomenos unha vez cada mes.</p>
<p>13º.2.-Con carácter extraordinario, reuniranse cando sexan convocados polo presidente por propia iniciativa ou por proposta da terceira parte dos seus membros.</p>
<p>Disposición transitoria</p>
<p>Ata que, de conformidade co disposto no artigo 6 deste decreto, se aprobe o regulamento de funcionamento interno, seguirá aplicándose o regulamento aprobado pola Orde do 17 de marzo de 1989.</p>
<p>Disposición derrogatoria</p>
<p>Quedan derrogadas tódalas disposicións de igual ou inferior rango en todo caso cando se opoñan ó esta</p>
<p>blecido nesta norma e, en especial, os decretos 162/1988, do 9 de xuño e 368/1990, do 28 de xuño, polo que se regula o Consello Galego de Seguridade e Hixiene no Traballo.</p>
<p>Disposicións derradeiras</p>
<p>1ª.-Facúltase o conselleiro de Xustiza, Interior e Relacións Laborais para dictar cantas disposicións sexan necesarias para o desenvolvemento deste decreto.</p>
<p>2ª.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinteseis de decembro de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>0010</p>

