---
date: '2021-08-23'
id: G0599-120821-0004
page: 42171
number: 161
agency: Consellería de Emprego e Igualdade
section: III. Outras disposicións.
title: >-
  ORDE do 10 de agosto de 2021 pola que se modifica o artigo 36 da Orde do 31 de
  decembro de 2020 pola que se establecen as bases reguladoras das axudas e
  subvencións para os obradoiros duais de emprego da Comunidade Autónoma de
  Galicia, e se procede á súa convocatoria para o ano 2021 (código de
  procedemento TR353A).
range: Orde
url: >-
  https://www.xunta.gal/dog/Publicados/2021/20210823/AnuncioG0599-120821-0004_gl.html
---
<p>O día 3 de febreiro de 2021 publicouse no Diario Oficial de Galicia a Orde do 31 de decembro de 2020 pola que se establecen as bases reguladoras das axudas e subvencións para os obradoiros duais de emprego da Comunidade Autónoma de Galicia, e se procede á súa convocatoria para o ano 2021 (código de procedemento TR353A).</p>
    <p>No artigo 36 da orde da convocatoria regúlase o pagamento da subvención establecéndose o aboamento dun anticipo do 40 % unha vez iniciado o obradoiro dual de emprego e despois da xustificación do seu comezo e debendo a entidade promotora presentar a xustificación dese anticipo antes do 1 de marzo de 2022, comprensiva dos gastos realizados ata o 31 de decembro de 2021. O 60 % ou a porcentaxe que resulte restante aboaráselle á entidade promotora unha vez rematado o proxecto, xustificados todos os gastos e presentada a acta de liquidación do expediente nos termos dispostos na orde.</p>
    <p>No proceso de tramitación da convocatoria, revisión das solicitudes, concesión das axudas e actuacións previas ao inicio dos obradoiros duais de emprego actúan diversas circunstancias que dificultan o axuste exacto das anualidades previstas, anticipos incluídos, ao momento temporal preciso en que as entidades beneficiarias realizan o gasto. Para favorecer o citado axuste cómpre modificar algúns aspectos relativos ao pagamento e xustificación das axudas. </p>
    <p>En consecuencia co exposto, en exercicio das facultades que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1. Modificación do artigo 36.2.a)</p>
    <p> Modifícase e engádese un parágrafo ao artigo 36.2.a) da Orde do 31 de decembro de 2020 pola que se establecen as bases reguladoras das axudas e subvencións para os obradoiros duais de emprego da Comunidade Autónoma de Galicia, e se procede á súa convocatoria para o ano 2021, que quedaría coa seguinte redacción:</p>
    <p>«a) Unha vez iniciado o obradoiro dual de emprego, e logo da xustificación do comezo mediante a oportuna certificación emitida en tal sentido pola entidade promotora, aboaráselle a esta, en concepto de anticipo, un importe máximo do 40 % do importe total da subvención sempre que a dita cantidade non supere o importe correspondente á anualidade de 2021. Tendo en conta que os beneficiarios da subvención teñen a condición de Administración pública ou de institución sen fin de lucro, non é necesaria a constitución de garantías para o cobramento do anticipo.</p>
    <p>O importe aboado no ano inicial poderá ser inferior cando se estime, en función da data de inicio efectiva e, se fose o caso, das previsións achegadas polas entidades beneficiarias, que o gasto realizado nese ano vai ser inferior ao importe do pagamento máximo do anticipo. Neste caso, unha vez efectuado o correspondente reaxuste de anualidades, a cantidade non aboada poderá ser aboada no exercicio seguinte tamén en concepto de anticipo.</p>
    <p>No caso de que o gasto realizado sexa superior ao importe concedido na primeira anualidade, o exceso de gasto realizado pola entidade beneficiaria entre o 1 de outubro e o 31 de decembro da primeira anualidade poderá ser xustificado e aboado con cargo ao orzamento da segunda anualidade da subvención concedida».</p>
    <p>Disposición derradeira. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 10 de agosto de 2021</p>
    <footer><p>María Jesús Lorenzana Somoza<br>Conselleira de Emprego e Igualdade</p></footer>

