---
date: '2012-07-10'
id: CA02-030712-0001
page: 27446
number: 131
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 27 de xuño de 2012 de aprobación definitiva da modificación puntual
  número 4 das normas subsidiarias de planeamento do concello de Soutomaior, no
  contorno da casa do concello.
range: Orde
url: >-
  https://www.xunta.gal/dog/Publicados/2012/20120710/AnuncioCA02-030712-0001_gl.html
---
<p>O Concello de Soutomaior achega o devandito proxecto de modificación puntual para a súa aprobación definitiva, conforme os artigos 85.7 e 94.4 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>I. Antecedentes.</p>
    <p>1. O Concello de Soutomaior dispón, actualmente vixentes, de normas subsidiarias de planeamento municipal, aprobadas definitivamente o 14.11.1989.</p>
    <p>2. Neste ámbito iniciouse a tramitación de expediente de modificación puntual número 3 relativa ao contorno da casa do concello, con informe do 15.10.2002, ao abeiro do artigo 42.5 da Lei 1/1997, do 24 de marzo, do solo de Galicia; do 29.10.2002, da Comisión Superior de Urbanismo de Galicia, para os efectos do artigo 51 da devandita Lei 1/1997; e do 8.6.2004, da CPTOPT ao abeiro do artigo 85.1 da LOUG. O Concello continuou a tramitación ao abeiro do disposto na disposición transitoria primeira da Lei 2/2010, do 25 de marzo, de medidas urxentes de modificación da LOUG.</p>
    <p>3. Consta a emisión de informes municipais da Secretaría, do 12.2.2004 e do 6.6.2012; do aparellador do 28.6.2004; e da arquitecta municipal do 6.6.2012.</p>
    <p>4. A modificación puntual foi aprobada inicialmente polo Concello Pleno do 12.7.2004. Foi sometida a información pública durante un mes mediante publicación no DOG do 18.8.2004 e nos xornais <em>La Voz de Galicia</em> dos días 12.8.2004 e 13.8.2004, e <em>Faro de Vigo </em>dos días 6.8.2004 e 7.8.2004. Non se presentaron alegacións.</p>
    <p>5. A Secretaría Xeral de Calidade e Avaliación Ambiental decide o 4 de maio de 2012 que non é necesario o procedemento integrado de avaliación ambiental estratéxica.</p>
    <p>6. Relativos á fase de información pública e consultas emitiron os seguintes informes:</p>
    <p>– Augas de Galicia, do 1.5.2012.</p>
    <p>– Dirección Xeral do Patrimonio Cultural, do 25.5.2012.</p>
    <p>7. A modificación puntual foi aprobada provisionalmente polo Pleno na sesión do 8.6.2012.</p>
    <p>II. Análise e consideracións.</p>
    <p>Logo de analizar a documentación achegada polo Concello de Soutomaior, e vista a proposta que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>1. A modificación ten por obxecto a reordenación dun ámbito de 944,75 m2 situados a carón do Concello, no solo urbano das NSM de Soutomaior. Este ámbito, de titularidade municipal, está cualificado actualmente coa ordenanza 6 de zonas verdes e espazos libres de uso público (281,74 m2) e coa ordenanza 2.2 edificación semi-intensiva de carácter lineal (663,01 m2).</p>
    <p>Coa modificación cámbianse 482,20 m2 de parte da ordenanza 2.2 e da zona de ordenanza 6 ao sistema xeral, equipamentos públicos administrativos, e os restantes 462,55 m2 da ordenanza 2.2 pasan a ser de ordenanza 6.</p>
    <p>2. O proxecto xustifica a necesidade de ampliar as dependencias municipais nun espazo contiguo ao edificio existente, para o cal é necesario desprazar a zona verde, mantendo a súa posición de continuidade en relación coa sede municipal. </p>
    <p>Coa nova ordenación increméntase en 663,01 m2 a superficie destinada a zonas verdes e a equipamentos no solo urbano de Soutomaior. O aumento de dotacións públicas pode incluírse entre as razóns do artigo 94.1 da LOUG e polo tanto fundamenta o interese público.</p>
    <p>3. Na ordenación vixente a zona verde é de 281,74 m2, con forma triangular, a carón do Concello. Coa nova ordenación, a zona verde é de 462,55 m2, con forma de L, tamén situada a carón do equipamento administrativo.</p>
    <p>4. En relación coa proposta do expediente de modificación número 3 relativa ao contorno da casa do concello, con informe da Comisión Superior de Urbanismo de Galicia do 29.10.2002, cómpre sinalar que se incrementa a superficie destinada a zona verde e que ten acceso desde a vía.</p>
    <p>5. En relación co anterior, este documento obtivo o preceptivo informe favorable previo da Comisión Superior de Urbanismo de Galicia en sesión do 20 de xuño de 2012.</p>
    <p>A competencia para resolver sobre a aprobación definitiva do planeamento xeral correspóndelle ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 316/2009, do 4 de xuño, polo que se establece a estrutura orgánica da Consellería de Medio Ambiente, Territorio e Infraestruturas.</p>
    <p>III. Resolución.</p>
    <p>En consecuencia, e visto o que antecede, resólvese:</p>
    <p>1º. Outorgar a aprobación definitiva á modificación puntual número 4 das normas subsidiarias de planeamento do concello de Soutomaior, no contorno da casa do concello, de acordo co establecido no artigo 85.7.a) da Lei 9/2002, de ordenación urbanística e de protección do medio rural de Galicia.</p>
    <p>2º. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e ordenanzas do PXOM aprobado definitivamente.</p>
    <p>3º. Notifíquese esta orde ao Concello e publíquese no <em>Diario Oficial de Galicia</em>.</p>
    <p>4º. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 27 de xuño de 2012 </p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

