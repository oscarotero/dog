---
date: '2020-10-02'
id: G0181-210920-0001
page: 38278
number: 200
agency: Axencia Galega de Infraestruturas
section: VI. Anuncios. a) Administración autonómica.
title: >-
  RESOLUCIÓN do 17 de setembro de 2020, da Área de Planificación e Proxectos,
  pola que se fai pública a aprobación do expediente de información pública do
  anteproxecto das instalacións de subministración e servizos entre os puntos
  quilométricos 80+250 e 80+750, marxe esquerda (ME)-área de servizo, de clave
  OU/18/220.01.
range: Resolución
url: >-
  https://www.xunta.gal/dog/Publicados/2020/20201002/AnuncioG0181-210920-0001_gl.html
---
<p>O director da Axencia Galega de Infraestruturas, por delegación da conselleira de Infraestruturas e Mobilidade (Orde do 7 de setembro de 2017, <em>Diario Oficial de Galicia</em> do 20 de setembro), ditou o 17 de setembro de 2020 a seguinte resolución:</p>
    <p>«Resolución da Axencia Galega de Infraestruturas pola que se aproba o expediente de información pública do anteproxecto das instalacións de subministración e servizos entre os puntos quilométricos (pp.qq.) 80+250 e 80+750, marxe esquerda (ME)-área de servizo, de clave OU/18/220.01.</p>
    <p>Antecedentes de feito:</p>
    <p>Primeiro. Mediante a Resolución da Dirección da Axencia Galega de Infraestruturas do 22 de novembro de 2019 aprobouse provisionalmente o anteproxecto das instalacións de subministración e servizos entre os puntos quilométricos 80+250 e 80+750 da AG-53 (ME)-área de servizo, de clave OU/18/220.01.</p>
    <p>Segundo. O obxecto do presente anteproxecto é definir e valorar as instalacións e obras necesarias para a construción dunha área de servizo na marxe esquerda da autovía AG-53, entre os pp.qq 80+250 e 80+750, que prestará servizo a ambos os sentidos de circulación, polo que os accesos a aquela se farán desde ambas as marxes, no termo municipal de Maside (provincia de Ourense). Esta área de servizo estará constituída por unha edificación para as zonas comerciais e un exterior con dispensadores de combustible, puntos de recarga de vehículos eléctricos e equipamento de fornecemento de aire e auga. No documento realízase tamén un estudo do réxime de utilización e explotación das instalacións da área de servizo, para establecer as condicións económicas e financeiras en que se realizará a concesión da construción e explotación.</p>
    <p>Terceiro. No <em>Diario Oficial de Galicia</em> núm. 29, do 12 de febreiro de 2020, publicouse o Anuncio do 31 de xaneiro de 2020 polo que se somete ao trámite de información pública o anteproxecto das instalacións de fornecemento e servizos entre os puntos quilométricos 80+250 e 80+750 da AG-53 (ME)-área de servizo, de clave OU/18/220.01.</p>
    <p>Cuarto. As administracións afectadas emitiron os correspondentes informes e no trámite de información pública non se formularon alegacións.</p>
    <p>Fundamentos de dereito:</p>
    <p>Primeiro. A conselleira de Infraestruturas e Mobilidade é competente para resolver os expedientes de información pública en materia de estradas e informes das administracións afectadas, de acordo co Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade. Esta competencia atópase delegada na persoa titular da Dirección da Axencia Galega de Infraestruturas, segundo o artigo 8.1.b) da Orde do 7 de setembro de 2017 sobre delegación de competencias no secretario xeral técnico e noutros órganos e entidades públicas adscritos a esta consellería (DOG núm. 179, do 20 de setembro).</p>
    <p>Segundo. De acordo co artigo 248 da Lei 9/2017, de contratos do sector público, o anteproxecto someteuse ao procedemento de información pública durante un período dun (1) mes, contado a partir do seguinte ao da publicación do anuncio no <em>Diario Oficial de Galicia</em>, para que se puidesen formular cantas observacións se considerasen oportunas sobre a localización e as características da obra, así como calquera outra circunstancia referente á súa declaración de utilidade pública.</p>
    <p>Terceiro. Simultaneamente ao trámite sinalado no parágrafo anterior, de acordo co establecido no artigo 21 da Lei 8/2013, do 28 de xuño, de estradas de Galicia, o mencionado anteproxecto someteuse ao trámite de información pública durante un período de trinta (30) días hábiles, contados a partir do seguinte ao da publicación deste anuncio no <em>Diario Oficial de Galicia</em>.</p>
    <p>De acordo con todo o exposto, e despois dos informes e certificados presentados,</p>
    <h2>RESOLVO:</h2>
    <p>Aprobar o expediente de información pública do anteproxecto das instalacións de subministración e servizos entre os puntos quilométricos 80+250 e 80+750 da AG-53 (ME)-área de servizo, de clave OU/18/220.01, mantendo o trazado proposto como definitivo.</p>
    <p>Contra esta resolución, que pon fin á vía administrativa, poderase interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous (2) meses contados desde o día seguinte ao da publicación desta resolución no <em>Diario Oficial de Galicia</em>, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa».</p>
    <p>O que se fai público para xeral coñecemento.</p>
    <p>Santiago de Compostela, 17 de setembro de 2020</p>
    <footer><p>Carlos Lefler Gullón<br>Xefe da Área de Planificación e Proxectos</p></footer>

