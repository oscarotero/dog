---
date: '2018-11-27'
id: G0003-221118-0002
page: 50260
number: 226
agency: Servizo Galego de Saúde
section: III. Outras disposicións.
title: >-
  RESOLUCIÓN do 22 de novembro de 2018 pola que se dá publicidade á encomenda de
  xestión á Fundación Semana Verde de Galicia, ordenada pola Resolución do
  conselleiro de Sanidade do 22 de novembro de 2018, para a posta á disposición
  dos espazos precisos e os traballos de apoio para a organización das probas
  selectivas correspondentes a diversas categorías de persoal estatutario.
range: Resolución
url: >-
  https://www.xunta.gal/dog/Publicados/2018/20181127/AnuncioG0003-221118-0002_gl.html
---
<p>En cumprimento dos artigos 9.3 e 8.4 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, dáse publicidade á encomenda de xestión á Fundación Semana Verde de Galicia, ordenada pola Resolución do conselleiro de Sanidade, do 22 de novembro de 2018, coas seguintes características:</p>
    <p>1. A actividade obxecto da encomenda é realizar os traballos de apoio para a realización das probas selectivas correspondentes a diversas categorías de persoal estatutario, que terán lugar os días 24 e 25 de novembro de 2018, en xornada de mañá e tarde, de conformidade cos requirimentos técnicos que se detallan na correspondente resolución, relativos ás obrigas da entidade encomendante, as directrices de execución e o cronograma das actividades que se desenvolverán.</p>
    <p>As categorías convocadas son: médico/a de familia de atención primaria, grupo técnico da función administrativa, grupo de xestión da función administrativa, enxeñeiro/a técnico/a e técnico/a superior en documentación sanitaria.</p>
    <p>2. A Fundación Semana Verde de Galicia é unha fundación do sector público autonómico, de acordo co artigo 113 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, na medida en que o seu patrimonio fundacional, con carácter de permanencia, está formado en máis dun 50 % por bens e dereitos achegados ou cedidos pola Xunta de Galicia. De acordo co artigo 47 da citada Lei 16/2010, ten a consideración de medio propio e servizo técnico da Xunta de Galicia.</p>
    <p>3. As probas selectivas a que se refiren as actividades encomendadas desenvolveranse os días 24 e 25 de novembro de 2018.</p>
    <p>Santiago de Compostela, 22 de novembro de 2018</p>
    <footer><p>Antonio Fernández-Campa García-Bernardo<br>Xerente do Servizo Galego de Saúde</p></footer>

