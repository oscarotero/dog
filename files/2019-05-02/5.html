---
date: '2019-05-02'
id: G0198-230419-0001
page: 21295
number: 83
agency: Axencia Galega de Innovación
section: III. Outras disposicións.
title: >-
  RESOLUCIÓN do 5 de marzo de 2019 pola que se dá publicidade a unha encomenda
  de xestión de carácter técnico á Axencia Galega de Infraestruturas relativa ao
  asesoramento técnico nos expedientes de ampliación do Centro Mixto de
  Investigación Aerotransportada de Rozas (Lugo).
range: Resolución
url: >-
  https://www.xunta.gal/dog/Publicados/2019/20190502/AnuncioG0198-230419-0001_gl.html
---
<p>De conformidade cos artigos 8 e 9 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, dáse publicidade á encomenda de xestión da Axencia Galega de Innovación á Axencia Galega de Infraestruturas para o asesoramento técnico nos expedientes relativos á ampliación do Centro Mixto de Investigación Aerotransportada de Rozas (Lugo).</p>
    <p>Obxecto: encomenda de xestión da Axencia Galega de Innovación (Gain) á Axencia Galega de Infraestruturas (AXI) para a realización dos seguintes traballos:</p>
    <p>1. Control da execución da encarga da Empresa de Transformación Agraria, S.A., S.M.E., M.P. (Tragsa), asinado o 14.12.2018 con Gain, para a realización das obras de acondicionamento e urbanización da ampliación do Centro de Investigación Aerotransportada de Rozas (CIAR), en Lugo.</p>
    <p>Neste senso, a AXI terá atribuídas as funcións de dirección facultativa da encarga coas funcións que para tal efecto se recollen nel. Gain procederá ao nomeamento do/dos técnico/s que lle comunique a AXI para o desenvolvemento desa función. </p>
    <p>Así mesmo, a AXI prestará asesoramento técnico no resto de cuestións derivadas da execución da obra.</p>
    <p>2. Asesoramento técnico na contratación e execución do servizo de dirección de obra e coordinación de seguridade e saúde, que executará Tragsa, segundo a encarga asinada o 14.12.2018 con Gain.</p>
    <p>3. Asesoramento técnico na contratación do servizo de certificación aeronáutica que executará Tragsa, segundo a encarga asinada o 14.12.2018 con Gain.</p>
    <p>Natureza e alcance da xestión encomendada: esta encomenda ten natureza intersubxectiva ao realizarse entre órganos (Axencia Galega de Innovación e Axencia Galega de Infraestruturas) dotados de personalidade xurídica propia e ser a Axencia Galega de Infraestruturas medio propio e servizo técnico da Administración xeral da Comunidade Autónoma de Galicia e dos poderes adxudicadores dependentes dela.</p>
    <p>Prazo de vixencia: a vixencia da presente encomenda entenderase desde a súa sinatura ata a data de fin da encarga de Gain a Tragsa, que será o 11 de xullo de 2019.</p>
    <p>Prórrogas: poderán ser acordadas as prórrogas do prazo de execución que sexan necesarias sempre e cando estean xustificadas as causas do atraso. As prórrogas acordaranse por un tempo igual ao tempo perdido, agás que a AXI solicite outro menor.</p>
    <p>Santiago de Compostela, 5 de marzo de 2019</p>
    <footer><p>Patricia Argerey Vilar<br>Directora da Axencia Galega de Innovación</p></footer>

