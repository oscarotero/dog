---
date: '2003-07-23'
id: 179AA
page: 9762
number: 142
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 310/2003, do 11 de xullo, polo que se modifica o Decreto 254/2003, do
  24 de abril, polo que se crea a Sociedade Pública Autoestrada Alto de Santo
  Domingo-Ourense. Concesionaria da Xunta de Galicia, S.A.
range: Decreto
url: 'https://www.xunta.gal/dog/Publicados/2003/20030723/Anuncio179AA_gl.html'
---
<p>A disposición adicional sétima da Lei 6/2002, do 27 de decembro, de orzamentos xerais da Comunidade Autónoma de Galicia para o ano 2003, autoriza a Xunta de Galicia a constituír unha sociedade pública autonómica das previstas no artigo 12 do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, participada integramente pola Sociedade Pública de Investimentos de Galicia, S.A., coa finalidade de construír e, se é o caso, explota-las obras da autoestrada Santiago de Compostela-Ourense, treito: Alto de Santo Domingo-A 52 (Ourense).</p>
<p>Neste sentido, polo Decreto 254/2003, do 24 de abril, creouse a Sociedade Pública Autoestrada Alto de Santo Domingo-Ourense. Concesionaria da Xunta de Galicia, S.A., aprobándose, ó mesmo tempo, os estatutos sociais.</p>
<p>As actuacións que realizará a citada sociedade pública, en relación coa construcción, conservación e explotación da autoestrada Santiago de Compos</p>
<p>tela-Ourense, tramo Alto de Santo Domingo-A 52, aconsellan modifica-la súa denominación co fin de concretar con maior precisión a súa relación coa Administración autonómica.</p>
<p>En consecuencia, de conformidade co disposto no artigo 34 da Lei 1/1983, do 22 de febreiro, reguladora da Xunta e do seu presidente, así como no artigo 111 do regulamento para a execución da Lei do patrimonio da Comunidade Autónoma Galega, aprobado polo Decreto 50/1989, do 9 de marzo, e co artigo 25 da Lei 4/1994, do 14 de setembro, de estradas de Galicia, de acordo igualmente co Real decreto lexislativo 1564/1989, do 22 de decembro, polo que se aproba o texto refundido da Lei de sociedades anónimas, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día once de xullo de dous mil tres,</p>
<p>DISPOÑO:</p>
<p>Artigo 1º</p>
<p>Modifícase a denominación da Sociedade Pública Autoestrada Alto de Santo Domingo-Ourense. Concesionaria da Xunta de Galicia, S.A., que pasará a denominarse Sociedade Pública Autoestrada Alto de Santo Domingo-Ourense, S.A.</p>
<p>Artigo 2º</p>
<p>Os artigos 1, 2 e 3 dos estatutos da Sociedade Pública Autoestrada Alto de Santo Domingo-Ourense, S.A., aprobados polo Decreto 254/2003, do 24 de abril, quedan redactados nos seguintes termos:</p>
<p>«Artigo 1º.-Denominación e normativa.</p>
<p>Coa denominación Autoestrada Alto de Santo Domingo-Ourense, S.A., constitúese, ó abeiro da disposición adicional sétima da Lei de orzamentos xerais da Comunidade Autónoma de Galicia para o ano 2003, unha sociedade pública autonómica das previstas no artigo 12 do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, que se rexerá ademais pola Lei de sociedades anónimas, polos presentes estatutos e polas disposicións legais que en cada momento lle sexan aplicables, en particular polo decreto que recolla os termos da xestión, ó que se refire o artigo 25 da Lei 4/1994, de estradas de Galicia, polo que se regule a construcción, conservación e explotación da autoestrada de peaxe Santiago de Compostela-Ourense, tramo Alto de Santo Domingo-A 52.</p>
<p>Así mesmo, para o desenvolvemento da súa actividade, esta sociedade está suxeita á Lei 3/1985, do 12 de abril, do patrimonio da Comunidade Autónoma de Galicia, á Lei 10/1996, do 5 de novembro, de actuación de entes e empresas nas que ten participación maioritaria a Xunta de Galicia, en materia de persoal e contratación, e a calquera outra disposición que lle sexa aplicable polo seu propio carácter público.</p>
<p>Artigo 2º.-Obxecto social.</p>
<p>A sociedade ten como obxecto o exercicio dos dereitos e o cumprimento das obrigas relativas á xestión que se outorgue, por decreto da Xunta de Galicia, para a construcción, conservación e explotación da autoestrada Santiago de Compostela-Ourense, tramo Alto de Santo Domingo-A 52.</p>
<p>Forman parte do obxecto social as actividades dirixidas á explotación das áreas de servicio, centros de transporte e aparcadoiros e calquera outra actividade directa ou indirectamente relacionada coa súa conservación e explotación, sempre que se encontren dentro da área de influencia da autoestrada, así como as actividades que sexan complementarias da construcción, conservación e explotación desta.</p>
<p>Artigo 3º.-Duración.</p>
<p>A duración da sociedade virá determinada polo número de anos que se recolla no decreto polo que se regule a construcción, conservación e explotación da autoestrada de peaxe Santiago de Compostela-Ourense, tramo Alto de Santo Domingo-A 52».</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, once de xullo de dous mil tres.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>CONSELLERÍA DE POLÍTICA TERRITORIAL, OBRAS PÚBLICAS</p>
<p>E VIVENDA</p>

