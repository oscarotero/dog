---
date: '2002-08-09'
id: F6BA
page: 12
number: 153
agency: INSTITUTO GALEGO DE PROMOCIÓN ECONÓMICA
section: III. OUTRAS DISPOSICIÓNS
title: >-
  Resolución do 1 de agosto de 2002 pola que se lle dá publicidade ó acordo do
  Consello de Dirección do Instituto Galego de Promoción Económica, polo que se
  aproba a modificación das bases reguladoras dos apoios do Instituto Galego de
  Promoción Económica ós proxectos empresariais de investimento.
range: Resolución
url: 'https://www.xunta.gal/dog/Publicados/2002/20020809/AnuncioF6BA_gl.html'
---
<p>A base 5º das reguladoras dos apoios do Igape ós proxectos empresariais de investimentos (DOG nº 142, do 23 de xullo de 2002), ten por obxecto os conceptos subvencionables, referíndose o número 5.1ª A a) á adquisición de terreos, necesarios para emprede-lo proxecto.</p>
<p>Co fin de orienta-la instalación de empresas cara a parques empresariais de promoción pública, de promover unha adecuada ordenación industrial na nosa Comunidade Autónoma e co obxectivo de atender unha constante demanda de solo, estímase conveniente que, aínda respectando os límites porcentuais xerais para o total da subvención, nos casos de localización da actividade en polígonos de promoción pública a subvención no concepto de terreos poida chegar ó 50%.</p>
<p>Na súa virtude e de conformidade coas facultades que teño conferidas</p>
<p>RESOLVO:</p>
<p>Único.-Publica-las seguintes modificacións das bases reguladoras dos apoios do Igape ós proxectos empresariais de investimento, acordadas polo Consello de Dirección do Instituto na súa reunión de data 29 de xullo de 2002:</p>
<p>1. Modifícase o punto a)A) do número 1 da base 5ª, que queda redactado como segue:</p>
<p>a) Adquisición de terreos necesarios para emprende-lo proxecto.</p>
<p>I) No caso de adquisición directamente ó organismo público promotor de terreos localizados en polígonos de promoción pública, concederase unha subvención do 50% do seu prezo. A contía máxima do terreo subvencionable non sobrepasará cinco veces a superficie en planta das edificacións subvencionables. O Consello de Dirección do Igape poderá acorda-la superación da porcentaxe do 50% do prezo de adquisición no caso de empresas de nova implantación na Comunidade Autónoma de Galicia, sempre que o interese estratéxico do proxecto así o aconselle.</p>
<p>II) Naqueles casos de adquisición de terreo por cambio de localización dentro da Comunidade Autónoma de Galicia, a base sobre a que se aplicará a subvención será o que resulte da diferencia entre o prezo de adquisición dos novos terreos e o valor dos da antiga localización, segundo informe de taxa</p>
<p>ción subscrito por sociedade de taxación homologada.</p>
<p>Se dentro do prazo de vixencia establecido na resolución de concesión da subvención fosen alleados os terreos da antiga localización da empresa e o importe neto da venda resultase superior ó da taxación homologada que se tivo en conta para os efectos da subvención, reaxustarase o importe da subvención concedida, salvo que o dito importe neto da venda fose destinado a amplia-lo capital da beneficiaria.</p>
<p>III) Nos supostos establecidos nos puntos I) II) anteriores, non se aplicará o incremento de subvención establecido no número 1.e.3. da base 6ª.</p>
<p>A presente resolución entrará en vigor o día seguinte ó da súa publicación no Diario Oficial de Galicia e terá carácter retroactivo para aqueles expedientes que se atopan en tramitación pendentes de ser resoltos no Igape.</p>
<p>Santiago de Compostela, 1 de agosto de 2002.</p>
<p>Margarita Rodríguez Rama</p>
<p>Directora xeral do Instituto Galego de Promoción Económica</p>

