---
date: '1999-01-26'
id: 2E0E
page: 907
number: 16
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 12 de xaneiro de 1999 pola que se convocan subvencións a empresas para
  apoia-lo desenvolvemento de proxectos de producción audiovisual en lingua
  galega.
range: Orde
url: 'https://www.xunta.gal/dog/Publicados/1999/19990126/Anuncio2E0E_gl.html'
---
<p>A Consellería de Cultura, Comunicación Social e Turismo establece as liñas de apoio ás diversas fases de producción audiovisual, co fin de potencia-la existencia en Galicia dunha auténtica industria da imaxe.</p>
<p>A través das axudas ó desenvolvemento dos proxectos audiovisuais en lingua galega preténdese fomentar unha das fases máis esenciais da producción audiovisual, como é a da previa posta a punto dos aspectos guionísticos e orzamentarios.</p>
<p>Enténdese por desenvolvemento de proxectos o conxunto de operacións que preceden á fase de producción propiamente dita, a rodaxe, dunha obra audiovisual. O dito concepto inclúe, en particular, a redacción do guión, a procura de socios, a preparación do plan financeiro da producción, a elaboración do plan de marketing e de distribución.</p>
<p>Para certos tipos de producción, considéranse como parte integrante do desenvolvemento da obra a investigación gráfica e a realización dun film piloto (para as películas de animación), a busca de arquivos (para as produccións que valoren o patrimonio audiovisual europeo) e o desenvolvemento de software específico (para produccións multimedia).</p>
<p>DISPOÑO:</p>
<p>Artigo 1º.</p>
<p>Convócanse subvencións, mediante réxime de concorrencia competitiva, para apoia-lo desenvolvemento de proxectos de producción audiovisual.</p>
<p>As subvencións financiaranse con cargo á aplicación orzamentaria 10.04.353C.770. O dos orzamentos xerais da Comunidade Autónoma de Galicia para 1999, nos que existe un crédito para este efecto por un importe de 30.000.000 de ptas.</p>
<p>Artigo 2º.</p>
<p>Será obxecto de subvención o desenvolvemento de tres tipos de proxectos:</p>
<p>a) Longametraxes cinematográficas.</p>
<p>b) Series de televisión.</p>
<p>c) Produccións multimedia.</p>
<p>Artigo 3º.</p>
<p>Poderán optar a estas subvencións:</p>
<p>a) Persoas físicas domiciliadas en Galicia que teñan prevista a escritura dun guión para proxectos como os sinalados no artigo 2º da presente orde.</p>
<p>b) Productoras audiovisuais e empresas de producción multimedia legalmente constituídas como tales, con domicilio social en Galicia e que teñan acordo ou contrato cun guionista para desenvolver algún proxecto dos tipos sinalados no artigo anterior.</p>
<p>Quedan excluídos os solicitantes que anteriormente recibisen algunha outra subvención da Consellería de Cultura, Comunicación Social e Turismo e non xustificasen o seu investimento, así como proxectos encargados por terceiras persoas e as produccións didácticas e publicitarias.</p>
<p>Artigo 4º.</p>
<p>As solicitudes faranse mediante instancia dirixida ó conselleiro de Cultura, Comunicación Social e Turismo, segundo o modelo que figura como anexo desta orde, e presentarase no rexistro xeral da Consellería de Cultura, Comunicación Social e Turismo, ou nos rexistros das delegacións provinciais, sen prexuízo dos procedementos establecidos no artigo 38.4º da vixente Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Xuntarase a seguinte documentación:</p>
<p>1) No caso de que o solicitante sexa unha persoa física:</p>
<p>a) Alta no IAE.</p>
<p>b) Fotocopia do DNI.</p>
<p>c) Currículum vitae do solicitante.</p>
<p>2) No caso de que o solicitante sexa unha productora:</p>
<p>a) Fotocopia do DNI do representante ou solicitante e acreditación suficiente da representación que exerza.</p>
<p>b) Fotocopia compulsada da documentación acreditativa da constitución legal da empresa, do seu domicilio social en Galicia, e da súa inscrición no Rexistro Mercantil.</p>
<p>c) Fotocopia da tarxeta de identificación fiscal.</p>
<p>d) Documentación acreditativa, no caso de longametraxes, da inscrición no correspondente rexistro de empresas do Instituto de Cinematografía e Artes Audiovisuais.</p>
<p>e) Fotocopia compulsada de estar ó día no pagamento do imposto de actividades económicas.</p>
<p>A documentación que se achegará á solicitude ou que sexa requirida no seu momento para a tramitación dun expediente presentarase en orixinal ou mediante fotocopia compulsada.</p>
<p>3) Ademais da documentación sinalada anteriormente, achegaranse cinco exemplares de:</p>
<p>a) Memoria explicativa do proxecto.</p>
<p>b) Sinopse, tratamento e/ou borrador de guión, con especificación da situación dos dereitos de autor correspondentes.</p>
<p>c) Orzamento da actividade de desenvolvemento.</p>
<p>Artigo 5º.</p>
<p>As solicitudes deberán presentarse, segundo o modelo que figura no anexo, no prazo dun mes contado a partir do día seguinte á publicación desta orde no Diario Oficial de Galicia.</p>
<p>Artigo 6º.</p>
<p>Correspóndelles ós servicios competentes da Dirección Xeral de Comunicación Social e Audiovisual a instrucción dos procedementos para a concesión das subvencións. Para a avaliación dos proxectos presentados constituirase unha comisión asesora nomeada polo conselleiro de Cultura, Comunicación Social e Turismo, que estará presidida polo director xeral de Comunicación Social e Audiovisual e composta polos seguintes vocais:</p>
<p>a) Un vocal en representación da CRTVG.</p>
<p>b) Dous vocais en representación do sector audiovisual.</p>
<p>c) Un vocal en representación das universidades de Galicia.</p>
<p>d) Un vocal en representación do Centro Galego de Artes da Imaxe.</p>
<p>e) Un vocal da Dirección Xeral de Comunicación Social e Audiovisual.</p>
<p>f) Actuará como secretario, con voz e sen voto, un funcionario da Dirección Xeral de Comunicación Social e Audiovisual.</p>
<p>Artigo 7º.</p>
<p>A comisión asesora poderá requirir dos solicitantes canta documentación complementaria considere precisa e atenderá para a súa valoración os criterios que figuran nas bases específicas correspondentes.</p>
<p>Os membros da comisión presentarán os seus informes previos dos proxectos, valorando cada criterio en catro niveis: moi favorable, favorable, pouco favorable e desfavorable, así como a cantidade de axuda que propoñen para cada proxecto.</p>
<p>A comisión elaborará un informe conxunto sobre os proxectos presentados á vista do cal, o director xeral de Comunicación Social e Audiovisual elevará a proposta de concesión de axudas, dentro das dispoñibilidades económicas, ó conselleiro de Cultura, Comunicación Social e Turismo, que resolverá poñendo fin á vía administrativa.</p>
<p>Artigo 8º.</p>
<p>Notificada a resolución de subvención, os beneficiarios deberán manifestar por escrito a súa aceptación. De non recibirse a aceptación no prazo de dez días naturais entenderase que o beneficiario renuncia á subvención concedida.</p>
<p>Artigo 9º.</p>
<p>Os beneficiarios das subvencións, unha vez aceptadas estas, quedarán obrigados a destina-los fondos percibidos para o obxecto concreto para o que foron concedidos. A Consellería de Cultura, Comunicación Social e Turismo poderá realiza-las oportunas comprobacións para o mellor coñecemento da efectiva realización do proxecto obxecto de axuda.</p>
<p>Artigo 10º.</p>
<p>O pagamento das subvencións realizarase de acordo coas disposicións orzamentarias que lle sexan de aplicación.</p>
<p>Para proceder a calquera pagamento, os beneficiarios deberán presentar certificacións acreditativas do cumprimento das obrigas tributarias e coa Seguridade Social e de que non teñen pendente de pagamento ningunha débeda, por ningún concepto, coa Administración pública da Comunidade Autónoma, segundo o disposto no artigo 79 da Lei 11/1992, do 7 de outubro, de réxime financeiro e presupostario de Galicia.</p>
<p>Artigo 11º.</p>
<p>O incumprimento por parte do beneficiario de calquera requisito desta orde facultará a Consellería de Cultura, Comunicación Social e Turismo para instruír expediente sancionador, conforme o previsto na vixente Lei de réxime xurídico das administracións públicas e do procedemento administrativo común; se procede, anulará os beneficios concedidos e solicitará a devolución das cantidades percibidas, se as houbese, segundo o procedemento que establece o Regulamento xeral de recadación.</p>
<p>Artigo 12º.</p>
<p>De non notificarse resolución favorable no prazo de tres meses a partir do remate do prazo de presentación de solicitudes, entenderase desestimada a petición correspondente; o solicitante poderá, a partir desta data, retira-la documentación presentada nos trinta días seguintes. Transcorrido este prazo arquivarase sen máis trámite.</p>
<p>Artigo 13º.</p>
<p>A comisión asesora terá en conta para a elaboración do informe os seguintes criterios:</p>
<p>a) Calidade artística e interese do proxecto (orixinalidade e creatividade).</p>
<p>b) Viabilidade da execución do proxecto unha vez desenvolvido no marco da industria audiovisual galega.</p>
<p>c) Axuste entre o proxecto e o orzamento de desenvolvemento, así como a viabilidade do seu financiamento.</p>
<p>d) Capacidade empresarial do solicitante.</p>
<p>Artigo 14º.</p>
<p>A contía das subvencións non poderá exceder do 50% do custo total.</p>
<p>Artigo 15º.</p>
<p>O proceso de desenvolvemento deberá rematar antes do 15 de novembro do presente exercicio orzamentario.</p>
<p>Na futura documentación do proxecto e nos títulos de crédito da producción resultante farase constar que recibiu unha subvención ó seu desenvolvemento por parte da Consellería de Cultura, Comunicación Social e Turismo, Dirección Xeral de Comunicación Social e Audiovisual da Xunta de Galicia, coa súa imaxe corporativa.</p>
<p>Artigo 16º.</p>
<p>A documentación que integrará a xustificación do desenvolvemento do proxecto será a seguinte:</p>
<p>-Documento de venda do proxecto (memoria do proxecto, orzamento e plan de financiamento inicial).</p>
<p>-Guión definitivo, plan de comercialización que inclúa a prospección de socios e coproductores e a presencia en mercados, feiras e festivais.</p>
<p>Disposición adicional</p>
<p>A presente orde tramítase anticipadamente ó amparo do previsto na orde da Consellería de Economía e Facenda do 11 de febreiro de 1998, (DOG nº 33, do 19 de febreiro), de conformidade co disposto no artigo 4 punto 1º, da referida orde. A autorización do gasto e a contratación de obrigas demorarase ata a aprobación definitiva do crédito que deba ampara-lo gasto. Tódolos actos de trámite dictados nos expedientes de gasto regulados por esta orde entenderanse condicionados a que, ó dictarse o acordo de compromiso de gasto, subsistan as mesmas circunstancias de feito e de dereito existentes no momento en que se produciron aqueles actos.</p>
<p>Disposicións derradeiras</p>
<p>Primeira.-Facultase o director xeral de Comunicación Social e Audiovisual para dictar, no ámbito da súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 12 de xaneiro de 1999.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>

