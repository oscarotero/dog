---
date: '2001-03-30'
id: 1616A
page: 3
number: 64
agency: CONSELLERÍA DE MEDIO AMBIENTE
section: I. DISPOSICIÓNS XERAIS
title: >-
  Decreto 64/2001, do 29 de marzo, polo que se modifica a estructura orgánica da
  Consellería de Medio Ambiente.
range: Decreto
url: 'https://www.xunta.gal/dog/Publicados/2001/20010330/Anuncio1616A_gl.html'
---
<p>Na estructura orgánica da Consellería de Medio Ambiente, establecida polo Decreto 482/1997, do 30 de decembro, modificado polo Decreto 122/1999, no seu artigo 7º.3.1 recóllese que, baixo a dependencia orgánica e funcional do Centro de Información e Tecnoloxía Ambiental, se adscribe o Centro de Investigacións de Lourizán. Esta denominación era a que presentaba o centro na extinta Consellería de Agricultura, Gandería e Montes á que pertencía antes de ser adscrito á Consellería de Medio Ambiente. Actualmente a dita denominación, tendo en conta as competencias e funcións asumidas pola Consellería de Medio Ambiente, non recolle debidamente tódalas funcións que no eido investigador se están a levar a cabo no devandito centro, que abarcan todos aqueles campos relacionados co medio ambiente que ten encomendados a consellería, polo que procede modifica-la denominación do centro, que pasa a te-la de centro de Investigacións Forestais e Ambientais de Lourizán.</p>
<p>As consellerías da Xunta de Galicia teñen encomendadas funcións en materia de fundacións de interese galego sobre as que exerzan o protectorado, derivadas da Lei 7/1983, de réxime xurídico das fundacións de interese galego, modificada pola Lei 11/1991, e do Decreto 248/1992, de organización e funcionamento do protectorado das de interese galego, o que leva consigo que sexa necesario que unha unidade administrativa da Consellería de Medio Ambiente coordine as funcións que correspondan á consellería nesta materia; para ese efecto, será o Servicio Técnico Xurídico dependente da secretaría xeral da consellería ó que lle corresponda exercelas, polo que procede modifica-la redacción do artigo 4º.3 do Decreto 482/1997, engadíndolle un punto relativo ás ditas funcións.</p>
<p>Dende a súa creación, a Consellería de Medio Ambiente vén incrementando tanto as contratacións de obras como a execución de obras polos seus propios servicios, necesarias para a consecución dos seus fins no ámbito das súas competencias, facéndose necesario contar cunha unidade administrativa de carácter técnico co nivel orgánico de servicio, que realice funcións de supervisión e inspección dos proxectos de obras da consellería e da súa execución material, así como funcións de inspección técnica relativas ó funcionamento dos servicios, polo que procedese á creación dun novo servicio denominado Servicio de Supervisión, Coordinación Técnica e Inspección. Todo iso, sen prexuízo das funcións e atribucións que presenta outro persoal técnico conforme a súa área de actividade.</p>
<p>A Subdirección Xeral de Montes e Industrias Forestais da Dirección Xeral de Montes e Medio</p>
<p>Ambiente Natural conta, entre as súas unidades, con nivel orgánico de servicio, co de Xestión de Montes; o dito servicio ten actualmente encomendadas funcións en relación cos montes da Comunidade Autónoma, ás que se deben engadir as correspondentes ó Observatorio para o Desenvolmento do Bosque, intimamente vencelladas a aquelas, para efectos de xestiona-las liñas de traballo tendentes ó establecemento e difusión dos coñecementos e das tecnoloxías adecuadas para a implantación de niveis crecentes de xestión sostible dos bosques, situando, para tal efecto, baixo a dependencia do devandito servicio o citado observatorio; para ese efecto, procede engadir ó artigo 5º.2.1.1 da estructura orgánica vixente a mención expresa a esa función. A dita circunstancia fai que se modifique a dependencia do Observatorio para o Desenvolvemento do Bosque que ata o de agora era a do Centro de Investigacións Forestais de Lourizán, aínda que, a pesar da dita circunstancia, se manterán no dito centro aquelas </p>
<p>instalacións necesarias para o seu funcionamento.</p>
<p>Na súa virtude e por proposta do conselleiro de Medio Ambiente, co informe favorable das consellerías da Presidencia e Administración Pública e de Economía e Facenda e logo de deliberación do Consello da Xunta de Galicia na súa reunión do día vintenove de marzo de dous mil un,</p>
<p>DISPOÑO:</p>
<p>Artigo 1º</p>
<p>Modifícase a denominación do Centro de Investigacións Forestais de Lourizán, dependente do Centro de Información e Tecnoloxía Ambiental, que pasa a denominarse Centro de Investigacións Forestais e Ambientais de Lourizán.</p>
<p>Artigo 2º</p>
<p>Engádeselle ó artigo 4º.3 do Decreto 482/1987, que recolle as funcións do Servicio Técnico Xurídico dependente da Secretaría Xeral da Consellería de Medio Ambiente, un novo punto quedando redactado como segue:</p>
<p>d) Coordina-las actuacións da consellería en relación coas fundacións de interese galego sobre as que esta exerza o protectorado, levando, para ese efecto, os libros de rexistro correspondentes.</p>
<p>Artigo 3º</p>
<p>Créase, baixo a dependencia orgánica e funcional da Secretaría Xeral, o Servicio de Supervisión e Inspección, coas funcións de supervisión, coordinación técnica e inspección dos proxectos de obras da consellería e da execución material destes, tanto no caso de levarse a cabo por adxudicación como no de execución pola propia Administración, así como funcións de inspección técnica relativas ó funcionamento dos servicios. Para ese efecto, formulará os informes de carácter técnico que por razón da súa competencia lle sexan requiridos pola secretaría xeral, propoñendo, se é o caso, as medidas correctoras que procedan.</p>
<p>Artigo 4º</p>
<p>Engádeselle ó artigo 5º.2.1.1 do Decreto 482/1987, que recolle as funcións do Servicio de Xestión de Montes dependente da Subdirección Xeral de Montes e Industrias Forestais un novo parágrafo, quedando redactado como segue:</p>
<p>Así mesmo, xestionará as liñas de traballo tendentes ó establecemento e definición dos coñecementos e das tecnoloxías adecuadas para a implantación de niveis crecentes da xestión sostible dos bosques; para ese efecto, terá baixo a súa dependencia o Observatorio para o Desenvolvemento do Bosque.</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan ó disposto neste decreto.</p>
<p>Disposicións derradeiras</p>
<p>Primeira.-Autorízase o conselleiro de Medio Ambiente para dicta-las disposicións precisas para o desenvolvemento deste decreto.</p>
<p>Segunda.-Este decreto entrará en vigor o día da súa publicación no Diario Oficial de Galicia.</p>
<p>Santiago de Compostela, vintenove de marzo de dous mil un.</p>
<p>Manuel Fraga Iribarne</p>
<p>Presidente</p>
<p>José Carlos del Álamo Jiménez</p>
<p>Conselleiro de Medio Ambiente</p>

