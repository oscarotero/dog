---
date: '1999-12-03'
id: 12BB2
page: 14
number: 234
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 29 de novembro de 1999 pola que se convocan tres bolsas de
  biblioteconomía e documentación.
range: Resolución
url: 'https://www.xunta.gal/dog/Publicados/1999/19991203/Anuncio12BB2_gl.html'
---
<p>O artigo 3.1º.g). da Lei 10/1989, do 10 de xullo, de modificación da Lei 4/1987, do 27 de maio, de creación da Escola Galega de Administración Pública, considera entre os fins da escola a investigación, a documentación, o estudio e a realización de traballos de divulgación no eido da Administración pública, promovendo a súa máxima difusión.</p>
<p>En execución do plan de actividades da escola para o ano 2000 e de conformidade coa referida lei, convócanse tres bolsas de biblioteconomía e documentación, segundo as seguintes bases:</p>
<p>Primeira.-Obxecto.</p>
<p>A Escola Galega de Administración Pública convoca tres bolsas de biblioteconomía e documentación para a execución de tarefas desta natureza na biblioteca desta escola.</p>
<p>Segunda.-Duración e dotación económica.</p>
<p>As bolsas rematarán o día 31 de decembro do ano 2000, e poderán prorrogarse por un ano ou, se é o caso, ata que se resolva a convocatoria do ano 2001, en función do aproveitamento do adxudicatario e das dispoñibilidades orzamentarias da escola.</p>
<p>A dotación económica de cada bolsa será de 132.850 pesetas mensuais. A eficacia desta previsión estará condicionada á existencia de crédito axeitado e suficiente na aplicación orzamentaria 04.50.122 A.480.00 dos orzamentos xerais da Comunidade Autónoma de Galicia para o ano 2000. O expediente económico tramítase de acordo co previsto na orde do 11 de febreiro de 1998 que regula a tramitación anticipada de expedientes de gasto.</p>
<p>Terceira.-Natureza xurídica da relación.</p>
<p>A condición de bolseiro non xerará unha relación laboral ou administrativa coa Xunta de Galicia nin a súa inclusión na Seguridade Social.</p>
<p>Cuarta.-Requisitos dos participantes.</p>
<p>Poderán optar ás bolsas as persoas que reúnan os seguintes requisitos:</p>
<p>a) Ser titulado/a superior universitario con especialidade en bibliotecas ou licenciado en dereito con formación e experiencia en bibliotecas.</p>
<p>b) Acreditar formación e/ou experiencia en traballos de biblioteconomía e documentación.</p>
<p>c) Acreditar formación e/ou coñecementos da lingua galega.</p>
<p>d) Acreditar formación e/ou experiencia en informática.</p>
<p>Quinta.-Solicitudes.</p>
<p>As persoas interesadas presentarán no rexistro da Escola Galega de Administración Pública, dentro dos quince días naturais seguintes ó da publicación desta convocatoria, a seguinte documentación:</p>
<p>a) Unha instancia de admisión para participar nas probas de selección, segundo o modelo anexo.</p>
<p>b) Certificación académica na que se detallen as cualificacións obtidas na licenciatura.</p>
<p>c) Documentos que acrediten a formación e/ou experiencia esixida no punto 4.b, 4.c e 4.d.</p>
<p>d) Memoria descritiva das tarefas dun bolseiro na biblioteca dun centro de formación de funcionarios.</p>
<p>e) Unha declaración de conxunto de tódalas solicitudes efectuadas ou concedidas, para un mesmo proxecto ou actividade, das distintas administracións públicas competentes.</p>
<p>Sexta.-Tribunal.</p>
<p>Presidente: o secretario xeral da Escola Galega de Administración Pública.</p>
<p>Vocais: o xefe de estudios da EGAP.</p>
<p>Secretario: o xefe do Servicio de Estudios, Investigación e Publicacións da EGAP.</p>
<p>Sétima.-Criterios para a selección dos bolseiros.</p>
<p>A selección realizarase mediante a valoración dos méritos acreditados conforme o seguinte baremo:</p>
<p>a) Expediente académico: ata catro puntos</p>
<p>b) Formación ou experiencia en temas relacionados co obxecto desta bolsa: ata dous puntos.</p>
<p>c) Coñecementos da lingua galega: ata dous puntos.</p>
<p>d) Coñecementos de informática: ata dous puntos.</p>
<p>e) Memoria: ata cinco puntos.</p>
<p>O tribunal poderá realizarlles unha entrevista ós aspirantes que acrediten máis de oito puntos no anterior baremo. Tratará sobre os seus méritos curriculares e a memoria e terá unha duración máxima de quince minutos. En función do contido da entrevista, o tribunal poderá aumenta-la puntuación inicial asignada nun máximo do 25% da que lle corresponde por aplicación do baremo.</p>
<p>Finalmente o tribunal fará pública a relación de candidatos por orde de puntuación.</p>
<p>Oitava.-Réxime de colaboración.</p>
<p>Os aspirantes seleccionados incorporaranse, logo da aceptación da bolsa, no prazo de dez días naturais seguintes ó da notificación do outorgamento.</p>
<p>No caso de que un adxudicatario por calquera motivo non poida presta-la súa colaboración será substituído polo candidato seguinte por orde de puntuación.</p>
<p>Os bolseiros prestarán a súa colaboración, baixo as indicacións do xefe do Servicio de Estudios, Investigación e Publicacións, en horario de mañá e/ou tarde, de luns a venres na Escola Galega da Administración Pública. Os traballos realizados quedarán en propiedade da escola.</p>
<p>Así mesmo, deberán asistir ás actividades que a EGAP considere convenientes para a súa formación. Os gastos ocasionados con motivo destas actividades serán pagados pola EGAP, logo de que o xefe do Servicio de Estudios, Investigación e Publicacións certifique os gastos producidos; os gastos de desprazamento, aloxamento e manutención non poderán</p>
<p>supera-la contía establecida para o grupo II do Decreto 299/1990, do 24 de maio, sobre as indemnizacións por razón do servicio ó persoal con destino na Administración autonómica.</p>
<p>Antes do derradeiro pagamento, o/a bolseiro/a presentará unha declaración complementaria de conxunto das axudas solicitadas, tanto as aprobadas ou concedidas como as pendentes de resolución, para o mesmo proxecto ou actividade das distintas administracións públicas competentes ou calquera dos seus organismos, entes ou sociedades.</p>
<p>Novena.-Cláusula xeral.</p>
<p>No caso de incumprimento das tarefas de colaboración a escola poderá, por proposta do xefe do Servicio de Estudios, Investigación e Publicacións e logo de escoita-la persoa afectada, anula-la bolsa.</p>
<p>A solicitude das bolsas implica o coñecemento e a aceptación destas.</p>
<p>Santiago de Compostela, 29 de novembro de 1999.</p>
<p>Domingo Bello Janeiro</p>
<p>Director da Escola Galega de Administración Pública</p>

