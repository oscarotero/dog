---
date: '2003-02-11'
id: 4F86
page: 1
number: 29
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 5 de febreiro de 2003 pola que se clasifica como benéfico-social a
  Fundación Eínsa.
range: Orde
url: 'https://www.xunta.gal/dog/Publicados/2003/20030211/Anuncio4F86_gl.html'
---
<p>Visto o expediente de clasificación da Fundación Eínsa, con domicilio en Alcobendas (Madrid).</p>
<p>Supostos de feito.</p>
<p>1. A fundación formulou solicitude de clasificación para os efectos da súa inscrición no Rexistro de Fundacións de Interese Galego.</p>
<p>2. A fundación foi constituída en escritura pública outorgada en Madrid, o día 18 de decembro de 2002, ante o notario Roberto Parejo Gámir, co número catro mil corenta e tres do seu protocolo, por José Carlos Martínez Pérez, María Luisa Fontana Ruiz, Carolina Martínez Fontana, María Martínez Fontana e Nicolás Martínez Pérez Mendaña; intervén o primeiro en nome e representación, como conselleiro-delegado da compañía mercantil Ediciones Informatizadas, S.A. (Eínsa), e os catro últimos no seu propio nome e dereito.</p>
<p>3. O obxecto da fundación é, segundo establece o artigo 6 dos seus estatutos, a atención a persoas maiores no seu domicilio, así como outras accións encamiñadas a cubri-las necesidades urxentes da poboación en xeral, e calquera outras actividades que teñan finalidade social. O padroado terá plena liberdade para determina-la actividade da fundación, dentro dos seus fins, cara a aqueles obxectivos concretos que ó xuízo del sexan os máis adecuados ou convenientes en cada momento.</p>
<p>4. O padroado da fundación estará integrado por María Luisa Fontana Ruiz como presidenta; María Martínez Fontana como vicepresidenta; Nicolás Martínez Pérez Mendaña como secretario e Carolina Martínez Fontana como vocal.</p>
<p>5. A comisión integrada polos secretarios xerais de tódalas consellerías eleva ó conselleiro da Presidencia, Relacións Institucionais e Administración Pública proposta de clasificación como benéfico-social da Fundación Eínsa; dado o seu obxecto e finalidade, polo que, véndose cumpridos os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como benéfico-social e á súa adscrición á Consellería de Asuntos Sociais, Emprego e Relacións Laborais.</p>
<p>Fundamentos de dereito.</p>
<p>1. O artigo 34 da Constitución española recoñece o dereito de fundación para fins de interese xeral</p>
<p>de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2º.c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, corresponde a esta consellería a clasificación da fundación e a adscrición á consellería correspondente, quen exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais coma regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 4 de febreiro de 2003.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño, e a Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeral aplicación.</p>
<p>Na súa virtude,</p>
<p>DISPOÑO:</p>
<p>Clasificar como benéfico-social a Fundación Eínsa e adscribila á Consellería de Asuntos Sociais, Emprego e Relacións Laborais, que exercerá plenamente o protectorado sobre ela.</p>
<p>Santiago de Compostela, 5 de febreiro de 2003.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

