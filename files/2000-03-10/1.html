---
date: '2000-03-10'
id: '6392'
page: 3
number: 49
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: I. DISPOSICIÓNS XERAIS
title: >-
  Orde do 2 de marzo de 2000 pola que se regulan as condicións ás que deberán
  adaptarse as experiencias piloto realizadas polo Instituto Galego da Vivenda e
  Solo en materia de rehabilitación de vivendas situadas en núcleos rurais e
  zonas históricas.
range: Orde
url: 'https://www.xunta.gal/dog/Publicados/2000/20000310/Anuncio6392_gl.html'
---
<p>A Lei 3/1988, do 27 de abril, de creación do Instituto Galego da Vivenda e Solo, inclúe entre as funcións para desenvolver por este organismo tanto a rehabilitación pública de vivendas e equipamentos como a recuperación e protección das zonas históricas e o fomento da mellora e da rehabilitación da vivenda rural.</p>
<p>Deste xeito, o IGVS, no marco das súas competencias, pretende levar a cabo experiencias piloto orientadas á recuperación de núcleos rurais e de zonas históricas que permitan rexenerar e reactivar estas áreas co fin de atraer cara a elas novos habitantes, ó mesmo tempo que se recuperan as formas tradicionais de asentamento e o legado arquitectónico de Galicia. Preténdese, así mesmo, que estas intervencións públicas poidan servir de referencia e estímulo á iniciativa privada, establecendo uns estándares de calidade que fixen o modelo de actuación para posteriores intervencións.</p>
<p>Por outra banda, e para facilitárlle-lo acceso á vivenda ós sectores máis novos da poboación, preténdese destina-las vivendas resultantes prioritariamente a mozos de idades comprendidas entre os 18 e os 35 anos dotando, ó mesmo tempo, a zona dun dinamismo do que agora carecen.</p>
<p>En virtude de todo o anterior e logo dos informes preceptivos e en uso das facultades que teño conferidas,</p>
<p>DISPOÑO:</p>
<p>Artigo 1º</p>
<p>O IGVS poderá promove-lo acondicionamento do contorno e a rehabilitación de vivendas situadas en núcleos rurais en estado de abandono ou semiabandono ou en zonas históricas de núcleos de poboacións, sempre que estas constitúan experiencias piloto orientadas á mellora, conservación e recuperación do patrimonio destas zonas e que revistan un interese específico arquitectónico, social ou urbanístico.</p>
<p>Artigo 2º</p>
<p>As vivendas resultantes desta actuación terán a consideración de vivendas de protección pública, determinándose na súa cualificación o réxime xurídico delas.</p>
<p>Artigo 3º</p>
<p>O réxime de adxudicación destas vivendas poderá ser:</p>
<p>a) En propiedade.</p>
<p>b) En alugamento.</p>
<p>Artigo 4º</p>
<p>Os prezos de venda e renda destas vivendas fixaranse atendendo a criterios de custo da actuación e ingresos ponderados do adxudicatario.</p>
<p>Para tal efecto elaborarase un estudio económico de cada actuación onde se fixará o valor de cada vivenda e os prezos de venda e renda segundo tramos de ingresos.</p>
<p>Artigo 5º</p>
<p>Estas vivendas estarán destinadas a unidades familiares con ingresos anuais ponderados inferiores a 5'5 veces o SMI e, con carácter prioritario, a mozos de idades comprendidas entre os 18 e os 35 anos.</p>
<p>Terán carácter preferente na adxudicación aqueles solicitantes que, cumprindo os requisitos establecidos para o acceso a estas vivendas, transmitisen previamente ó IGVS unha ou máis vivendas obxecto da actuación de rehabilitación.</p>
<p>Artigo 6º</p>
<p>Para a adxudicación destas vivendas fixaranse uns criterios obxectivos de selección dos beneficiarios que, en todo caso, deberán atender ós seguintes puntos:</p>
<p>1. Composición da unidade familiar.</p>
<p>2. Ingresos ponderados de unidade familiar.</p>
<p>3. Condicións de habitabilidade da vivenda na que residen.</p>
<p>4. Réxime de tenza da vivenda que habitan.</p>
<p>5. Residir ou te-lo traballo no municipio onde se sitúan as vivendas ou nos municipios do contorno no caso de rehabilitación de núcleos rurais.</p>
<p>Disposición adicional</p>
<p>Facúltase o director xeral do IGVS para dictar cantas disposicións sexan necesarias en desenvolvemento desta orde.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 2 de marzo de 2000.</p>
<p>José Cuíña Crespo</p>
<p>Conselleiro de Política Territorial, Obras Públicas e Vivenda</p>

