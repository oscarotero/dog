---
date: '1996-08-08'
id: 8F72
page: 7576
number: 155
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 15 de xullo de 1996 pola que se prorroga a inclusión do encoro de
  Cecebre no Rexistro Xeral de Espacios Naturais de Galicia.
range: Orde
url: 'https://www.xunta.gal/dog/Publicados/1996/19960808/Anuncio8F72_gl.html'
---
<p>Ó abeiro das competencias que a Comunidade Autónoma de Galicia ostenta, exclusivas en materia de conservación da natureza, foi dictado o Decreto 82/1989 polo que se regula a figura de «espacio natural en réxime de protección xeral».</p>
<p>De acordo co artigo 6 deste decreto, a Consellería de Agricultura, Gandería e Montes incluíu provisionalmente, por unha Orde do 4 de abril de 1995, o encoro de Cecebre no Rexistro Xeral de Espacios Naturais de Galicia.</p>
<p>Transcorrido o prazo estipulado procede agora prorroga-lo seu réxime por outro ano máis, contado a partir do 5 de maio de 1996. En consecuencia,</p>
<p>ACORDO:</p>
<p>Artigo 1º</p>
<p>Prorrógase por un ano a inclusión da zona denominada encoro de Cecebre no Rexistro Xeral de Espacios Naturais de Galicia.</p>
<p>Artigo 2º</p>
<p>Seus límites son os que continuación se relacionan:</p>
<p>Norte. Desde a presa seguindo pola estrada que une o apeadoiro de Cecebre con San Román, cruzando os lugares de Seixurra e San Román, ata o cruce coa autoestrada do Atlántico.</p>
<p>Leste. Seguindo o curso da autoestrada ata o km 17 e continuando por unha pista de terra de servidume a esta para rematar nunha presa de formigón sobre o río Mero.</p>
<p>Sur. Desde o punto anterior seguindo a marxe dereita do río Mero ata a ponte e continuando polos lugares de Torre, Cubelo, Agrolongo, e Horto de Arriba ata o viaducto do río Barcés, da marxe dereita da cal segue ata o lugar de Táboas, na estrada de Mabegondo a Carral.</p>
<p>Oeste. Seguindo a marxe esquerda do río Barcés ata o viaducto e continuando pola estrada ata a presa.</p>
<p>Disposicións derradeiras</p>
<p>Primeira.-Facúltase ó director xeral de Montes e Medio Ambiente Natural para desenvolver cantas cuestións de carácter xeral se deriven da aplicación desta orde.</p>
<p>Segunda.-Os efectos da presente orde contan a partir do 5 de maio de 1996.</p>
<p>Terceira.-A presente orde entrará en vigor ó día seguinte o da súa publicación no Diario Oficial de Galicia.</p>
<p>Santiago de Compostela, 15 de xullo de 1996.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>9605829</p>

