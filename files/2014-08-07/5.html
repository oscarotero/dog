---
date: '2014-08-07'
id: G0164-300714-0002
page: 34124
number: 149
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 22 de xullo de 2014 pola que se autoriza a implantación de ensinanzas
  universitarias oficiais de grao no centro adscrito Centro de Estudos
  Superiores Universitarios de Galicia, S.L. (Cesuga), da Universidade privada
  San Jorge, para o curso 2014/15.
range: Orde
url: >-
  https://www.xunta.gal/dog/Publicados/2014/20140807/AnuncioG0164-300714-0002_gl.html
---
<p>A Lei orgánica 6/2001, do 21 de xaneiro, de universidades, modificada pola Lei orgánica 4/2007, do 12 de abril, establece que a implantación e supresión de ensinanzas conducentes á obtención de títulos universitarios de carácter oficial e validez en todo o territorio nacional serán acordadas pola comunidade autónoma, logo de solicitude de implantación polas universidades, segundo o disposto na lexislación vixente.</p>
    <p>Mediante o Real decreto 1393/2007, do 29 de outubro, modificado polo Real decreto 861/2010, do 2 de xullo, estableceuse a ordenación das ensinanzas universitarias oficiais, e no seu capítulo VI dispúxose o procedemento de verificación e acreditación dos títulos. Os plans de estudos serán verificados mediante resolución do Consello de Universidades e autorizados pola comunidade autónoma. Mediante acordo do Consello de Ministros establecerase o carácter oficial dos títulos e procederase á súa inscrición no Rexistro de Universidades, Centros e Títulos (RUCT).</p>
    <p>No ámbito autonómico esta materia está regulada pola Lei 6/2013, do 13 de xuño, do Sistema universitario de Galicia, e pola Orde do 20 de marzo de 2012 pola que se desenvolve o Decreto 222/2011, do 2 de decembro, polo que se regulan as ensinanzas universitarias oficiais no ámbito da Comunidade Autónoma de Galicia. </p>
    <p>No Decreto 222/2011, do 2 de decembro, establécese que o procedemento para obter a autorización de implantación das ensinanzas universitarias oficiais no ámbito territorial propio da comunidade autónoma farase por orde da consellería competente en materia de universidades e publicarase no Diario Oficial de Galicia, unha vez que emita informe o Consello Galego de Universidades, de acordo co previsto no artigo 56 da citada Lei 6/2013, do 13 de xuño, do Sistema universitario de Galicia.</p>
    <p>Mediante Decreto 34/2014, publicado o 18 de marzo de 2014 no Diario Oficial de Galicia, autorizouse a adscrición do Centro de Estudos Superiores Universitarios de Galicia, S.L. (Cesuga), á Universidade privada San Jorge, e a posta en funcionamento para o inicio de actividades universitarias oficiais no ámbito da Comunidade Autónoma de Galicia.</p>
    <p>O 9 de xullo de 2014 o reitor da Universidade San Jorge remite escrito de solicitude de autorización de implantación do grao en Arquitectura e do grao en Administración e Dirección de Empresas para o curso 2014/15 no Cesuga, acompañado dos informes finais favorables emitidos pola Aneca os días 8 e 9 de xullo.</p>
    <p>En consecuencia, unha vez cumpridos os trámites preceptivos e oído o Consello Galego de Universidades no Pleno extraordinario do 11 de xullo de 2014,</p>
    <h2>DISPOÑO:</h2>
    <p>Artigo 1</p>
    <p>Autorizar a implantación para o curso 2014/15 no Centro de Estudos Superiores Universitarios de Galicia, S.L.(Cesuga), como centro adscrito á Universidade San Jorge, as seguintes ensinanzas universitarias oficiais:</p>
    <p>1. Grao en Administración e Dirección de Empresas.</p>
    <p>2. Grao en Arquitectura.</p>
    <p>Artigo 2</p>
    <p>Logo de ser autorizado a implantar as ensinanzas universitarias, o Cesuga quedará obrigado a adoitar as garantías precisas para que non se demore a súa impartición máis aló dun curso académico.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 22 de xullo de 2014</p>
    <footer><p>Jesús Vázquez Abad<br>Conselleiro de Cultura, Educación e Ordenación Universitaria</p></footer>

