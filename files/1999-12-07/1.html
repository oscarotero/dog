---
date: '1999-12-07'
id: 12D26
page: 14
number: 235
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Orde do 23 de novembro de 1999 sobre o exercicio da función interventora polo
  procedemento de mostraxe.
range: Orde
url: 'https://www.xunta.gal/dog/Publicados/1999/19991207/Anuncio12D26_gl.html'
---
<p>Os cambios que se sucederon ó longo dos últimos anos no aspecto económico-financeiro e a crecente asunción de novas competencias implican a necesidade de abordar en profundidade os procedementos de control, sobre todo en canto á necesidade sentida pola Administración financeira de adecuación dos instrumentos utilizados á actividade controlada coas vantaxes que proporcionan, así como os inconvenientes que se derivan da non-adaptación a estes.</p>
<p>Como paso previo á implantación dun modelo de control máis integral no que se teña en conta non só o cumprimento do principio de legalidade, senón tamén os de economía, eficacia e eficiencia, é conveniente introduci-la utilización de técnicas estatísticas no exercicio da función interventora, basicamente naquelas parcelas de actuación da Administración caracterizadas pola profusión de actos comúns en masa que fan que en ocasións a dita función se converta en reiterativa, perdendo calidade e rigor no seu exercicio.</p>
<p>Neste sentido, o punto 5 do artigo 97 do texto refundido da Lei de réxime financeiro e orzamentario de Galicia (TRLRFOG), aprobado polo Decreto lexislativo 1/1999, do 7 de outubro, dispón que o conselleiro de Economía e Facenda, por proposta do interventor xeral da Comunidade Autónoma, poderá acordar en qué casos a función interventora será exercida sobre unha mostra e non sobre o total de actos, documentos ou expedientes suxeitos á intervención previa.</p>
<p>Esta fiscalización ten como finalidade contribuír á axilización dos procedementos de xestión, que só se interrompirán en función do número das deficiencias e da singular importancia das posibles irregularidades que se poñan de manifesto nos actos, documentos ou expedientes examinados.</p>
<p>Este control exercerase con independencia e compatibilizando a súa xestión co acordo de fiscalización limitada previa, e co fin de evitar unha reducción nos expedientes sometidos a control, sen perder de vista a fiabilidade e obxectividade da información pero revestido das connotacións de brevidade, urxencia, extensión e normalidade temporal.</p>
<p>O seu contido estará sempre aberto, no que faga referencia a extremos non comprendidos no ámbito de control de regularidade formal, ás necesidades de cada xestión concreta e establecerase de forma que permita rapidez e xeneralidade na súa aplicación, ademais do cumprimento da legalidade financeira, limitando a posibilidade de erros en razón de contías, para lograr unha maior eficacia na xestión dos gastos que se van tramitar por este sistema.</p>
<p>As características das poboacións de actos, documentos ou expedientes suxeitos á función interventora nas distintas consellerías e organismos da</p>
<p>Comunidade Autónoma demandarán diferentes tipos de mostraxe para garanti-la citada fiabilidade e obxectividade ou, en ocasións, o exame exhaustivo de todos e cada un dos expedientes integrantes da poboación considerada.</p>
<p>Por outra parte, e como xa se indicou, é preciso dar instruccións sobre as actuacións a que poida dar lugar a detección de defectos na mostra seleccionada, así como a subministración de información deducida do procedemento, de forma que permita a adopción, polos centros xestores responsables, das oportunas medidas correctoras e o perfeccionamento e a adecuación do propio procedemento de mostraxe ás circunstancias cambiantes das poboacións de expedientes.</p>
<p>Por todo isto, por proposta da Intervención Xeral, en virtude das atribucións que teño conferidas,</p>
<p>DISPOÑO:</p>
<p>Artigo 1º</p>
<p>O exercicio da función interventora por procedementos de mostraxe na Administración autonómica suxeitarase ás normas contidas nesta orde e ás instruccións que, con carácter previo ó dito exercicio, estableza a Intervención Xeral para cada centro e organismo da referida Administración.</p>
<p>Artigo 2º</p>
<p>1. Defínense como poboacións susceptibles de mostraxe os conxuntos de actos, documentos ou expedientes obxecto da función interventora e suxeitos a unha normativa legal análoga, recibidos nunha Intervención Delegada nun período determinado de tempo, procedentes dun mesmo centro xestor.</p>
<p>2. O período de tempo considerado deberá permitir, en calquera caso, o cumprimento dos prazos legais establecidos para a tramitación dos distintos actos, documentos ou expedientes.</p>
<p>3. Os centros xestores determinantes para os efectos da definición de poboacións susceptibles de mostraxe fixaranse a nivel de consellería ou de dirección xeral ou órgano equivalente en canto a competencias en materia de tramitación administrativa.</p>
<p>Artigo 3º</p>
<p>1. A Intervención Xeral determinará para cada consellería, centro e organismo as poboacións para mostraxe e aquelas que serán sometidas a exames exhaustivos de todos e cada un dos seus elementos integrantes, así como o tipo de mostraxe aplicable ás ditas poboacións.</p>
<p>2. En calquera caso comprobarase en todo acto, documento ou expediente obxecto de función interventora, a existencia da preceptiva certificación de existencia de crédito adecuado e suficiente, expedida pola oficina de contabilidade competente, así como que as obrigas ou gasto se xeren por órgano competente.</p>
<p>3. Para o efecto da dita determinación, os interventores delegados nas consellerías, centros ou organismos nos que se vaia implanta-la mostraxe, facilitaranlle á Intervención Xeral os datos que lles solicitaran relativos a: número, características, tipos e periodicidade dos actos, documentos ou expedientes obxecto de función interventora; procedementos de xestión seguidos; número, características e tipo de defectos observados no exercicio da función interventora; órganos de xestión.</p>
<p>Artigo 4º</p>
<p>A Intervención Xeral da Comunidade Autónoma, en función da información prevista no punto anterior, dictará as instruccións ás que se suxeitará o exercicio da función interventora por procedementos de mostraxe nas distintas consellerías, centros ou organismos da Administración autonómica, para o que establecerá os oportunos plans anuais de implantación e a realización de cursos de perfeccionamento en materia estatística do persoal dependente dela, se fose necesario.</p>
<p>Artigo 5º</p>
<p>A selección dos actos, documentos ou expedientes integrantes da mostra realizarase en forma aleatoria, logo da oportuna ordenación dos actos, documentos ou expedientes das poboacións para mostraxe, para o que se tomará como base a establecida polo rexistro de entrada da Intervención Delegada ou a deducida das relacións de expedientes procedentes do órgano xestor.</p>
<p>Artigo 6º</p>
<p>1. Os actos, documentos ou expedientes integrantes da mostra dilixenciaranse coa lenda: «Intervención por mostraxe. Artigo 97.5º do texto refundido da Lei de réxime financeiro e orzamentario de Galicia. Expediente seleccionado».</p>
<p>2. Os actos, documentos ou expedientes comprendidos na poboación da mostraxe e que non resultasen seleccionados para a mostra dilixenciaranse coa lenda: «Intervención por mostraxe. Artigo 97.5º do texto refundido da Lei de réxime financeiro e orzamentario de Galicia. Expediente non seleccionado» e sinatura do funcionario competente da Intervención Delegada.</p>
<p>Artigo 7º</p>
<p>1. Os actos, documentos ou expedientes integrantes da mostra examinaranse individualmente para os efectos de verifica-lo cumprimento das disposicións aplicables en cada caso.</p>
<p>2. No caso de non observarse defectos, os actos, documentos ou expedientes de referencia dilixenciaranse coa lenda: «Intervido e conforme» ou similar, e a sinatura do interventor delegado correspondente, ou emitirase acto de intervención favorable no que se reflictan os antecedentes e disposicións aplicables ó xuízo do dito interventor.</p>
<p>3. No caso de observarse defectos, formalizaranse por escrito os oportunos reparos de acordo co previsto no artigo 99 do TRLRFOG.</p>
<p>Artigo 8º</p>
<p>A información deducida dos procedementos mencionados trasladarase a cadros independentes para cada poboación considerada, nos que se recollerán os datos identificativos da dita poboación e da mostra seleccionada, así como o tipo de exame realizado, a proporción observada de expedientes correctos e defectuosos e os tipos de erros detectados.</p>
<p>Artigo 9º</p>
<p>Os cadros citados remitiranse ós xestores responsables correspondentes, para os efectos de adopción das medidas correctoras oportunas e á Intervención Xeral, para seguimento, control e perfeccionamento dos procedementos de control seguidos.</p>
<p>Artigo 10º</p>
<p>Se no exercicio da función interventora se detectase que os actos, documentos ou expedientes examinados infrinxen a legalidade vixente nas porcentaxes que fixe a Intervención Xeral da Comunidade Autónoma, deberá adoptarse algunha das seguintes medidas, en función do número e carácter das deficiencias observadas:</p>
<p>1ª Formulación dos correspondentes reparos de conformidade co artigo 99 do TRLRFOG. Ó mesmo tempo dirixirase escrito ó órgano xestor competente, indicando a conveniencia de que se adopten as medidas oportunas para diminuí-los desaxustes da legalidade.</p>
<p>2ª Formulación dos correspondentes reparos de conformidade co artigo 99 do TRLRFOG. Comunicarase ó órgano xestor competente a necesidade de revisa-los circuítos administrativos que interveñen na xestión do gasto ou ingreso correspondente, solicitando información sobre as medidas que se adopten a este respecto.</p>
<p>3ª Devolución ós órganos de xestión da totalidade da poboación sometida a control para que sexa revisada por aqueles antes de inicia-lo trámite de control. Desta circunstancia deberá darse conta á Intervención Xeral co fin de que poida adopta-las medidas oportunas, de acordo co previsto no artigo 97.5º do TRLRFOG.</p>
<p>Artigo 11º</p>
<p>No caso de que os elementos integrantes da poboación considerada formen parte dun único expediente, as medidas que se van adoptar sinaladas no artigo anterior referiranse ó dito expediente, devolvendo este, ben para os efectos de corrixi-los erros observados, ben para revisión polos órganos competentes de xestión da totalidade daqueles elementos, previamente ó inicio do trámite de control que corresponda.</p>
<p>Artigo 12º</p>
<p>Con independencia do exercicio da función interventora mediante os procedementos de mostraxe establecidos, os interventores delegados correspondentes poderán realizar exame individualizado dos actos, documentos ou expedientes pertencentes a poboacións para mostraxe e que non resultasen incluídos na mostra seleccionada, cando o consideren conveniente ou a intervención así o dispoña.</p>
<p>Artigo 13º</p>
<p>Calquera modificación nas circunstancias tomadas en consideración para a redacción das correspondentes instruccións e citadas no artigo 3.3º desta orde, comunicarase á Intervención Xeral para os efectos de modificación, se é o caso, das referidas instruccións ou formulación de instruccións complementarias.</p>
<p>Santiago de Compostela, 23 de novembro de 1999.</p>
<p>Xosé Antonio Orza Fernández</p>
<p>Conselleiro de Economía e Facenda</p>

