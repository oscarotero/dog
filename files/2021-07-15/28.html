---
date: '2021-07-15'
id: G0426-300621-0002
page: 36433
number: 134
agency: Consellería do Medio Rural
section: VI. Anuncios. a) Administración autonómica.
title: >-
  EDICTO do 24 de xuño de 2021, do Xurado Provincial de Clasificación de Montes
  Veciñais en Man Común de Ourense, polo que se publica a resolución do 
  expediente de clasificación como veciñal en man común do monte denominado Agro
  de Quinta, a favor dos/das veciños/as do Agro de Quinta, na parroquia de
  Amarante (Santa María), no concello de Maside (Ourense).
range: Edicto
url: >-
  https://www.xunta.gal/dog/Publicados/2021/20210715/AnuncioG0426-300621-0002_gl.html
---
<p>En cumprimento do disposto no artigo 28 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto no artígo 45 da Lei 39/2015, do 1 de outubro, do procedemento administrativo común das administracións públicas, faise público que o Xurado Provincial de Clasificación de Montes Veciñais en Man Común de Ourense, en sesión que tivo lugar con data do 21 de abril de 2021, adoptou a seguinte resolución:</p>
    <p>Examinado o expediente de clasificación como veciñal en man común do monte denominado Agro de Quinta, a favor dos/das veciños/as do Agro de Quinta, na parroquia de Amarante (Santa María), no concello de Maside (Ourense), resultan os seguintes feitos:</p>
    <p>Primeiro. Con data do 31 de marzo de 2017 tivo entrada no rexistro da Xefatura Territorial da Consellería d Medio Rural escrito dirixido ao Xurado Provincial de Clasificación de Montes Veciñais en Man Común de Sara Trillo Quintela en que solicitaba a clasificación como veciñal en man común de varias parcelas denominadas Agro de Quinta.</p>
    <p>Segundo. Con data do 6 de novembro de 2019, o Xurado Provincial acorda iniciar o expediente de clasificación como veciñal en man común do referido monte, designando instrutor e realizando as comunicacións e publicacións a que fan referencia os artigos 20, 21 e 23 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e abrir un período de un mes para a práctica de alegacións.</p>
    <p>Terceiro. Os veciños do Agro de Quinta presentaron escrito de alegacións contra o acordo de inicio do procedemento en que se excluían as parcelas 688 e 689 do polígono 1, xa que tamén foran solicitadas polos veciños de Dacón. Defenden que as citadas parcelas foron usadas desde tempo inmemorial polos veciños do Agro de Quinta.</p>
    <p>Alegan que aínda que o monte está actualmente dividido debido á construción dunha estrada, o monte sempre foi único e foi aproveitado por eles. O monte, ademais, foi ocupado temporalmente por ADIF e o diñeiro que se pagou pola dita ocupación foi cobrado polo Concello de Maside. Tamén indican que non dispoñen de ningún documento escrito que o acredite, xa que o Concello lles di que non os atopa.</p>
    <p>En relación co exposto, o Xurado Provincial considera que a controversia entre os veciños do Agro de Quinta e os de Dacón é unha cuestión de propiedade que o Xurado non ten competencia para decidir, e por tanto correspondería determinar aos xulgados da xurisdición ordinaria.</p>
    <p>Por outro lado, María del Carmen Trillo Quintela presentou un escrito de alegacións en que sinala que a parcela 461 do polígono 1, incluída no acordo de inicio de clasificación do monte, é da súa propiedade, polo que solicita que non sexa incluída no acordo de clasificación. En proba do alegado presenta unha escritura pública de aceptación e adxudicación de herdanza.</p>
    <p>As persoas representantes do monte, na sesión do Xurado Provincial celebrada o día 21 de abril de 2021, recoñeceron que a parcela 461 do polígono 1 non é monte veciñal en man común.</p>
    <p>Polo que o Xurado Provincial acordou a clasificación do monte tal e como figura no acordo de inicio da clasificación, coa exclusión da parcela 461 do polígono 1.</p>
    <p>Cuarto. O monte obxecto de clasificación, de acordo coa documentación que consta no expediente, descríbese así:</p>
    <p>Nome do monte: Agro de Quinta.</p>
    <p>Superficie: 8,91 ha.</p>
    <p>Pertenza: veciños/as do Agro de Quinta.</p>
    <p>Parroquia: Amarante (Santa María).</p>
    <p>Concello: Maside.</p>
    <p>Descrición das parcelas que constitúen o monte:</p>
    <p>Considérase que os terreos obxecto da solicitude constitúen dous coutos redondos, segundo a definición que figura no artigo 8 da Lei 7/2012, do 28 de xuño, de montes de Galicia, xa que a continuidade da súa superficie unicamente se ve afectada por vías de comunicación (camiños ou estradas).</p>
    <table>
     <tbody>
      <tr>
       <td>Parcelas obxecto de clasificación</td>
       <td colspan="2">Parcelas estremeiras</td>
      </tr>
      <tr>
       <td rowspan="4">32046A00400743
        32046A00400744</td>
       <td>Norte</td>
       <td>32046A00409003</td>
      </tr>
      <tr>
       <td>Leste</td>
       <td>32046A00400639
        32046A00400640
        32046A00409020
        32046A00400680
        32046A00400695
        32046A00400742
        32046A00400700
        32046A00400791
        32046A00400792
        32046A00400701
        32046A00400699
        32046A00400698
        32046A00400697
        32046A00400696
        32046A00400741</td>
      </tr>
      <tr>
       <td>Sur</td>
       <td>32046A00400705
        32046A00400702</td>
      </tr>
      <tr>
       <td>Oeste</td>
       <td>32046A00109019</td>
      </tr>
     </tbody>
    </table>
    <p>Fundamentos de dereito:</p>
    <p>Primeiro. O Xurado Provincial de Clasificación de Montes Veciñais en Man Común é o órgano competente para coñecer os expedientes de clasificación dos montes que teñan tal carácter, de acordo co establecido no artigo 9 da Lei 13/1989, do 10 de outubro, de montes veciñais en man común.</p>
    <p>Segundo. De conformidade co disposto no artigo 1 da dita Lei «son montes veciñais en man común... os que, con independencia da súa orixe, as súas posibilidades produtivas, o seu aproveitamento actual e a súa vocación agraria, pertenzan a agrupacións veciñais na súa calidade de grupos sociais e non como entidades administrativas, e se veñan aproveitando consuetudinariamente en réxime de comunidade sen asignación de cotas polos membros daquelas na súa condición de veciños».</p>
    <p>Terceiro. É reiterada doutrina da Sala Contencioso-Administrativa do Tribunal Supremo que son dúas as notas características dos montes veciñais en man común: unha, o aproveitamento consuetudinario en man común, e outra, a atribución da titularidade dese aproveitamento aos veciños integrantes dun grupo social determinado, independentemente da súa cualificación ou non como entidade administrativa, e que corresponde constatar o aproveitamento e atribuír a titularidade a favor do grupo social que o veña gozando ao Xurado Provincial de Clasificación.</p>
    <p>Cuarto. O carácter de monte veciñal en man común tense acreditado mediante as testemuñas dos veciños solicitantes, as actuacións realizadas polo Servizo de Montes, e a documentación que consta no expediente.</p>
    <p>En consecuencia co que antecede, examinada a Lei 13/1989, do 10 de outubro, de montes veciñais en man común, o seu regulamento, aprobado polo Decreto 260/1992, do 4 de setembro, o Decreto 149/2018 do 5 de decembro, polo que se establece a estrutura orgánica da consellería do Medio Rural e demais normativa legal e regulamentaria, o Xurado Provincial por unanimidade dos seus membros,</p>
    <h2>Resolve:</h2>
    <p>Clasificar como monte veciñal en man común o monte denominado do Agro de Quinta, a favor dos/das veciños/as do Agro de Quinta, na parroquia de Amarante (Santa María), no concello de Maside (Ourense), de acordo coa descrición realizada no feito cuarto.</p>
    <p>Contra esta resolución, que pon fin á vía administrativa, poderase interpoñer recurso potestativo de reposición perante o Xurado Provincial de Clasificación de Montes Veciñais en Man Común de Ourense no prazo dun mes, ou ben directamente recurso contencioso-administrativo perante o Xulgado do Contencioso-Administrativo de Ourense, no prazo de dous meses contados desde o día seguinte ao desta notificación, de acordo co disposto no artigo 12 da citada Lei 13/1989, nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdicción contencioso-administrativa.</p>
    <p>Ourense, 24 de xuño de 2021</p>
    <footer><p>Luis Jorge Álvarez Ferro<br>Presidente do Xurado Provincial de Clasificación de<br>Montes Veciñais en Man Común de Ourense</p></footer>

