---
date: '2003-04-08'
id: CE06
page: 4
number: 69
agency: 'CONSELLERÍA DE INNOVACIÓN, INDUSTRIA E COMERCIO'
section: VI. ANUNCIOS
title: >-
  Resolución do 21 de marzo de 2003, da Dirección Xeral de Industria, Enerxía e
  Minas, pola que se autorizan as instalacións electromecánicas, se declara a
  utilidade pública, en concreto, se aproba o proxecto de execución e se
  recoñece a condición de instalación acollida ó réxime especial do parque
  eólico denominado Goia-Peñote. (Expediente 036-EOL).
range: Resolución
url: 'https://www.xunta.gal/dog/Publicados/2003/20030408/AnuncioCE06_gl.html'
---
<p>Examinado o expediente instruído a pedimento de Gamesa Energía, S.A. con enderezo para efectos de notificacións na avda. do Cruceiro da Coruña, 201 A; Santiago de Compostela (A Coruña), sobre autorización e aprobación de instalacións, recoñecemento da condición de instalación acollida ó réxime especial e utilidade pública do parque eólico denominado Goia-Peñote; resultan os seguintes</p>
<p>Antecedentes de feito:</p>
<p>Primeiro.-O 25 de maio de 2000, Luis Caamaño Martínez, en nome e representación de Gamesa Energía, S.A., solicitou a autorización administrativa, aprobación de proxecto de execución, declaración de utilidade pública, en concreto, aprobación do proxecto sectorial</p>
<p>e recoñecemento da condición de instalación acollida ó réxime especial de producción de enerxía eléctrica do parque eólico denominado Goia-Peñote, de 40,8 MW, achegando a documentación establecida para o efecto polo Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica e o Decreto 205/1995, do 6 de xullo, polo que se regula o aproveitamento da enerxía eólica na Comunidade Autónoma de Galicia, de aplicación a este expediente en virtude do disposto na disposición transitoria terceira do Decreto 302/2001, do 25 de outubro, polo que se regula o aproveitamento da enerxía eólica na Comunidade Autónoma de Galicia e o Real decreto 2818/1998, do 23 de decembro, sobre producción de enerxía eléctrica por instalacións abastecidas por recursos ou fontes de enerxía renovables, residuos e coxeración.</p>
<p>Segundo.-O proxecto someteuse a información pública para os efectos previstos no Decreto 442/1990, do 13 de setembro, de avaliación de impacto ambiental para Galicia, Decreto 327/1991, do 4 de outubro, de avaliación de efectos ambientais para Galicia, artigos 53 e 54 da Lei 54/1997, do 27 de novembro, do sector eléctrico; Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, artigo 25 da Lei 10/1995, de ordenación do territorio de Galicia e o Decreto 205/1995, polo que se regula o aproveitamento da enerxía eólica en Galicia, mediante resolución da Delegación Provincial da Consellería de Innovación, Industria e Comercio de Lugo do 23 de xaneiro de 2002, publicada no BOE do 2 de febreiro, no BOP de Lugo do 6 de febreiro, no diario El Progreso do 6 de febreiro, no DOG do 7 de febreiro, e nos taboleiros de anuncios dos concellos de </p>
<p>Xermade, Vilalba e Muras e déuselles coñecemento ós afectados mediante a oportuna notificación individual.</p>
<p>Durante o período de información pública presentáronse as seguintes alegacións:</p>
<p>1. Manuel Barro Gómez e outros alegan que o procedemento expropiatorio non ten que levar consigo necesariamente o alleamento do ben de que se trate, senón que pode implica-lo arrendamento dos bens a ocupación dos cales sexa necesaria. Parécelles máis aconsellable o arrendamento porque a Lei 38/1999, do 5 de novembro, de ordenación da edificación exclúe a posibilidade de exerce-lo dereito de reversión ó final da vida do parque se esta é maior de dez anos.</p>
<p>Así mesmo, indican que o aproveitamento previsto no proxecto sectorial non se axusta ó prescrito no artigo 92 da Lei 1/1997, do solo de Galicia, e que existen deficiencias no estudio de impacto ambiental.</p>
<p>Posteriormente, varios destes alegantes presentaron escritos de rectificación de defectos de representación.</p>
<p>2. María Flora Barros Durán alega que se afecta a unha repoboación de árbores autóctonas subvencionada pola UE e que os parques eólicos teñen impacto paisaxístico. Así mesmo, manifesta que a empresa non lle debería ofrecer un contrato de compra senón de arrendamento, no que como mínimo se lle pague a renda equivalente ó rendemento forestal que deixará de per</p>
<p>cibir. Ademais, solicita que se lle envíe ó seu enderezo copia de todo o proxecto.</p>
<p>3. José, Jesús e Herminia Orosa Rego presentan as mesmas alegacións que Manuel Barro Gómez e outros.</p>
<p>4. Manuel e Josefa Alcalde Abalo, Araceli Villanueva Montoto e Antonio Coronado Ramos manifestan que ata que recibiron a notificación individual non tiveron noticia de estaren afectados polo proxecto e que este deixará o seu predio inservible para a explotación gandeira. Ademais, alegan que na Lei de expropiación forzosa se prevé a posibilidade de arrendamento do ben sobre o que se pretende actuar.</p>
<p>Así mesmo, alegan que a edificabilidade do proxecto sectorial non é acorde co artigo 92 da Lei do solo de Galicia e que existen deficiencias no estudio de impacto ambiental.</p>
<p>5. Antonio Mª Orosa Prieto manifesta que o predio 170 pertence ás 29 persoas que relaciona.</p>
<p>6. Inés Carballal Gato comunica que o predio nº 15 do parcelario pertence ós irmáns Manuel, Jesús, Benigno e Fernando Prieto Carballal. Así mesmo, alega que Gamesa se opón a facilita-la opción de arrendamento.</p>
<p>7. Nancy Ramudo Mones comunica os datos do seu representante.</p>
<p>8. José Mª Campo Fernández, en nome e representación de Piedra Natural de Muras, S.L., manifesta que ata que recibiu a notificación descoñecía a existencia do proxecto do parque. Indica que a beneficiaria debería acreditar que non existen solucións alternativas con menor incidencia.</p>
<p>9. Javier e Juan Carlos Orosa García, Isaura Gómez Peón, Estrella Ladra Franco, Concepción Fernández Ladra e Carmen Fernández Ladra e outros alegan defectos de representación nas súas propiedades.</p>
<p>10. Rafael Corral Bellas, en representación do grupo ecoloxista Guerrilleiros das Fragas-F.E.G., formula alegacións de carácter ambiental ó proxecto. Así mesmo, solicita a paralización de tódolos parques eólicos en tramitación, a suspensión do Plan sectorial eólico de Galicia e a creación dunha comisión de traballo na que estean representadas tódalas partes afectadas, co fin de crear un P.E. de Galicia consensuado por todos.</p>
<p>Daniel López Vispo, en nome propio e en representación da Asociación para a Defensa Ecolóxica de Galicia, presenta idéntico escrito de alegacións.</p>
<p>11. Manuel Pico Meizoso, José Luis Castro Baamonde e Manuel Prieto Carballal, en representación da Sociedade de Cazadores Chao de Lousada, titular do T.E.C.O.R de carácter societario Chao de Lousada, manifestan que a instalación do parque eólico implica a exclusión do aproveitamento cinexético no terreo ocupado, de conformidade co artigo 8 da Lei 4/1997, de caza de Galicia. Ademais, é posible que a exclusión desta zona afecte de forma negativa ó resto. Estes dereitos deben ser debidamente indemnizados, polo que solicitan a súa inclusión no expediente expropiatorio.</p>
<p>Terceiro.-O 27 de xaneiro de 2003, a Dirección Xeral de Calidade e Avaliación Ambiental resolveu aproba-la declaración de impacto ambiental do parque eólico de Goia-Peñote, publicada no DOG do 3 de marzo de 2003, o que se lle notificou ó promotor o 21 de febreiro de 2003.</p>
<p>Cuarto.-O 14 de xaneiro de 2002, a Delegación Provincial da Consellería de Innovación, Industria e Comercio emitiu informe sobre o citado proxecto coas seguintes características básicas:</p>
<p>Instalación e coordenadas poligonais:</p>
<table><tbody><tr><td></td></tr>
<tr><td></td></tr>
<tr><td>Nome</td><td>Municipios</td><td>Vértices</td></tr>
<tr><td></td></tr>
<tr><td>Goia-Peñote</td><td>Xermade, Vilalba
Muras (Lugo)</td><td></td><td>X</td><td>Y</td></tr>
<tr><td></td></tr>
</tbody></table>
<table><tbody><tr><td></td><td></td><td>V</td><td>0.604.000,00</td><td>4.811.500,00</td></tr>
<tr><td></td></tr>
<tr><td></td><td></td><td>V</td><td>0.606.000,00</td><td>4.811.000,00</td></tr>
<tr><td></td></tr>
<tr><td></td><td></td><td>V</td><td>0.605.000,00</td><td>4.810.500,00</td></tr>
<tr><td></td></tr>
<tr><td></td><td></td><td>V</td><td>0.605.000,00</td><td>4.810.000,00</td></tr>
<tr><td></td></tr>
<tr><td></td><td></td><td>V</td><td>0.605.500,00</td><td>4.810.500,00</td></tr>
<tr><td></td></tr>
<tr><td></td><td></td><td>V</td><td>0.606.500,00</td><td>4.810.000,00</td></tr>
<tr><td></td></tr>
<tr><td></td><td></td><td>V</td><td>0.606.500,00</td><td>4.811.000,00</td></tr>
<tr><td></td></tr>
<tr><td></td><td></td><td>V</td><td>0.607.491,79</td><td>4.811.000,00</td></tr>
<tr><td></td></tr>
<tr><td></td><td></td><td>V</td><td>0.608.350,00</td><td>4.808.500,00</td></tr>
<tr><td></td></tr>
<tr><td></td><td></td><td>V</td><td>0.609.205,60</td><td>4.808.205,60</td></tr>
<tr><td></td></tr>
<tr><td></td><td></td><td>V</td><td>0.608.000,00</td><td>4.807.000,00</td></tr>
<tr><td></td></tr>
<tr><td></td><td></td><td>V</td><td>0.607.000,00</td><td>4.808.000,00</td></tr>
<tr><td></td></tr>
<tr><td></td><td></td><td>V</td><td>0.606.000,00</td><td>4.807.500,00</td></tr>
<tr><td></td></tr>
<tr><td></td><td></td><td>V</td><td>0.605.000,00</td><td>4.809.000,00</td></tr>
<tr><td></td></tr>
<tr><td></td><td></td><td>V</td><td>0.605.000,00</td><td>4.809.500,00</td></tr>
<tr><td></td></tr>
<tr><td></td><td></td><td>V</td><td>0.604.000,00</td><td>4.809.500,00</td></tr>
<tr><td></td></tr>
<tr><td></td><td></td><td>V</td><td>0.602.500,00</td><td>4.810.000,00</td></tr>
<tr><td></td></tr></tbody></table>
<p>Nº de aeroxeradores: 48.</p>
<p>Potencia unitaria por aeroxerador: 850 kW.</p>
<p>Xeradores: G58-850 de Gamesa Eólica.</p>
<p>Potencia total instalada: 40,8 MW.</p>
<p>Producción anual estimada: 107.733 MWh.</p>
<p>Investimento previsto: 33.880.786,77 A.</p>
<p>Características técnicas da infraestructura eléctrica de transformación e interconexión:</p>
<p>48 aeroxeradores tipo G-58 de 850 kW de potencia nominal unitaria.</p>
<p>48 centros de transformación de 900 kVA de potencia unitaria e relación de transformación 0,69/20 kV, instalados unitariamente en interior de torre de aeroxerador coa súa correspondente paramenta de seccionamento, manobra e protección.</p>
<p>Liñas de media tensión subterráneas para evacuación de enerxía a 20 kV, de interconexión entre centros de transformación e subestación transformadora 20/132 kV.</p>
<p>Subestación transformadora 20/132 kV para evacuación de enerxía producida no parque eólico Goia-Peñote, composta por un transformador principal 20/132 kV de 45/55 MVA ONAF/ONAN de potencia nominal e un transformador para servicios auxiliares 20/0,4 kV de 50 kVA de potencia nominal cos correspondentes equipos de control, seccionamento, manobra e protección.</p>
<p>Quinto.-O 15 de novembro de 2002, o promotor solicita que lle sexa de aplicación o procedemento establecido no Decreto 302/2001, do 25 de outubro, xa citado.</p>
<p>Sexto.-O 11 de febreiro de 2003, o promotor comunica que se chegou a mutuo acordo cos titulares dos permisos de investigación nº LU-5394 Fernando e nº LU-5395.2</p>
<p>Angelita fracción segunda, polo que solicita que sexan excluídos do expediente expropiatorio do parque eólico Goia-Peñote.</p>
<p>Fundamentos de dereito:</p>
<p>Primeiro.-A Dirección Xeral de Industria, Enerxía e Minas é competente para resolver este expediente con fundamento no Estatuto de autonomía de Galicia, Real decreto 2563/1982, do 24 de xullo, o Decreto 132/1982, do 4 de novembro, o Decreto 15/2002, do 24 de xaneiro, polo que se establece a estructura orgánica da Consellería de Innovación, Industria e Comercio, modificado polos decretos 8/2003, do 18 de xaneiro de 2003, e o Decreto 23/2003, do 20 de xaneiro, en relación co Real decreto 1955/2000, do 1 de decembro, Decreto 302/2001, do 25 de outubro, e o Real decreto 2818/1998, do 23 de decembro, xa citados.</p>
<p>Segundo.-Á vista das alegacións presentadas, da contestación dada a estas por parte da empresa promotora e do resto de documentación que consta no expediente, queda de manifesto que:</p>
<p>1. As alegacións de carácter urbanístico serán consideradas no momento de proceder á resolución do proxecto sectorial de incidencia supramunicipal. De todos modos, hai que recordar que de acordo co establecido no Decreto 80/2000, que regula os plans e proxectos de incidencia supramunicipal, os plans municipais terán que adaptarse ó establecido nos ditos proxectos.</p>
<p>2. En relación coas alegacións relativas a erros na titularidade dos predios afectados polo parque, nas que se reclama a titularidade ou cotitularidade ou modificacións nestas, a empresa tómaas en conta; non obstante, será no levantamento de actas, ó que serán oportunamente convocados, o momento no que poden demostra-la titularidade dos predios, achegando a documentación acreditativa necesaria.</p>
<p>3. Con respecto ás alegacións de carácter ambiental, foron consideradas na declaración de impacto ambiental.</p>
<p>4. En canto ás alegacións nas que se manifestan os prexuízos ou motivos económicos de calquera índole, cabe dicir que non é obxecto desta fase do expediente valora-la depreciación do solo; correspóndelle á fase de prezo xusto, naqueles predios nos que non se alcance mutuo acordo.</p>
<p>Terceiro.-No expediente instruído para o efecto cumpríronse os trámites regulamentarios. Así mesmo, a instalación e o seu proxecto de execución reúnen tódolos requisitos técnicos esixibles.</p>
<p>Esta dirección xeral, de acordo co que antecede e no exercicio das competencias que ten atribuídas,</p>
<p>RESOLVE:</p>
<p>-Autorizarlle a Gamesa Energía, S.A. a instalación dos equipos electromecánicos do parque eólico denominado Goia-Peñote, que se situarán nos concellos de Xermade, Vilalba e Muras.</p>
<p>-Aproba-lo proxecto de execución da dita instalación.</p>
<p>-Recoñecerlle a esa instalación a condición de instalación acollida ó réxime especial do Real decreto 2818/1998, e incluíla no grupo b.2) do artigo 2 do dito real decreto.</p>
<p>-Declara-la utilidade pública, en concreto, das instalacións do parque eólico Goia-Peñote, o que leva implícita a necesidade de ocupación dos bens e dereitos afectados e implica a urxente ocupación para os efectos do artigo 52 da Lei de expropiación forzosa.</p>
<p>Todo iso de acordo coas condicións seguintes:</p>
<p>Primeira.-Gamesa Energía, S.A., para os efectos de garanti-lo cumprimento das súas obrigas, deberá constituír, no prazo dun mes contado desde o outorgamento desta autorización, unha fianza de 677.615.73 A, importe do 2% do orzamento que figura no expediente, para garanti-lo cumprimento das súas obrigas, conforme o disposto no artigo 19 do citado Decreto 302/2001, do 25 de outubro.</p>
<p>A citada fianza constituirase na Caixa Xeral de Depósitos da Consellería de Economía e Facenda da Xunta de Galicia, en calquera das formas sinaladas no artigo 1.1º, apartado 39 do Decreto 1775/1967, do 22 de xullo, e será devolta unha vez se formalice a acta de posta en marcha das instalacións.</p>
<p>Segunda.-As instalacións que se autorizan terán que realizarse de acordo coas especificacións e planos que figuran no proxecto presentado pola empresa, cun orzamento de 33.880.786,77 A.</p>
<p>Terceira.-Para introducir modificacións nas instalacións que afecten a datos básicos do proxecto será necesaria a previa autorización da Dirección Xeral de Industria, Enerxía e Minas. Así mesmo, dentro das súas respectivas competencias, a Delegación Provincial da Consellería de Innovación, Industria e Comercio de Lugo poderá autoriza-las modificacións de detalle do proxecto que resulten procedentes, debéndolle comunicar a esta dirección xeral tódalas resolucións que dicte en aplicación da dita facultade.</p>
<p>Cuarta.-O prazo para a posta en marcha das instalacións que se autorizan será de dezaoito meses, contados a partir da data de ocupación dos terreos.</p>
<p>Unha vez construídas as instalacións autorizadas, a Delegación Provincial da Consellería de Innovación, Industria e Comercio de Lugo inspeccionará a totalidade das obras e montaxes efectuadas e verificará o cumprimento dos compromisos contraídos por Gamesa Energía, S.A. no seu plan eólico.</p>
<p>Quinta.-Como requisito necesario para a aplicación á citada instalación do réxime especial, o promotor deberá inscribila no Rexistro de Instalacións de Producción de Enerxía Eléctrica en Réxime Especial da Comunidade Autónoma de Galicia, creado pola orde da Consellería de Industria e Comercio do 5 de xuño de 1995 (DOG do 14 de xullo), para o que acreditará o cumprimento das condicións previstas no artigo 12 do Real decreto 2818/1998, presentando a documentación que figure nas instruccións que dicte esta dirección xeral en desenvolvemento da dita orde. O parque conectarase co sistema centralizado que para o réxime especial estableza, de se-lo caso, a Dirección Xeral de Industria, Enerxía e Minas.</p>
<p>Sexta.-Con carácter previo á posta en marcha das instalacións, o órgano competente verificará o cumprimento dos condicionados impostos nesta resolución e na declaración de impacto ambiental do 27 de xaneiro de 2003, así como aquelas que no seu día se emitan conforme o disposto no artigo 7.1º do Decreto 442/1990,</p>
<p>do 13 de setembro, de avaliación do impacto ambiental para Galicia.</p>
<p>Sétima.-A Administración resérvase o dereito de deixar sen efecto esta autorización por calquera das causas establecidas no artigo 34 do Decreto 1775/1967, do 22 de xullo, por incumprimento das condicións impostas ou por calquera outra causa excepcional que o xustifique.</p>
<p>Oitava.-Esta autorización outórgase sen prexuízo de terceiros e independentemente das autorizacións, licencias ou permisos de competencia municipal, provincial ou outros necesarios para a realización das obras das instalacións autorizadas.</p>
<p>Contra esta resolución, que non é definitiva en vía administrativa, cabe interpoñer recurso de alzada ante o conselleiro de Innovación, Industria e Comercio no prazo dun mes contado a partir do día seguinte ó da notificación desta resolución, sen prexuízo de que os interesados poidan interpoñer calquera outro recurso que estimen pertinente.</p>
<p>Santiago de Compostela, 21 de marzo de 2003.</p>
<p>Ramón Ordás Badía</p>
<p>Director xeral de Industria, Enerxía e Minas</p>

