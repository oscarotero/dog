---
date: '2003-04-08'
id: CD82
page: 4
number: 69
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 25 de marzo de 2003 pola que dispón a publicación do Acordo do
  Consello Galego de Cooperativas sobre premios á cooperación.
range: Resolución
url: 'https://www.xunta.gal/dog/Publicados/2003/20030408/AnuncioCD82_gl.html'
---
<p>O Pleno do Consello Galego de Cooperativas, na súa sesión do 28 de febreiro de 2003, acordou aproba-las bases reguladoras dos premios á cooperación para o ano 2003.</p>
<p>En uso das atribucións que teño conferidas pola Lei 5/1998, do 18 de decembro, de cooperativas de Galicia e polo Decreto 25/2001, do 18 de xaneiro, polo que se regula a organización e funcionamento do Consello Galego de Cooperativas</p>
<p>DISPOÑO:</p>
<p>A publicación no Diario Oficial de Galicia do acordo referido.</p>
<p>Santiago de Compostela, 25 de marzo de 2003.</p>
<p>María José Cimadevila Cea</p>
<p>Presidenta do Consello Galego de Cooperativas</p>
<p>Acordo do 28 de febreiro de 2003 do Consello Galego de Cooperativas pola que se convocan os II premios á cooperación</p>
<p>A Constitución española no seu artigo 129.2º encoméndalles ós poderes públicos a promoción das diversas formas de participación na empresa e o fomento, mediante unha lexislación adecuada das sociedades cooperativas.</p>
<p>A Comunidade Autónoma galega asumiu a competencia exclusiva en materia de cooperativas en virtude da transferencia feita pola Lei orgánica 16/1995, ampliando a recolla no artigo 28.7º do Estatuto de autonomía de Galicia.</p>
<p>En uso da referida competencia dictouse a Lei 5/1998, do 18 de decembro, de cooperativas de Galicia a cal recoñece de interese social a promoción e o desenvolvemento das sociedades cooperativas, creando o Consello Galego de Cooperativas como máximo órgano de promoción e difusión do cooperativismo na Comunidade Autónoma, co encargo de velar polo cumprimento dos principios cooperativos, pola axeitada aplicación da lei e polo respecto das regras dunha xestión correcta e democrática das cooperativas de Galicia.</p>
<p>Coa finalidade de fomentar e difundi-lo cooperativismo na Comunidade Autónoma, así como para recompensar publicamente o labor que as cooperativas e outras institucións e persoas veñen realizando neste sentido, o Consello Galego de Cooperativas considerou axeitado instituír con periodicidade anual os Premios á Cooperación.</p>
<p>Polo que antecede, o Pleno do Consello Galego de Cooperativas, na súa reunión de data do 28 de febreiro de 2003, acordou:</p>
<p>Único.-Aproba-las bases polas que se regulan os premios á cooperación para o ano 2003, segundo o anexo que se xunta.</p>
<p>ANEXO</p>
<p>Bases polas que se rexerá a convocatoria</p>
<p>dos Premios á Cooperación 2003</p>
<p>Primeira.-Destinatarios.</p>
<p>Poderán optar a estes premios as cooperativas, as súas asociacións e as persoas físicas ou xurídicas, públicas ou privadas, que realizaran un destacado labor no eido do cooperativismo na Comunidade Autónoma galega.</p>
<p>Segunda.-Modalidades.</p>
<p>Os premios á cooperación convócanse baixo as seguintes modalidades:</p>
<p>Premio á excelencia cooperativa.</p>
<p>Premio á innovación cooperativa.</p>
<p>Premio á intercooperación cooperativa.</p>
<p>Premio á promoción do cooperativismo.</p>
<p>Premio á comunicación.</p>
<p>Terceira.-Premio á excelencia cooperativa.</p>
<p>1. Outorgaráselle á cooperativa que máis teña destacado no impulso dos valores cooperativos na Comunidade Autónoma galega.</p>
<p>2. O xurado valorará a traxectoria das candidatas, especialmente a aplicación práctica dos principios cooperativos establecidos pola Alianza Cooperativa Internacional e a súa adecuación ó marco socioeconómico galego.</p>
<p>3. O premio terá unha dotación económica de 5.000 euros.</p>
<p>Cuarta.-Premio á innovación cooperativa.</p>
<p>1. Outorgarase ó proxecto empresarial máis innovador ou ó mellor traballo de investigación sobre materias relacionadas co cooperativismo.</p>
<p>2. O xurado terá en conta a relevancia do proxecto ou traballo para o futuro do desenvolvemento do cooperativismo, así como o seu carácter innovador.</p>
<p>3. O premio terá unha dotación económica de 5.000 euros. No caso de que o premio recaia nun traballo de investigación, o interesado poderá optar pola súa publicación polo Consello Galego de Cooperativas ou pola percepción da devandita contía.</p>
<p>Quinta.-Premio á intercooperación.</p>
<p>1. Outorgarase á mellor experiencia de intercooperación ou integración cooperativa na Comunidade Autónoma galega.</p>
<p>2. O xurado valorará a influencia da experiencia no seu ámbito territorial e funcional, o seu adecuado dimensionamento empresarial e a súa viabilidade e efectos nos eidos económico, social e laboral.</p>
<p>3. O premio terá unha dotación económica de 5.000 euros.</p>
<p>Sexta.-Premio á promoción do cooperativismo.</p>
<p>1. Outorgaráselle á persoa ou entidade que teña destacado especialmente no fomento do cooperativismo.</p>
<p>2. O xurado valorará especialmente ós persoeiros do cooperativismo como xeito de recoñece-las súas traxectorias neste eido. O xurado terá en conta a actividade ou actividades realizadas polos/as candidatos/as e a súa repercusión na implantación e desenvolvemento do cooperativismo en Galicia tanto nos seus aspectos cualitativos como cuantitativos.</p>
<p>3. O premio terá unha dotación económica de 5.000 euros.</p>
<p>Sétima.-Premio á comunicación.</p>
<p>1. Outorgaráselle ó mellor artigo, reportaxe ou calquera outro labor informativo sobre cooperativismo, difundido polos medios de comunicación xeneralistas de Galicia no ano 2003.</p>
<p>2. O xurado terá en conta o tratamento singularizado do cooperativismo e o grao de difusión acadado, valorando especialmente a súa contribución para achega-lo coñecemento da fórmula empresarial cooperativa á sociedade galega.</p>
<p>3. O premio terá unha dotación económica de 5.000 euros.</p>
<p>Oitava.-Candidaturas, documentación e prazo.</p>
<p>As candidaturas poderán presentarse, asinadas polo candidato ou persoa que o propoña, por calquera medio que acredite a súa constancia, perante o Consello Galego de Cooperativas acompañada de memoria explicativa e documentación xustificativa dos valores e méritos alegados.</p>
<p>O prazo de presentación de solicitudes rematará o 31 de outubro de 2003.</p>
<p>Novena.-Xurado.</p>
<p>Para efectos de concesión dos premios, actuará como xurado a Comisión Permanente do Consello Galego de Cooperativas e a súa decisión será inapelable.</p>
<p>O xurado poderá declara-los premios desertos ou conceder premios compartidos.</p>
<p>Décima.-Entrega dos premios.</p>
<p>A decisión do xurado darase a coñecer no transcurso dun acto público, no que se procederá á entrega dos premios.</p>
<p>Décimo primeira.</p>
<p>A participación nestes premios supón a aceptación incondicional das presentes bases.</p>

