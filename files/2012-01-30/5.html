---
date: '2012-01-30'
id: O92-200112-11281
page: 4213
number: 20
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 16 de xaneiro de 2012 de delegación de facultades no director
  xeral do Igape para modificar en determinadas bases reguladoras o prazo de
  presentación da solicitude de cobramento.
range: Resolución
url: >-
  https://www.xunta.gal/dog/Publicados/2012/20120130/AnuncioO92-200112-11281_gl.html
---
<p>Determinadas bases reguladoras das liñas de axuda do Igape establecen un prazo certo para que os beneficiarios presenten a solicitude de cobramento da subvención. </p>
    <p>Nos casos en que o beneficiario recorre contra a resolución de concesión pode vencer este prazo sen que o recurso estea resolto e notificado, co cal se presenta o problema de se o importe da solicitude de cobramento debe ser o inicialmente concedido ou o importe que estima o beneficiario segundo o seu recurso. </p>
    <p>Polo que antecede, e de conformidade coas facultades que teño conferidas</p>
    <h2>RESOLVO:</h2>
    <p>Primeiro. Publicar a seguinte delegación de facultades acordada polo Consello de Dirección do Instituto Galego de Promoción Económica na súa xuntanza do 19 de decembro de 2011:</p>
    <p>– Delégase no director xeral do Igape a competencia para resolver a modificación do prazo certo de presentación da solicitude de cobramento establecido en determinadas bases reguladoras do Igape, naqueles casos en que a estimación dun recurso administrativo contra unha resolución de concesión incremente o importe da axuda concedida inicialmente.</p>
    <p>O beneficiario deberá presentar a solicitude de cobramento respecto dos gastos e da porcentaxe de subvención definitivamente concedidos, así como a documentación xustificativa da execución do proxecto, no prazo dun mes desde a recepción da notificación do recurso.</p>
    <p>A presentación do recurso non modificará o prazo de execución do proxecto polo que as facturas e os medios de pagamento deberán estar comprendidos nese prazo, agás que as bases reguladoras en concreto permitan modificar ese prazo e así o solicitase o beneficiario no seu recurso.</p>
    <p>Este acordo aféctalles ás seguintes bases reguladoras:</p>
    <p>a) Bases reguladoras das axudas do Instituto Galego de Promoción Económica aos proxectos de creación de pequenas e medianas empresas ou de realización de investimentos en pequenas e medianas empresas novas promovidas por novos emprendedores, cofinanciadas polo Fondo Europeo de Desenvolvemento Rexional, no marco do Programa operativo Feder Galicia 2007-2013 (DOG núm. 65, do 8 de abril de 2010).</p>
    <p>b) Bases reguladoras das axudas do Instituto Galego de Promoción Económica aos proxectos de consultoría externa dirixidos á análise económico-financeira das pequenas e medianas empresas (DOG núm. 76, do 23 de abril de 2010).</p>
    <p>c) Bases reguladoras das axudas do Instituto Galego de Promoción Económica á internacionalización das empresas galegas (DOG núm. 22, do 2 de febreiro de 2011).</p>
    <p>d) Bases reguladoras das axudas do Igape para a contratación de xestores de internacionalización, cofinanciadas polo Fondo Social Europeo no marco do Programa operativo FSE Galicia 2007/2013 (DOG núm. 75, do 15 de abril de 2011).</p>
    <p>Segundo. Esta resolución entrará en vigor desde o día da súa publicación no <em>Diario Oficial de Galicia</em> e tamén afectará aqueles expedientes en vía de recurso pendentes de resolver.</p>
    <p>Santiago de Compostela, 16 de xaneiro de 2012.</p>
    <footer><p>Javier Aguilera Navarro<br>Director xeral do Instituto Galego de Promoción Económica</p></footer>

