---
date: '2012-01-13'
id: CA05-090112-10790
page: 2250
number: 9
agency: Consellería de Traballo e Benestar
section: III. Outras disposicións.
title: >-
  ORDE do 4 de xaneiro de 2012 pola que se modifica a Orde do 3 de marzo de
  2011, pola que se regulan as bases polas que se rexerá a concesión de
  subvencións destinadas ao cofinanciamento da prestación de servizos sociais
  polas corporacións locais e se procede á súa convocatoria para o exercicio
  2011.
range: Orde
url: >-
  https://www.xunta.gal/dog/Publicados/2012/20120113/AnuncioCA05-090112-10790_gl.html
---
<p>A Orde do 3 de marzo de 2011 pola que se regulan as bases polas que se rexerá a concesión de subvencións destinadas ao cofinanciamento da prestación de servizos sociais polas corporacións locais e se procede á súa convocatoria para o exercicio 2011, publicada no <em>Diario Oficial de Galicia</em> do 29 de marzo de 2011 e modificada pola Orde do 25 de abril de 2011 (DOG núm. 82, do 28 de abril) establece, no seu artigo 18, que o prazo para xustificación das subvencións concedidas ás corporacións locais beneficiarias rematará o 3 de febreiro de 2012.</p>
    <p>Este ano 2011 implementouse por primeira vez unha aplicación informática para facilitar a tramitación deste procedemento de subvencións, a través da cal as corporacións locais elaboraron, no seu momento, os formularios de solicitude de subvencións. Na actualidade estase a desenvolver a dita aplicación para facilitar que as corporacións locais poidan cubrir os formularios correspondentes para elaborar a documentación requirida para xustificar as subvencións concedidas no ano 2011, tal como se prevé no artigo 18.5 da dita orde de convocatoria.</p>
    <p>Non obstante, debido a problemas técnicos e a certo retraso no desenvolvemento da aplicación informática derivado da complexidade deste tipo de subvencións, é posible que esta non estea dispoñible coa antelación necesaria para que as corporacións locais beneficiarias poidan cumprir co prazo establecido na orde de convocatoria. Polo tanto, faise necesario ampliar o prazo de presentación desta documentación xustificativa para os efectos de compensar estas deficiencias e de garantir que as corporacións locais poidan cumprir co dito prazo de xustificación das subvencións consonte o establecido no artigo 45 do regulamento que desenvolve a Lei 9/2007, do 13 de xuño, de subvencións de Galicia, aprobado polo Decreto 11/2009, do 8 de xaneiro, garantindo, deste xeito, a dispoñibilidade da aplicación informática coa antelación mínima necesaria para que as corporacións locais poidan elaborar os formularios da documentación xustificativa e presentala dentro do prazo.</p>
    <p>En virtude do exposto anteriormente, e en uso das facultades que teño atribuídas pola Lei 1/1983, do 22 de febreiro, reguladora da Xunta e da súa Presidencia, desenvolvida polo Decreto 79/2009, do 19 de abril, e o Decreto 335/2009, do 11 de xuño,</p>
    <p class="dog-centrado-sin-cursiva-c-a">DISPOÑO:</p>
    <p>Artigo único. Amplíase o prazo de presentación da documentación xustificativa das subvencións concedidas ás corporacións locais ata o 9 de marzo de 2012, incluído. Para estes efectos, a aplicación informática a través da cal deben cubrirse, obterse e validarse necesariamente os formularios para elaboración da documentación xustificativa das ditas subvencións para o financiamento dos servizos sociais comunitarios municipais estará dispoñible na páxina web da Consellería de Traballo e Benestar ata as 14.00 horas do día 9 de marzo.</p>
    <p>Disposición derradeira única.</p>
    <p>Esta disposición entrará en vigor o día seguinte ao da súa publicación.</p>
    <p>Santiago de Compostela, 4 de xaneiro de 2012.</p>
    <footer><p>Beatriz Mato Otero<br>Conselleira de Traballo e Benestar</p></footer>

