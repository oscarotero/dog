---
date: '1999-05-26'
id: '8946'
page: 6
number: 99
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 5 de maio de 1999 pola que se aproba a tarxeta de identificación do
  persoal da Inspección Turística.
range: Orde
url: 'https://www.xunta.gal/dog/Publicados/1999/19990526/Anuncio8946_gl.html'
---
<p>A Lei 9/1997, do 21 de agosto (DOG nº 167, do 1 de setembro), de ordenación e promoción do turismo en Galicia, crea, no seu artigo 80, a escala técnica</p>
<p>de inspección turística. Ó abeiro desta previsión aprobouse por Decreto 315/1998, do 12 de novembro (DOG nº 227, do 23 de novembro), o Regulamento da inspección turística, que, entre outras, atribúe á Inspección Turística funcións de vixilancia, verificación e constatación do cumprimento da normativa turística, da existencia de infraestructuras e dos servicios obrigatorios, así como a investigación e comprobación dos feitos obxecto de reclamacións ou denuncias.</p>
<p>No exercicio destas funcións, tanto a lei como o regulamento confiren ós inspectores de turismo a consideración de axentes da autoridade, coas facultades e protección que lles outorga a normativa vixente, para os efectos da responsabilidade de quen ofreza resistencia ou acometa atentado ou desobediencia contra eles, en acto de servicio ou con motivo del. Así mesmo e para o mellor cumprimento destas funcións, poderán solicita-lo auxilio e apoio das forzas e corpos de Seguridade do Estado, da policía adscrita á Comunidade Autónoma e da policía local, así como a cooperación doutras administracións públicas.</p>
<p>Como queira que de conformidade co artigo 6.1º do Regulamento da inspección turística, o exercicio destas funcións require, con carácter previo, a acreditación daquela condición, mediante a exhibición da tarxeta de identificación por parte do inspector, faise preciso, mediante a presente orde, establece-lo modelo e características desta tarxeta de identificación que acredite o persoal da inspección turística no desempeño das súas funcións.</p>
<p>O Decreto 315/1998, do 12 de novembro, que aproba o citado regulamento, na súa primeira disposición derradeira, autoriza a Consellería de Cultura, Comunicación Social e Turismo para dicta-las normas precisas para o seu desenvolvemento,</p>
<p>Na súa virtude,</p>
<p>DISPOÑO:</p>
<p>Artigo 1º</p>
<p>Apróbase a tarxeta de identificación do persoal da Inspección Turística, coas características e modelo que se recolle no anexo da presente orde.</p>
<p>Artigo 2º</p>
<p>1. Esta tarxeta de identificación acreditará os inspectores de turismo no exercicio das funcións, que dentro do seu respectivo ámbito xeográfico de actuación, segundo a unidade á que se atopen adscritos, teñen atribuídas polo artigo 4 do Regulamento da inspección turística.</p>
<p>2. Acreditará, así mesmo, dentro do seu respectivo ámbito, ó xefe do Servicio de Inspección do Turismo e ós xefes dos servicios de Turismo das delegacións provinciais desta consellería, para os efectos do artigo 14 do regulamento.</p>
<p>Artigo 3º</p>
<p>A tarxeta de identificación é persoal e intransferible, ten a consideración de documento público e, neste sentido, a confección ou o uso por persoa non autorizada dará lugar ás consecuencias previstas pola lexislación vixente.</p>
<p>Artigo 4º</p>
<p>1. A expedición da tarxeta de identificación corresponde á Dirección Xeral de Turismo, sendo entregada ó persoal da Inspección Turística unha vez tome posesión do seu posto de traballo. Este persoal procederá á inmediata devolución da tarxeta no momento do seu cesamento no posto de traballo e nos supostos de suspensión de funcións, mentres dure esta.</p>
<p>2. En caso de substracción, perda, destrucción, deterioración ou caducidade da tarxeta, o seu titular deberá comunicalo por escrito á Dirección Xeral de Turismo, para os efectos de tramita-la expedición dunha nova en substitución daquela.</p>
<p>Artigo 5º</p>
<p>1. A tarxeta de identificación caducará ós catro anos da data da súa expedición.</p>
<p>2. No Servicio de Inspección do Turismo levarase un libro de rexistro de tarxetas identificativas, no que figuren os datos desta, así como aquelas circunstancias recollidas nos artigos precedentes.</p>
<p>Disposición transitoria</p>
<p>As tarxetas identificativas dos inspectores de Turismo, expedidas con anterioridade á data de entrada en vigor da presente orde, quedarán anuladas a partir do 31 de xullo do 1999. Con anterioridade á dita data, os seus titulares instarán da Dirección Xeral de Turismo a expedición da nova tarxeta de identificación, procedendo no momento da súa entrega á devolución da tarxeta substituída.</p>
<p>Disposicións derradeiras</p>
<p>Primeira.-Facúltase o director xeral de Turismo para dicta-las resolucións, instruccións e directrices que sexan necesarias para o desenvolvemento e aplicación da presente orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 5 de maio de 1999.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>
<p>ANEXO</p>
<p>A tarxeta de identificación ten unhas medidas de 58x86 mm e está confeccionada en plástico PVC duro, con trama de cor azul sobre fondo branco,</p>
<p>Anverso:</p>
<p>1. Escudo de Galicia segundo modelo e especificacións establecidos pola Lei 5/1984, do 5 de maio, e Decreto 73/1985, do 18 de abril.</p>
<p>2. Fotografía en cor de 21x26 mm, inserida mediante dixitalización de imaxe.</p>
<p>3. Texto:</p>
<p>-Xunta de Galicia, Consellería de Cultura, Comunicación Social e Turismo, Dirección Xeral de Turismo.</p>
<p>-Datos profesionais do titular.</p>
<p>-Lugar, data e sinatura (dixitalizada) do director xeral.</p>
<p>-Caduca ós 4 anos.</p>
<p>Reverso:</p>
<p>Texto:</p>
<p>-Datos persoais e sinatura do titular.</p>
<p>-«Os inspectores de Turismo poderán en calquera momento realizar visitas ás empresas, actividades e establecementos turísticos, para práctica de calquera das actuacións referentes ós seus cometidos. Para estes efectos, os inspectores terán a facultade de acceder libremente, e sen notificación previa, en calquera momento, ás instalacións ou locais, logo da acreditación da súa condición.</p>
<p>O xefe de servicio do que dependa o inspector poderá acompañar a este durante a visita, naqueles casos en que aquel o coide conveniente».</p>
<p>-Art. 14 do Regulamento da inspección turística.</p>

