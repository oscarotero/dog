---
date: '2012-10-30'
id: G0198-241012-0001
page: 40871
number: 207
agency: Axencia Galega de Innovación
section: III. Outras disposicións.
title: >-
  RESOLUCIÓN do 24 de outubro de 2012 pola que se modifica o artigo 19 da Orde
  do 11 de abril de 2012 pola que se establecen as bases reguladoras para a
  concesión, en réxime de concorrencia competitiva, das subvencións para
  investimentos innovadores para o crecemento empresarial no ámbito da
  Comunidade Autónoma de Galicia, cofinanciadas polo Fondo Europeo de
  Desenvolvemento Rexional (Feder), no marco do Programa operativo Feder Galicia
  2007-2013, e se procede á súa convocatoria para o ano 2012 (código de
  procedemento IN848A), así como o artigo 6 do anexo I da mesma orde.
range: Resolución
url: >-
  https://www.xunta.gal/dog/Publicados/2012/20121030/AnuncioG0198-241012-0001_gl.html
---
<p>Por Orde do 11 de abril de 2012 establécense as bases reguladoras para a concesión, en réxime de concorrencia competitiva, das subvencións para investimentos innovadores para o crecemento empresarial no ámbito da Comunidade Autónoma de Galicia, cofinanciadas polo Fondo Europeo de Desenvolvemento Rexional (Feder), no marco do Programa operativo Feder Galicia 2007-2013, e se procede á súa convocatoria para o ano 2012.</p>
    <p>Unha vez constituída a Axencia Galega de Innovación, establecida no Decreto 50/2012, do 12 de xaneiro (DOG núm. 19, do 27 de xaneiro), polo que se crea a Axencia Galega de Innovación e se aproban os seus estatutos, e de acordo co disposto na súa disposición adicional primeira, quedou suprimida a Dirección Xeral de Investigación, Desenvolvemento e Innovación da Consellería de Economía e Industria, e subrogouse a Axencia na totalidade dos seus dereitos e obrigas derivados do exercicio das correspondentes competencias, sucedéndoas tamén en todas as súas competencias.</p>
    <p>No artigo 19.1 da devandita Orde do 11 de abril de 2012 establécese que para xustificar a subvención concedida, o beneficiario deberá presentar nos lugares sinalados no artigo 3 desta convocatoria e na data límite do 31 de outubro de 2012, ademais da documentación exixida no artigo 6 das bases reguladoras, a documentación que se indica. Establécese, así mesmo, que o período de emisión das facturas será desde a data de presentación das solicitudes das subvencións ata o 31 de outubro de 2012, e que en ningún caso se admitirán xustificantes de pagamento con data anterior á solicitude da subvención nin posterior ao 31 de outubro de 2012.</p>
    <p>Por outra banda, no artigo 6 do anexo I da devandita orde, establécese que para cobrar a subvención concedida o beneficiario deberá presentar na data límite do 31 de outubro de 2012 a documentación que se indica.</p>
    <p>Tendo en conta o atraso producido na resolución das devanditas axudas, motivado polo volume de solicitudes presentadas e polo longo proceso de avaliación, e co fin de viabilizar os procesos de execución e xustificación por parte dos beneficiarios resultantes e dado que non se causa prexuízo a terceiros, procede modificar o referido artigo 19 da convocatoria, así como o artigo 6 do seu anexo I, mediante a seguinte:</p>
    <p>Disposición única</p>
    <p>Modificación parcial do artigo 19 da Orde do 11 de abril de 2012 pola que se establecen as bases reguladoras para a concesión, en réxime de concorrencia competitiva, das subvencións para investimentos innovadores para o crecemento empresarial no ámbito da Comunidade Autónoma de Galicia, cofinanciadas polo Fondo Europeo de Desenvolvemento Rexional (Feder), no marco do Programa operativo Feder Galicia 2007-2013, e se procede á súa convocatoria para o ano 2012, que queda redactado do seguinte xeito nos parágrafos afectados:</p>
    <p>«19.1. Para xustificar a subvención concedida, o beneficiario deberá presentar nos lugares sinalados no artigo 3 desta convocatoria e na data límite do 15 de decembro de 2012, ademais da documentación exixida no artigo 6 das bases reguladoras, a documentación que a seguir se indica: (.../...).</p>
    <p>19.1.b. O período de emisión das facturas será desde a data de presentación das solicitudes das subvencións ata o 15 de decembro de 2012.</p>
    <p>19.1.c. Documentación xustificativa do pagamento: orixinal ou fotocopia compulsada de transferencias bancarias, certificacións bancarias ou extractos bancarios. En ningún caso se admitirán xustificantes de pagamento con data anterior á solicitude da subvención nin posterior ao 15 de decembro de 2012. Nestes documentos deberán estar claramente identificados o receptor e o emisor do pagamento, a satisfacción do importe total da factura, o número de factura a que correspondan, así como o concepto a que se refiren».</p>
    <p>Modificación parcial do artigo 6 do anexo I da devandita Orde do 11 de abril de 2012, que queda redactado do seguinte xeito no seu primeiro parágrafo:</p>
    <p>«Para cobrar a subvención concedida, o beneficiario deberá presentar na data límite do 15 de decembro de 2012 a seguinte documentación (.../...)».</p>
    <p>Disposición derradeira</p>
    <p>Esta resolución entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 24 de outubro de 2012</p>
    <footer><p>Ricardo Capilla Pueyo<br>Director da Axencia Galega de Innovación</p></footer>

