---
date: '2015-02-10'
id: G0244-090215-0002
page: 5825
number: 27
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  DECRETO 11/2015, do 5 de febreiro, polo que se modifica o Decreto 72/2013, do
  25 de abril, polo que se establece a estrutura orgánica da Vicepresidencia e
  da Consellería de Presidencia, Administracións Públicas e Xustiza.
range: Decreto
url: >-
  https://www.xunta.gal/dog/Publicados/2015/20150210/AnuncioG0244-090215-0002_gl.html
---
<p>En virtude do Decreto 72/2013, do 25 de abril, publicado o 14 de maio de 2013, establécese a estrutura orgánica da Vicepresidencia e da Consellería de Presidencia, Administracións Públicas e Xustiza. Así mesmo, o número 2 do artigo 32 do dito decreto foi modificado na súa redacción en virtude da disposición derradeira primeira do Decreto 101/2014, do 1 de agosto, polo que se establece a estrutura orgánica da Consellería de Facenda.</p>
    <p>A Dirección Xeral de Relacións Exteriores e coa Unión Europea, segundo as novas funcións atribuídas, precisa fortalecer a súa estrutura de modo que lle permita desempeñar e cumprir adecuadamente as tarefas inherentes á súa condición de organismo intermedio para a xestión dos fondos comunitarios destinados á cooperación transfronteiriza, de conformidade co establecido nos regulamentos comunitarios, nas disposicións de aplicación do programa operativo e no acordo que se subscriba coa autoridade de xestión.</p>
    <p>Durante o tempo de vixencia do actual decreto púxose de manifesto a necesidade de introducir determinadas modificacións dirixidas a redistribuír e concretar funcións no ámbito da Secretaría Xeral Técnica que reforcen e garantan un idóneo desenvolvemento e execución das súas actuacións.</p>
    <p>En todo caso, a estrutura reflectida neste decreto xorde como consecuencia da necesidade de optimizar recursos públicos e de continuar co proceso de racionalización, simplificación e redución das estruturas administrativas iniciado polo actual Goberno, mantendo o máximo nivel de calidade na prestación dos servizos públicos e sen que a nova ordenación supoña incremento de gasto.</p>
    <p>En consecuencia, baixo os principios de austeridade, eficacia e eficiencia no deseño e funcionamento da Administración pública, procede agora aprobar a modificación da estrutura orgánica da Vicepresidencia e da Consellería de Presidencia, Administracións Públicas e Xustiza, tendo en conta o disposto no capítulo II do título I da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>De conformidade co exposto, por proposta do vicepresidente e conselleiro de Presidencia, Administracións Públicas e Xustiza, no exercicio da facultade outorgada polo artigo 34.4 da Lei 1/1983, do 22 de febreiro, de normas reguladoras da Xunta e da súa Presidencia, co informe previo da Consellería de Facenda, e logo da deliberación do Consello da Xunta de Galicia na súa reunión do día cinco de febreiro de dous mil quince,</p>
    <h2>DISPOÑO:</h2>
    <p>Artigo único. Modificación do Decreto 72/2013, do 25 de abril, polo que se modifica a estrutura orgánica da Vicepresidencia e da Consellería de Presidencia, Administracións Públicas e Xustiza.</p>
    <p>O Decreto 72/2013, do 25 de abril, polo que se establece a estrutura orgánica da Vicepresidencia e da Consellería de Presidencia, Administracións Públicas e Xustiza, queda modificado como segue:</p>
    <p>Un. O número 1 do artigo 10 queda redactado do seguinte xeito:</p>
    <p>«1. Para o exercicio das súas competencias, a Secretaría Xeral Técnica contará cos seguintes órganos:</p>
    <p>a) Vicesecretaría Xeral.</p>
    <p>b) Subdirección Xeral de Réxime Xurídico.</p>
    <p>c) Subdirección Xeral de Xestión Económico-Administrativa.</p>
    <p>d) Subdirección Xeral de Coordinación de Servizos Transversais.</p>
    <p>e) Servizo Técnico–Normativo».</p>
    <p>Dous. O artigo 11 queda redactado do seguinte xeito:</p>
    <p>«Artigo 11. <em>Vicesecretaría Xeral</em></p>
    <p>1. A Vicesecretaría Xeral, con nivel orgánico de subdirección xeral, exercerá as seguintes funcións:</p>
    <p>a) A suplencia da persoa titular da Secretaría Xeral Técnica nos casos de ausencia, enfermidade ou vacante.</p>
    <p>b) A dirección e coordinación, de conformidade coas instrucións da Secretaría Xeral Técnica, das actividades do resto dos órganos que a integran, así como a sinatura dos asuntos de trámite de competencia do/a secretario/a xeral técnico/a.</p>
    <p>c) A elaboración de estudos e propostas de actuación sobre aspectos relativos á estruturación, planificación, organización, métodos de traballo e de mellora da xestión.</p>
    <p>d) O apoio técnico nas funcións encomendadas á Secretaría Xeral Técnica e aos distintos órganos de dirección da Consellería de Presidencia, Administracións Públicas e Xustiza.</p>
    <p>e) A coordinación, seguimento e control dos expedientes de contratación, dos convenios e protocolos de colaboración en que sexa parte a Consellería. </p>
    <p>f) A coordinación das obras e proxectos de competencia da Consellería.</p>
    <p>g) A coordinación, seguimento e control dos expedientes de subvencións de competencia da Consellería.</p>
    <p>h) A ordenación, xestión e administración ordinaria dos asuntos relativos ao réxime interno do persoal da Vicepresidencia e da Consellería de Presidencia, Administracións Públicas e Xustiza. </p>
    <p>i) A organización e supervisión das bases de datos e de rexistro de persoal sen prexuízo das competencias que correspondan a outros departamentos da Xunta de Galicia.</p>
    <p>j) A dirección do Rexistro Xeral da Xunta de Galicia e a súa coordinación cos demais rexistros oficiais da Administración autonómica.</p>
    <p>k) O desenvolvemento dos programas e servizos de atención á cidadanía.</p>
    <p>l) As traducións, a revisión lingüística e o asesoramento aos órganos da Administración autonómica que así o soliciten.</p>
    <p>m) A edición do <em>Diario Oficial de Galicia</em>.</p>
    <p>n) A coordinación e planificación das publicacións e edicións audiovisuais da Consellería e as funcións relativas á súa representación na Comisión de Publicacións da Xunta de Galicia, así como a información xeral e a súa difusión.</p>
    <p>o) A formación de estatísticas nas materias que sexan competencia da Consellería en coordinación co Instituto Galego de Estatística, sen prexuízo das funcións nesta materia doutros órganos e unidades da Vicepresidencia e da Consellería de Presidencia, Administracións Públicas e Xustiza.</p>
    <p>p) En xeral, a asistencia e xestión de cantos asuntos lle sexan encomendados por razón da súa competencia pola persoa titular da Secretaría Xeral Técnica. </p>
    <p>2. Para o cumprimento das súas funcións, a Vicesecretaría Xeral contará cos seguintes órganos:</p>
    <p>2.1. Servizo de Recursos Humanos e Réxime Interior.</p>
    <p>A este servizo correspóndelle a realización das seguintes funcións:</p>
    <p>a) A ordenación, xestión e administración ordinaria dos recursos humanos e o seguimento e control do rexistro de persoal da Vicepresidencia e Consellería de Presidencia, Administracións Públicas e Xustiza, excepto do persoal funcionario ao servizo da Administración de xustiza.</p>
    <p>b) A xestión do réxime interno do persoal, rexistro, arquivamento e información, control da asistencia e puntualidade da Vicepresidencia e da Consellería de Presidencia, Administracións Públicas e Xustiza.</p>
    <p>c) A xestión dos plans de formación do persoal da Vicepresidencia e da Consellería de Presidencia, Administracións Públicas e Xustiza. </p>
    <p>d) A habilitación de gastos de persoal da Vicepresidencia e da Consellería de Presidencia, Administracións Públicas e Xustiza. </p>
    <p>e) O estudo, tramitación e elaboración das propostas de resolución de reclamacións previas á vía laboral e recursos, así como a execución de sentenzas, en materia de persoal funcionario e laboral da Vicepresidencia e da Consellería de Presidencia, Administracións Públicas e Xustiza. </p>
    <p>f) Aqueloutras funcións que, dentro do seu ámbito, lle sexan asignadas.</p>
    <p>2.2. Servizo do Rexistro Xeral e Información á Cidadanía.</p>
    <p>A este servizo correspóndelle a realización das seguintes funcións:</p>
    <p>a) A dirección, seguimento e control do Rexistro Xeral da Xunta de Galicia, así como a súa coordinación cos demais rexistros oficiais da Administración autonómica e os das entidades locais galegas vinculadas a través do Portelo Único.</p>
    <p>b) A recepción dos documentos que se dirixan ás administracións públicas, expedición dos recibos acreditativos da súa presentación, de copias seladas e compulsas deles así como a súa remisión aos órganos destinatarios. </p>
    <p>c) A atención do persoal da Xunta de Galicia e das entidades locais en relación co funcionamento do Rexistro Xeral e demais rexistros oficiais da Administración autonómica.</p>
    <p>d) A información xeral á cidadanía. </p>
    <p>e) O desenvolvemento, en colaboración co órgano competente en materia de modernización e innovación tecnolóxica, da aplicación informática empregada nos rexistros propios e concertados.</p>
    <p>f) Aqueloutras funcións que, dentro do seu ámbito, lle sexan asignadas.</p>
    <p>2.3. Servizo de Tradución e Apoio Técnico-Administrativo.</p>
    <p>1. A este servizo correspóndelle a realización das seguintes funcións:</p>
    <p>a) O apoio técnico-administrativo á Vicesecretaría Xeral nos labores de coordinación, seguimento e control, dentro do seu eido competencial.</p>
    <p>b) A tradución e revisión lingüística de disposicións normativas, particularmente as publicadas no <em>Diario Oficial de Galicia</em> e nos suplementos en lingua galega do <em>Boletín Oficial del Estado</em> e doutros documentos oficiais.</p>
    <p>c) O apoio á Vicesecretaría Xeral na coordinación das publicacións e edicións audiovisuais da Consellería.</p>
    <p>d) O asesoramento lingüístico á Comisión Permanente de Publicacións e a outros órganos da Administración que o soliciten.</p>
    <p>e) A coordinación e o impulso de accións en materia de toponimia.</p>
    <p>f) A resolución das cuestións terminolóxicas que xurdan nas traducións e revisións lingüísticas realizadas para o <em>Diario Oficial de Galicia</em>, o suplemento en lingua galega do <em>Boletín Oficial del Estado</em> e aqueloutras que se lle encomenden.</p>
    <p>g) A xestión e actualización do Manual de estilo do <em>Diario Oficial de Galicia</em> e outras publicacións institucionais.</p>
    <p>h) Aqueloutras funcións que lle sexan asignadas pola persoa titular da Vicesecretaría Xeral.</p>
    <p>2. O Servizo de Tradución e Apoio Técnico-Administrativo, para o desenvolvemento das súas funcións contará, ademais, con dúas unidades administrativas directamente dependentes:</p>
    <p>a) Unha de apoio técnico e administrativo nos labores de coordinación, seguimento e control encomendados á Vicesecretaría Xeral.</p>
    <p>b) Outra de apoio nos labores de edición do <em>Diario Oficial de Galicia»</em>.</p>
    <p>Tres. O artigo 12 queda redactado do seguinte xeito:</p>
    <p>«Artigo 12. <em>Subdirección Xeral de Réxime Xurídico</em></p>
    <p>1. A Subdirección Xeral de Réxime Xurídico exercerá as seguintes funcións:</p>
    <p>a) A tramitación dos anteproxectos e proxectos de disposicións de carácter xeral que elaboren os distintos órganos de dirección da Consellería, así como dos convenios e protocolos de colaboración en que sexan parte.</p>
    <p>b) O estudo, tramitación e proposta de resolución de reclamacións, recursos e requirimentos formulados contra os actos e resolucións ditados polos distintos órganos da Consellería cando non sexan competencia doutros órganos.</p>
    <p>c) A emisión dos informes encomendados pola persoa titular da Secretaría Xeral Técnica, ademais do estudo dos asuntos que teñan que elevarse ao Consello da Xunta de Galicia e á Comisión de Secretarios Xerais.</p>
    <p>d) A coordinación, mediante a elaboración de instrucións, protocolos de actuación ou calquera outro instrumento que se considere axeitado, cos órganos e unidades administrativas da Consellería que desenvolvan funcións xurídico-administrativas.</p>
    <p>e) A coordinación, para a súa remisión e ulterior publicación no <em>Diario Oficial de Galicia</em>, das disposicións e actos administrativos ditados polos órganos da Consellería.</p>
    <p>f) A xestión de asuntos propios de asociacións, fundacións de interese galego, colexios profesionais e academias de Galicia.</p>
    <p>g) A tramitación dos requirimentos e peticións formulados á Consellería polos xulgados, tribunais, o Defensor do Pobo, o Valedor do Pobo, a cidadanía e outros órganos e institucións.</p>
    <p>h) A coordinación, seguimento e control dos asuntos que teñan que elevarse ao Consello da Xunta de Galicia e á Comisión de Secretarios Xerais.</p>
    <p>i) Cantas outras funcións expresamente lle sexan asignadas ou delegadas.</p>
    <p>2. Para o cumprimento das súas funcións, a Subdirección de Réxime Xurídico, contará cos seguintes órganos:</p>
    <p>2.1. Servizo Técnico-Xurídico.</p>
    <p>A este servizo correspóndelle a realización das seguintes funcións:</p>
    <p>a) A asistencia e apoio xurídico nas materias de competencia da Consellería, tanto nos proxectos de disposicións que elaboren os distintos centros directivos como no estudo, tramitación e propostas de resolución de reclamacións, recursos e requirimentos formulados contra actos e resolucións ditados polos distintos órganos da Consellería cando non estean atribuídos a outros órganos dela.</p>
    <p>b) O estudo dos asuntos que teñan que elevarse ao Consello da Xunta de Galicia e á Comisión de Secretarios Xerais, así como coordinación para a súa remisión e ulterior publicación no <em>Diario Oficial de Galicia</em> das disposicións e actos administrativos ditados polos órganos da Consellería.</p>
    <p>c) A asistencia e xestión de cantos asuntos lle sexan encomendados por razón da súa competencia pola persoa titular da Subdirección de Réxime Xurídico.</p>
    <p>d) Aqueloutras funcións que, dentro do seu ámbito, lle sexan asignadas.</p>
    <p>2.2. Servizo do Secretariado do Goberno.</p>
    <p>A este servizo correspóndelle a realización das seguintes funcións:</p>
    <p>a) A preparación da orde do día, confección das convocatorias, revisión e arquivamento da documentación dos expedientes que se eleven ao Consello da Xunta, ás súas comisións delegadas e á Comisión de Secretarios Xerais, para a súa aprobación.</p>
    <p>b) A redacción das actas, acordos e certificacións correspondentes ás reunións dos órganos citados na alínea precedente, a súa remisión ás consellerías competentes por razón da materia, o seu rexistro e a súa custodia.</p>
    <p>c) A remisión ao <em>Diario Oficial de Galicia</em>, para a súa publicación, dos decretos aprobados polo Consello da Xunta de Galicia e da normativa aprobada, se é o caso, polas comisións delegadas do Goberno galego.</p>
    <p>d) O traslado á Dirección Xeral de Relacións Institucionais e Parlamentarias das certificacións dos acordos de aprobación de proxectos de lei e dos seus textos para a súa remisión ao Parlamento de Galicia.</p>
    <p>e) A remisión ao <em>Boletín Oficial del Estado</em> das leis aprobadas polo Parlamento de Galicia para a súa publicación.</p>
    <p>f) Aqueloutras funcións que, dentro do seu ámbito, lle sexan asignadas.</p>
    <p>2.3. Servizo de Entidades Xurídicas e Corporativas.</p>
    <p>A este servizo correspóndelle a realización das seguintes funcións:</p>
    <p>a) A cualificación inicial das solicitudes de inscrición de fundacións de interese galego, a súa clasificación e adscrición aos distintos protectorados.</p>
    <p>b) A xestión e custodia do Rexistro Único de Fundacións de Interese Galego e o exercicio do protectorado en relación coas fundacións adscritas a esta consellería.</p>
    <p>c) A cualificación de legalidade dos estatutos dos colexios profesionais e os consellos galegos de colexios profesionais, a tramitación da aprobación definitiva destes e a xestión e custodia dos seus respectivos rexistros. </p>
    <p>d) A xestión e custodia do Rexistro Central de Asociacións da Comunidade Autónoma de Galicia e a coordinación dos rexistros provinciais, e a instrución e resolución do procedemento de declaración de utilidade pública de asociacións.</p>
    <p>e) A xestión e custodia do Rexistro Xeral de Academias de Galicia e as demais funcións que na materia lle correspondan a esta consellería. </p>
    <p>f) A xestión e coordinación dos órganos técnicos de consulta e asesoramento das entidades sinaladas.</p>
    <p>g) A realización dos informes, estudos e propostas de anteproxectos de disposicións xerais en materia de asociacións, fundacións de interese galego, colexios profesionais e consellos galegos de colexios profesionais e academias de Galicia.</p>
    <p>h) Aqueloutras funcións que, dentro do seu ámbito, lle sexan asignadas».</p>
    <p>Catro. O artigo 13 queda redactado do seguinte xeito:</p>
    <p>«Artigo 13. <em>A Subdirección Xeral de Xestión Económico-Administrativa</em> </p>
    <p>1. A Subdirección Xeral de Xestión Económico-Administrativa exercerá as seguintes funcións:</p>
    <p>a) A coordinación da confección e tramitación do anteproxecto de orzamentos da consellería, o seguimento e control interno da execución orzamentaria, así como a tramitación dos expedientes de modificacións orzamentarias, en coordinación cos órganos implicados.</p>
    <p>b) A execución da xestión orzamentaria efectuando os trámites económico-administrativos dos expedientes de gasto e as propostas de pagamentos da Consellería.</p>
    <p>c) O asesoramento en materia orzamentaria aos órganos directivos e ás unidades administrativas da Consellería.</p>
    <p>d) A elaboración das instrucións necesarias para que os órganos directivos mencionados efectúen unha correcta execución do orzamento.</p>
    <p>e) A xestión dos expedientes de contratación administrativa.</p>
    <p>f) Aqueloutras funcións que, dentro do seu ámbito, lle sexan asignadas ou delegadas.</p>
    <p>2. Para o cumprimento das súas funcións, a Subdirección Xeral de Xestión Económico-Administrativa contará cos seguintes órganos:</p>
    <p>2.1. Servizo de Xestión Económica.</p>
    <p>A este servizo correspóndelle a realización das seguintes funcións:</p>
    <p>a) A coordinación da elaboración e tramitación do anteproxecto de orzamentos da Consellería, control da execución orzamentaria, tramitación dos expedientes de modificación orzamentaria e a execución dos gastos que se lle atribúan. </p>
    <p>b) A xestión económica dos convenios de colaboración con outros entes públicos ou privados no marco das competencias atribuídas á Consellería.</p>
    <p>c) A habilitación dos gastos correntes da Secretaría Xeral Técnica.</p>
    <p>d) Aqueloutras funcións que, dentro do seu ámbito, lle sexan asignadas.</p>
    <p>2.2. Servizo de Contratación.</p>
    <p>A este servizo correspóndelle a realización das seguintes funcións:</p>
    <p>a) A xestión dos expedientes de contratación administrativa que sexan competencia da Consellería, cando se trate de obras, xestión de servizos públicos, subministracións e servizos ou calquera outra figura contractual.</p>
    <p>b) A elaboración dos pregos de cláusulas administrativas particulares e de prescricións técnicas aplicables aos contratos que celebre a Consellería, sen prexuízo das competencias atribuídas na materia ao Servizo de Infraestruturas Administrativas e ao de Obras e Proxectos. </p>
    <p>c) Aqueloutras funcións que, dentro do seu ámbito, lle sexan asignadas».</p>
    <p>Cinco. O artigo 14 queda redactado do seguinte xeito:</p>
    <p>«Artigo 14. <em>A Subdirección Xeral de Coordinación de Servizos Transversais</em></p>
    <p>1. A Subdirección Xeral de Coordinación de Servizos Transversais exercerá as seguintes funcións:</p>
    <p>a) O impulso, coordinación e xestión das actuacións de carácter transversal que poidan afectar a Xunta de Galicia. </p>
    <p>b) A xestión de infraestruturas administrativas.</p>
    <p>c) A avaliación, implantación e planificación en materia de prevención de riscos laborais.</p>
    <p>d) A coordinación dos servizos que a Xunta de Galicia encomende para a xestión da prevención e asistencia en materia de accidentes de traballo e enfermidades profesionais.</p>
    <p>e) O seguimento e supervisión das obras e proxectos de competencia da Consellería.</p>
    <p>f) A dirección do Parque Móbil da Xunta de Galicia e coordinación dos parques sectoriais pertencentes a outras consellerías.</p>
    <p>g) A coordinación da asistencia médica facultativa ao persoal dos servizos centrais.</p>
    <p>h) A elaboración de cantas normas e instrucións sexan necesarias para a mellora da xestión e da calidade na prestación de servizos.</p>
    <p>i) Aqueloutras funcións que, dentro do seu ámbito, lle sexan asignadas ou delegadas.</p>
    <p>2. Para o cumprimento das súas funcións, a Subdirección Xeral de Coordinación de Servizos Transversais contará cos seguintes órganos:</p>
    <p>2.1. Servizo de Xestión de Infraestruturas Administrativas.</p>
    <p>A este servizo correspóndelle a realización das seguintes funcións:</p>
    <p>a) A conservación e mantemento das dependencias adscritas á Consellería e daqueloutras que se lle encomenden, e dos complexos administrativos, centrais e periféricos, así como as actuacións complementarias necesarias para o seu normal funcionamento, sen prexuízo das competencias en materia de patrimonio da Consellería de Facenda. </p>
    <p>b) A inspección técnica, realización de informes, sistemas de seguridade e a adecuación á normativa vixente das infraestruturas existentes.</p>
    <p>c) A coordinación dos órganos e das unidades de mantemento centrais e periféricas.</p>
    <p>d) A elaboración dos pregos de prescricións técnicas dos expedientes de contratación relacionados coa xestión das infraestruturas administrativas da súa competencia e o seguimento, vixilancia e control das contratacións derivadas deles. </p>
    <p>e) Aqueloutras funcións que, dentro do seu ámbito, lle sexan asignadas. </p>
    <p>2.2. Servizo de Prevención de Riscos Laborais.</p>
    <p>A este servizo correspóndelle a realización das seguintes funcións:</p>
    <p>a) O deseño, elaboración e implantación dun plan de prevención de riscos laborais.</p>
    <p>b) A avaliación dos riscos laborais e a planificación da actividade preventiva.</p>
    <p>c) A formación e información aos/ás empregados/as públicos/as en materia de prevención de riscos laborais, a vixilancia da súa saúde e a adopción das medidas de emerxencia e evacuación.</p>
    <p>d) Aqueloutras funcións que, dentro do seu ámbito, lle sexan asignadas.</p>
    <p>2.3. Servizo de Obras e Proxectos.</p>
    <p>A este servizo correspóndelle a realización das seguintes funcións:</p>
    <p>A supervisión de proxectos técnicos e o seguimento dos proxectos de obras da Consellería.</p>
    <p>A elaboración dos pregos de prescricións técnicas dos expedientes de contratación relacionados con obras de competencia da Consellería.</p>
    <p> A prestación da asistencia técnica aos órganos e ás unidades administrativas da Consellería en todos os expedientes nos cales sexa solicitada.</p>
    <p>A realización dos traballos facultativos propios das obras de construción, reforma e reparación de competencia da Consellería.</p>
    <p>A elaboración dos informes técnicos que lle sexan requiridos pola Secretaría Xeral Técnica.</p>
    <p>Aqueloutras funcións que, dentro do seu ámbito, lle sexan asignadas.</p>
    <p>3. A Subdirección Xeral de Coordinación de Servizos Transversais contará, ademais, con dúas unidades administrativas directamente dependentes para a realización das seguintes funcións:</p>
    <p>a) O apoio técnico e administrativo nos labores de dirección e coordinación do Parque Móbil.</p>
    <p>b) O apoio nos labores de coordinación da asistencia médica facultativa ao persoal dos servizos centrais». </p>
    <p>Seis. Engádese un artigo 14.bis como segue:</p>
    <p>«Artigo 14.bis. <em>Servizo Técnico–Normativo</em></p>
    <p>A este servizo correspóndelle a realización das seguintes funcións:</p>
    <p>O apoio e asesoramento normativo á persoa titular da Secretaría Xeral Técnica no estudo, preparación e tramitación dos expedientes da Consellería.</p>
    <p>O estudo e seguimento das propostas de disposicións que elaboren os distintos órganos de dirección da Consellería.</p>
    <p>A elaboración de informes derivados dos estudos transversais que lle sexan encomendados pola persoa titular da Secretaría Xeral Técnica sobre materias propias da competencia da Consellería.</p>
    <p>O rexistro e arquivamento das disposicións legais emanadas da Consellería, así como a recompilación e refundición das normas emanadas desta.</p>
    <p>O estudo dos anteproxectos de disposicións normativas do Estado e do resto de consellerías.</p>
    <p>A confección de documentación e borradores para os expedientes sobre aprobación de normativa regulamentaria que nas súas materias corresponda iniciar á Secretaría Xeral Técnica.</p>
    <p>En xeral, cantos asuntos lle sexan encomendados por razón da súa competencia pola persoa titular da Secretaría Xeral Técnica».</p>
    <p>Sete. O artigo 32 queda redactado do seguinte xeito:</p>
    <p>«Artigo 32. <em>Atribucións</em></p>
    <p>1. A Dirección Xeral de Relacións Exteriores e coa Unión Europea configúrase como o órgano superior da Administración autonómica de apoio, asistencia e asesoramento ao presidente en todas as actuacións sobre relacións coa Unión Europea, acción exterior, análise do contorno internacional e cooperación ao desenvolvemento.</p>
    <p>2. En particular, son competencias da Dirección Xeral de Relacións Exteriores e coa Unión Europea: </p>
    <p>a) A execución da actividade europea e da actividade exterior da Xunta de Galicia, sen prexuízo das competencias sectoriais que a cada departamento lle correspondan.</p>
    <p>b) A cooperación institucional e técnica en relación co proceso de integración europea, especialmente naquelas materias relacionadas coas políticas rexionais e sectoriais, e nas organizacións rexionais europeas non comunitarias.</p>
    <p>c) A coordinación entre os departamentos da Xunta de Galicia para os asuntos relacionados coa Unión Europea e coa acción e cooperación exteriores.</p>
    <p>d) A elaboración dos plans e estratexias no marco da Unión Europea, da acción exterior e da cooperación ao desenvolvemento, nos cales se determinarán as prioridades xeográficas e sectoriais de actuación da Xunta de Galicia.</p>
    <p>e) A representación da Comunidade Autónoma nos órganos que existan entre a Administración xeral do Estado e as comunidades autónomas, sobre acción exterior e cooperación ao desenvolvemento, sen prexuízo das competencias doutros órganos autonómicos.</p>
    <p>f) A promoción das relacións de cooperación con entidades e institucións non estatais ou subestatais estranxeiras, fomentando especialmente a dimensión de xénero en todas elas, sen prexuízo das funcións doutros departamentos ou centros directivos.</p>
    <p>g) A elaboración das propostas de desenvolvemento normativo nas materias da súa competencia.</p>
    <p>h) O fomento da imaxe integral de Galicia no exterior.</p>
    <p>i) O seguimento das actuacións da Fundación Galicia Europa.</p>
    <p>j) A tramitación das notificacións oficiais de axudas públicas e das correspondentes ás actuacións inherentes ás queixas e infraccións comunitarias nas cales o Ministerio de Asuntos Exteriores ou a Comisión Europea requiran un único centro de notificación e de interlocución.</p>
    <p>k) O desempeño das tarefas inherentes á súa condición de organismo intermedio para a xestión dos fondos comunitarios destinados á cooperación transfronteiriza, de conformidade co establecido nos regulamentos comunitarios, nas disposicións de aplicación do programa operativo e no acordo que se subscriba coa autoridade de xestión.</p>
    <p>l) A canalización da información que se xere no ámbito da Unión Europea e que sexa de interese para as distintas consellerías e órganos superiores da Xunta de Galicia, para as entidades integrantes do sector público autonómico e para a sociedade galega en xeral.</p>
    <p>m) Aqueloutras que, dentro do seu ámbito competencial, lle sexan asignadas ou delegadas».</p>
    <p>Oito. O artigo 33 queda redactado do seguinte xeito:</p>
    <p>«Artigo 33. <em>Estrutura</em></p>
    <p>Para o exercicio das súas funcións, a Dirección Xeral de Relacións Exteriores e coa Unión Europea estrutúrase nos seguintes órganos:</p>
    <p>a) Subdirección Xeral de Relacións coa Unión Europea.</p>
    <p>b) Subdirección Xeral de Cooperación Exterior.</p>
    <p>c) Subdirección Xeral de Análise e Programación.</p>
    <p>d) Subdirección Xeral de Acción Exterior e de Cooperación Transfronteiriza.</p>
    <p>e) Servizo de Xestión Económica, Administrativa e de Inspección e Control».</p>
    <p>Nove. O artigo 37 queda redactado do seguinte xeito:</p>
    <p>«Artigo 37. <em>Subdirección Xeral de Acción Exterior e de Cooperación Transfronteiriza</em></p>
    <p>1. A Subdirección Xeral de Acción Exterior e de Cooperación Transfronteiriza exercerá as seguintes funcións:</p>
    <p>a) A proxección exterior de Galicia e a execución da actividade exterior da Xunta de Galicia, sen prexuízo das competencias sectoriais doutros órganos ou unidades administrativas.</p>
    <p>b) A cooperación institucional e técnica, apoiando as actuacións da Administración autonómica en materias relacionadas coas organizacións rexionais europeas non comunitarias.</p>
    <p>c) A dirección da Comunidade de Traballo Galicia-Norte de Portugal.</p>
    <p>d) A colaboración coa Dirección Xeral de Planificación e Orzamentos da Consellería de Facenda nas actuacións que, de acordo cos regulamentos comunitarios, se deben realizar con carácter previo á aprobación do Programa de cooperación transfronteiriza.</p>
    <p>e) O seguimento, avaliación e modificación do Programa de cooperación transfronteiriza.</p>
    <p>f) Asistir a dirección xeral na súa participación nos comités de Seguimento, de Xestión e do Comité Territorial na área de cooperación do seu ámbito. </p>
    <p>g) Aqueloutras que lle sexan asignadas ou delegadas.</p>
    <p>2. Para o desempeño destas funcións, a Subdirección Xeral de Acción Exterior e de Cooperación Transfronteiriza contará cos seguintes órganos:</p>
    <p>2.1. Servizo de Coordinación da Cooperación Territorial.</p>
    <p>A este servizo correspóndelle a realización das seguintes funcións:</p>
    <p>a) O impulso da coordinación institucional, en colaboración coa Rexión Norte portuguesa, da Comunidade de Traballo Galicia-Norte de Portugal. </p>
    <p>b) Coordinar a xestión do Programa de cooperación transfronteiriza no seu ámbito territorial desde o punto de vista técnico-xurídico.</p>
    <p>c) Valorar as candidaturas de proxectos presentadas de acordo coas prioridades rexionais.</p>
    <p>d) O asesoramento técnico-administrativo aos beneficiarios e acompañamento na execución dos seus proxectos.</p>
    <p>e) O seguimento e coordinación dos plans e proxectos que se determinen no marco das relacións exteriores.</p>
    <p>f) Aqueloutras que lle sexan asignadas.</p>
    <p>2.2. Servizo de Xestión e Seguimento do Programa de Cooperación Transfronteiriza.</p>
    <p>A este servizo correspóndelle a realización das seguintes funcións:</p>
    <p>a) Coordinar a xestión económica e orzamentaria do Programa de cooperación transfronteiriza no seu ámbito territorial.</p>
    <p>b) O seguimento da xestión do programa, a través do circuíto financeiro da aplicación informática deste.</p>
    <p>c) O asesoramento técnico-financeiro aos beneficiarios dos proxectos. </p>
    <p>d) Estudar as solicitudes de modificacións substanciais e non substanciais dos proxectos e a participación na elaboración dos informes de execución, xunto co Servizo de Coordinación da Cooperación Territorial.</p>
    <p>e) Proporcionar aos beneficiarios as orientacións axeitadas para a execución e posta en marcha dos procedementos de xestión necesarios para o bo uso dos fondos.</p>
    <p>f) Impulsar a corrección das irregularidades e incidencias observadas nos informes de control emitidos por órganos nacionais e/ou comunitarios e informar a autoridade de xestión dos resultados da corrección.</p>
    <p>g) O seguimento dos reembolsos correspondentes a este programa.</p>
    <p>h) Aqueloutras que lle sexan asignadas».</p>
    <p>Dez. O artigo 38 queda redactado do seguinte xeito:</p>
    <p>«Artigo 38. <em>Servizo de Xestión Económica, Administrativa e de Inspección e Control</em></p>
    <p>A este servizo correspóndelle a realización das seguintes funcións:</p>
    <p>a) A elaboración do borrador do anteproxecto do orzamento da Dirección Xeral de Relacións Exteriores e coa Unión Europea.</p>
    <p>b) A xestión económica e administrativa, así como o seguimento e control da execución dos distintos programas orzamentarios de gasto da Dirección Xeral, sen menoscabo das atribucións expresas a outros órganos e unidades administrativas.</p>
    <p>c) A coordinación e o seguimento da xestión da Fundación Galicia Europa.</p>
    <p>d) A coordinación e control das auditorías desenvolvidas e as peticións de información realizadas por institucións comunitarias, pola Intervención Xeral da Comunidade Autónoma ou por outros órganos de control. </p>
    <p>e) A realización das verificacións administrativas de todos os gastos presentados polos beneficiarios, así como as verificacións sobre o terreo, exixidas nos regulamentos comunitarios, nos termos que se establezan nas respectivas descricións de sistemas de xestión e control do programa operativo.</p>
    <p>f) O establecemento dos procedementos que garantan unha pista de auditoría apropiada.</p>
    <p>g) A elaboración e coordinación do Plan anual de comprobacións relativas ao mantemento das operacións cofinanciadas polo Programa operativo transfronteirizo, nas condicións e prazos exixidos nos regulamentos comunitarios.</p>
    <p>h) Aqueloutras que lle sexan asignadas».</p>
    <p>Disposición transitoria primeira</p>
    <p>Cando, como consecuencia da estrutura orgánica que se establece neste decreto, se modifique a denominación ou o contido funcional das subdireccións xerais ou servizos existentes, autorízase o vicepresidente e conselleiro de Presidencia, Administracións Públicas e Xustiza, por proposta da Secretaría Xeral Técnica da Consellería, para adscribir o persoal funcionario que ocupaba o posto existente ao posto equivalente que figura neste decreto. No caso de supresión ou amortización das subdireccións xerais ou xefaturas de servizo, será de aplicación o establecido na normativa vixente en materia de función pública.</p>
    <p>Disposición transitoria segunda</p>
    <p>As unidades e postos de traballo con nivel orgánico inferior ao de servizo, correspondentes ás subdireccións xerais ou servizos suprimidos ou amortizados como consecuencia deste decreto, continuarán subsistentes e retribuiranse con cargo aos mesmos créditos orzamentarios ata que se aprobe a nova relación de postos de traballo adaptada á estrutura orgánica establecida neste decreto. As unidades e os postos de traballo encadrados nos órganos suprimidos adscribiranse provisionalmente, mediante resolución do/a conselleiro/a por proposta da Secretaría Xeral Técnica, aos órganos establecidos neste decreto en función das atribucións que teñen asignadas. </p>
    <p>Disposición derradeira primeira</p>
    <p>Autorízase a persoa titular da Vicepresidencia e Consellería de Presidencia, Administracións Públicas e Xustiza para ditar as disposicións necesarias para a execución e desenvolvemento deste decreto.</p>
    <p>Disposición derradeira segunda</p>
    <p>Este decreto entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, cinco de febreiro de dous mil quince</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

