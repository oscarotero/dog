---
date: '2016-10-18'
id: G0244-171016-0001
page: 47019
number: 198
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 17 de outubro de 2016 pola que se designa a Comisión Xestora do
  municipio de Cerdedo-Cotobade.
range: Orde
url: >-
  https://www.xunta.gal/dog/Publicados/2016/20161018/AnuncioG0244-171016-0001_gl.html
---
<p>Os municipios de Cerdedo e Cotobade culminaron un procedemento de fusión para se constituíren nun único municipio, que deu lugar á aprobación do Decreto 134/2016, do 22 de setembro, polo que se aproba a fusión voluntaria dos municipios de Cerdedo e Cotobade e se constitúe o municipio de Cerdedo-Cotobade.</p>
    <p>O artigo 13.4 da Lei 7/1985, do 2 de abril, reguladora das bases do réxime local, sinala que a fusión de dous ou máis concellos para formar un só implicará que o órgano de goberno do novo municipio resultante estará constituído transitoriamente pola suma dos concelleiros dos municipios fusionados nos termos previstos na Lei orgánica 5/1985, do 19 de xuño, do réxime electoral xeral.</p>
    <p>O citado Decreto 134/2016, do 22 de setembro, polo que se aproba a fusión voluntaria dos municipios de Cerdedo e Cotobade e se constitúe o municipio de Cerdedo-Cotobade, na súa disposición adicional establece que, conforme o disposto na Lei de bases de réxime local procederase ao nomeamento dunha comisión xestora da cal formarán parte todos os concelleiros e concelleiras dos municipios de Cerdedo e Cotobade. A dita comisión xestora ocuparase de rexer e administrar o novo municipio ata as vindeiras eleccións locais.</p>
    <p>A designación dos vogais debe facerse sobre a base da suma dos concelleiros existentes nas corporacións municipais dos concellos fusionados. Neste caso o Concello de Cerdedo tiña un total de nove (9) concelleiros repartidos do seguinte xeito: sete (7) concelleiros do PP e dous (2) concelleiros do PSdeG-PSOE.</p>
    <p>O Concello de Cotobade contaba cun total de once (11) concelleiros repartidos do seguinte xeito: sete (7) concelleiros do PP e catro (4) concelleiros do PSdeG-PSOE.</p>
    <p>Xa que logo, en aplicación do artigo 13.4 da Lei 7/1985, do 2 de abril, reguladora das bases do réxime local, a Comisión Xestora do novo municipio de Cerdedo-Cotobade estará formada por un total de vinte (20) concelleiros, repartidos do seguinte xeito: catorce (14) concelleiros do PP e seis (6) concelleiros do PSdeG-PSOE.</p>
    <p>Igualmente establécense o día e a hora concretos en que se celebrará a sesión constitutiva da Comisión Xestora. Segundo a disposición transitoria do Decreto 134/2016, do 22 de setembro, mentres non se constitúa a Comisión Xestora a que se refire esta orde, os membros dos concellos fusionados continuarán as súas funcións soamente para a administración ordinaria. En ningún caso poderán adoptar acordos para os cales legalmente se requira unha maioría cualificada. </p>
    <p>En consecuencia, no exercicio das facultades outorgadas polo Decreto 72/2013, do 25 de abril, polo que se establece a estrutura orgánica da Vicepresidencia e da Consellería de Presidencia, Administracións Públicas e Xustiza, de conformidade co disposto polo artigo 39 da Lei 5/1997, do 22 de xullo, reguladora da Administración local de Galicia, e polo artigo 13.4 da Lei 7/1985, do 2 de abril, reguladora das bases do réxime local, e dando cumprimento ao establecido na disposición adicional do Decreto 134/2016, do 22 de setembro, polo que se aproba a fusión voluntaria dos municipios de Cerdedo e Cotobade e se constitúe o municipio de Cerdedo-Cotobade, </p>
    <p class="dog-titulo">DISPOÑO:</p>
    <p>Artigo 1. <em>Designación da Comisión Xestora do municipio de Cerdedo-Cotobade</em></p>
    <p>Constitúe o obxecto da presente orde a designación da Comisión Xestora do novo municipio de Cerdedo-Cotobade, que será a encargada de rexer e administrar o dito municipio ata as vindeiras eleccións municipais. </p>
    <p>O número de membros integrantes da Comisión Xestora será a suma dos concelleiros dos municipios fusionados. </p>
    <p>Artigo 2. <em>Membros integrantes da Comisión Xestora </em></p>
    <p>Os vogais da Comisión Xestora serán os seguintes: </p>
    <p>1. María Galiza Aguete Dorrio </p>
    <p>2. Silvestre José Balseiros Guinarte </p>
    <p>3. Antonio Bugallo Taboada </p>
    <p>4. José Luis Crujeiras Garrido </p>
    <p>5. Jorge Cubela López </p>
    <p>6. Carmen Fortes Carames </p>
    <p>7. María Lina Garrido Garrido </p>
    <p>8. Javier Lois Abal </p>
    <p>9. Yolanda Mariño Valiñas </p>
    <p>10. María Dolores Pichel Lois </p>
    <p>11. José Pichel García </p>
    <p>12. Bruno Portela Leiro </p>
    <p>13. Andrés Rodríguez Castro </p>
    <p>14. María Teresa Sanmartín Nieto </p>
    <p>15. María Regina Sobral Fraguas </p>
    <p>16. María de los Ángeles Torres Vázquez </p>
    <p>17. Agustín Troitiño Tarín </p>
    <p>18. María Emma Valiñas Barreiro </p>
    <p>19. Fernando Vázquez Corbacho </p>
    <p>20. Xoel Vázquez Dios </p>
    <p>Artigo 3. <em>Constitución da Comisión Xestora </em></p>
    <p>A sesión constitutiva da Comisión Xestora terá lugar o día 20 de outubro de 2016 ás 12.00 horas, na antiga casa do concello de Cotobade, e quedan convocados para todos os efectos os vogais designados no artigo 2 desta orde. </p>
    <p>Artigo 4. <em>Presidente da Comisión Xestora </em></p>
    <p>Exercerá as funcións de presidente aquel vogal que resulte elixido por maioría simple de votos entre todos os membros da Comisión Xestora na sesión plenaria de constitución prevista no artigo 3 desta orde. </p>
    <p>Disposición derradeira. <em>Entrada en vigor </em></p>
    <p>Esta orde entrará en vigor o mesmo día da súa publicación no <em>Diario Oficial de Galicia</em>. </p>
    <p>Santiago de Compostela, 17 de outubro de 2016</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

