---
date: '2011-06-01'
id: C3C1-270511-2234
page: 12558
number: 105
agency: 'Consellería de Presidencia, Administracións Públicas e Xustiza'
section: I. Disposicións xerais.
title: >-
  DECRETO 100/2011, do 19 de maio, polo que se regula a distribución de
  competencias en materia de expedición de certificados para a comercialización
  e manipulación de gases fluorados e equipamentos baseados neles.
range: Decreto
url: >-
  https://www.xunta.gal/dog/Publicados/2011/20110601/AnuncioC3C1-270511-2234_gl.html
---
<p>O 25 de xuño de 2010 publicouse no <em>Boletín Oficial del Estado</em> o Real decreto 795/2010, do 16 de xuño, polo que se regula a comercialización e manipulación de gases fluorados e equipamentos baseados neles, así como a certificación dos profesionais que os utilizan, o cal supón a implementación nacional das medidas recollidas no Regulamento (CE) 1005/2009 do Parlamento Europeo e do Consello, do 16 de setembro de 2009, sobre as substancias que esgotan a capa de ozono, e o Regulamento (CE) 842/2006 do Parlamento Europeo e do Consello, do 17 de maio de 2006, sobre determinados gases fluorados de efecto invernadoiro.</p>
    <p>Un dos elementos clave da citada norma son as certificacións a profesionais e a empresas que comercialicen e manipulen equipamentos de refrixeración, incendios, disolventes e de alta tensión baseados en gases fluorados que establecen o Regulamento (CE) n.º 1005/2009 e o Regulamento (CE) 842/2006 do Parlamento Europeo e do Consello, elementos que entran no ámbito da formación, o emprego e a seguridade industrial.</p>
    <p>Tendo en conta a competencia da Comunidade Autónoma de Galicia en materia de protección ambiental, de acordo co artigo 27 do Estatuto de autonomía, nos termos do artigo 149.1.23 da Constitución española, e para lograr un adecuado e racional exercicio das competencias sobre a dita materia, resulta necesario que estas sexan distribuídas entre os órganos da Administración xeral da comunidade autónoma e con esta finalidade se aproba este decreto.</p>
    <p>Para os efectos de regular a referida distribución competencial cómpre distinguir entre as certificacións precisas para a manipulación de gases fluorados e equipamentos baseados neles e as que son necesarias para a súa distribución.</p>
    <p>Así, en canto á manipulación, os certificados de empresa previstos nos artigos 8 e 9 do Regulamento (CE) 304/2008, da Comisión, do 2 de abril de 2008, polo que se establecen, de conformidade co Regulamento (CE) 842/2006, do Parlamento Europeo e do Consello, os requisitos mínimos e as condicións de recoñecemento mutuo da certificación das empresas e o persoal no relativo aos sistemas fixos de protección contra incendios e os extintores que conteñan determinados gases fluorados de efecto invernadoiro, de conformidade coa disposición adicional primeira do Real decreto 795/2010, do 16 de xuño, serán competencia da consellería competente en materia de industria da comunidade autónoma. Do mesmo xeito, os certificados de empresas previstos nos artigos 8 e 9 do Regulamento (CE) 303/2008 da Comisión, do 2 de abril de 2008, polo que se establecen, de conformidade co Regulamento (CE) 842/2006, do Parlamento e do Consello, os requisitos mínimos e as condicións de recoñecemento mutuo da certificación das empresas e o persoal no que se refire aos equipamentos fixos de refrixeración, aire acondicionado e bombas de calor que conteñan determinados gases fluorados de efecto invernadoiro, en virtude da disposición adicional primeira do Real decreto 795/2010, do 16 de xuño, serán competencia da consellería competente en materia de industria da comunidade autónoma.</p>
    <p>En canto ás certificacións persoais, a disposición adicional segunda do Real decreto 795/2010, do 16 de xuño, sinala que as comunidades autónomas comunicarán ao Ministerio da Presidencia os órganos designados competentes, de conformidade cos artigos 4.3 e 7.1 do citado real decreto.</p>
    <p>Deste xeito, cando o certificado persoal se obteña como consecuencia da expedición dun certificado de profesionalidade, será competente a consellería con competencias en materia de traballo, en virtude do artigo 25 do Decreto 335/2009, do 11 de xuño, polo que se establece a estrutura orgánica da Consellería de Traballo e Benestar. Así mesmo, se o certificado se obtén logo dunha formación regrada, a competencia será da consellería competente en materia de educación, de conformidade co artigo 7.2 do Decreto 332/2009, do 11 de xuño, polo que se establece a estrutura orgánica da Consellería de Educación e Ordenación Universitaria.</p>
    <p>Finalmente, no que se refire á distribución, o artigo 9.1 do Real decreto 795/2010, do 16 de xuño, dispón que, conforme o artigo 13.1 do Regulamento (CE) 1005/2009, do Parlamento Europeo e do Consello, do 16 de setembro de 2009, os distribuidores de halóns deberán ser especificamente autorizados polo órgano competente da súa comunidade autónoma para introducir halóns no mercado para o seu emprego nos usos críticos enumerados no anexo VI do citado regulamento. Deste xeito, no ámbito da Comunidade Autónoma galega a competencia corresponderalle á consellería competente en materia de industria, ao abeiro do artigo 28 do Decreto 324/2009, do 11 de xuño, polo que se establece a estrutura orgánica da Consellería de Economía e Industria.</p>
    <p>Na súa virtude, por iniciativa do conselleiro de Economía e Industria, da conselleira de Traballo e Benestar e do conselleiro de Educación e Ordenación Universitaria e por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día dezanove de maio de dous mil once,</p>
    <footer><p>DISPOÑO:</p></footer>
    <p>Artigo 1. <em>Obxecto e ámbito de aplicación.</em></p>
    <p>O obxecto deste decreto é determinar os órganos competentes para emitir certificados de empresa e persoais para a manipulación de equipamentos de refrixeración, incendios, disolventes e de alta tensión baseados en gases fluorados, e autorizacións para a distribución de halóns.</p>
    <p>Artigo 2. <em>Competencia para emitir certificados de empresa.</em></p>
    <p>1. Será competente para emitir os certificados de empresa previstos nos artigos 8 e 9 do Regulamento (CE) 304/2008, da Comisión, do 2 de abril de 2008, polo que se establecen, de conformidade co Regulamento (CE) 842/2006, do Parlamento Europeo e do Consello, os requisitos mínimos e as condicións de recoñecemento mutuo da certificación das empresas e o persoal no relativo aos sistemas fixos de protección contra incendios e os extintores que conteñan determinados gases fluorados de efecto invernadoiro, a consellería competente en materia de industria da comunidade autónoma.</p>
    <p>2. Será competente para emitir os certificados de empresa previstos nos artigos 8 e 9 do Regulamento (CE) 303/2008 da Comisión, do 2 de abril de 2008, polo que se establecen, de conformidade co Regulamento (CE) 842/2006, do Parlamento e do Consello, os requisitos mínimos e as condicións de recoñecemento mutuo da certificación das empresas e o persoal no que se refire aos equipamentos fixos de refrixeración, aire acondicionado e bombas de calor que conteñan determinados gases fluorados de efecto invernadoiro, a consellería competente en materia de industria da comunidade autónoma.</p>
    <p>Artigo 3. <em>Competencia para emitir certificacións persoais.</em></p>
    <p>Os órganos competentes para outorgar certificacións persoais, de conformidade cos artigos 4.3 e 7.1 do Real decreto 795/2010, do 16 de xuño, serán a consellería con competencias en materia de educación, cando a certificación se obteña como consecuencia dunha formación regrada, ou a consellería con competencias en materia de traballo, se a certificación se obtén como consecuencia da obtención dun certificado de profesionalidade.</p>
    <p>Artigo 4. <em>Competencia para o mantemento do rexistro das certificacións persoais expedidas.</em></p>
    <p>Cada consellería competente para emitir a certificación persoal correspondente deberá manter un rexistro actualizado dos certificados expedidos ao abeiro do artigo 7.1 do Real decreto 795/2010, do 16 de xuño, con respecto á normativa en materia de protección de datos de carácter persoal. </p>
    <p>Artigo 5. <em>Competencia para autorizacións de centros autorizados previstos no artigo 8.2 do Real decreto 795/2010, do 16 de xuño.</em></p>
    <p>Os órganos competentes para autorizar os centros ao abeiro do artigo 8.2 do Real decreto 795/2010, do 16 de xuño, no ámbito da Comunidade Autónoma de Galicia, serán a consellería con competencias en materia de educación e a consellería con competencias en materia laboral. </p>
    <p>Artigo 6. <em>Competencia para emitir autorizacións para a distribución de halóns.</em></p>
    <p>O órgano competente para autorizar a distribución de halóns no ámbito da Comunidade Autónoma de Galicia, ao abeiro do artigo 9.1 do Real decreto 795/2010, do 16 de xuño, será a consellería con competencias en materia de industria.</p>
    <p>Disposición derradeira</p>
    <p>Este decreto entrará en vigor o mesmo día da súa publicación no <em>Diario Oficial de Galicia.</em></p>
    <p>Santiago de Compostela, dezanove de maio de dous mil once.</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Conselleiro de Presidencia, Administracións Públicas e Xustiza</p>

