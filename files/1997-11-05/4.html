---
date: '1997-11-05'
id: C162
page: 10
number: 214
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 29 de agosto de 1997, da Delegación Provincial da Coruña, pola
  que se dispón a inscrición no rexistro e a publicación, no Diario Oficial de
  Galicia, do convenio colectivo da empresa Amarradores del Puerto de A Coruña,
  S.L.
range: Resolución
url: 'https://www.xunta.gal/dog/Publicados/1997/19971105/AnuncioC162_gl.html'
---
<p>Visto o expediente do convenio colectivo da empresa Amarradores del Puerto de A Coruña, S.L. que tivo entrada nesta delegación provincial o día 28-8-1997, subscrito en representación da parte económica pola empresa e, da parte social, polo delegado de persoal o día 21-8-1997, de conformidade co disposto no artigo 90.2º e 3º, da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios colectivos de traballo, existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 29 de agosto de 1997.</p>
<p>Carlos Martul Álvarez de Neyra</p>
<p>Delegado provincial Acctal. da Coruña</p>
<p>Convenio colectivo de amarradores</p>
<p>do porto da Coruña</p>
<p>Artigo 1º.-Ámbito territorial e funcional.</p>
<p>O presente convenio será de aplicación para os traballadores da empresa Amarradores do Porto da Coruña, S.L., dedicada ós labores de amarre e desamarre de buques, gabarras e obxectos flotantes no porto da Coruña.</p>
<p>Artigo 2º.-Ámbito persoal.</p>
<p>As normas contidas no presente convenio afectan a tódolos traballadores fixos, interinos e eventuais ou temporais que desempeñen as súas funcións na empresa que se dedica ós labores específicos no artigo 1º.</p>
<p>Artigo 3º.-Ámbito temporal e denuncia do convenio.</p>
<p>O presente convenio entrará en vigor o día 1 de xullo de 1997 e finaliza o 31 de decembro de 1999. O convenio quedará denunciado automaticamente polas partes negociadoras o 30 de novembro de 1999 e manterá a vixencia dos seus contidos ata a sinatura doutro que o substitúa.</p>
<p>Artigo 4º.-Cambio de titularidade.</p>
<p>Os cambios de titularidade na concesión do servicio non extinguen a relación laboral e queda o novo titular subrogado nos dereitos e obrigas laborais do anterior.</p>
<p>Artigo 5º.-Condicións máis beneficiosas.</p>
<p>O presente convenio respecta e mellora as condicións pactadas no convenio nacional de amarradores publicado no BOE nº 203 do 22 de agosto de 1996.</p>
<p>Artigo 6º.-Vinculación á totalidade.</p>
<p>As condicións aquí pactadas forman un todo orgánico e indivisible e para efectos da súa aplicación práctica serán consideradas globalmente.</p>
<p>Artigo 7º.-Réxime de traballo.</p>
<p>Polas condicións especiais de traballo no porto da Coruña, os traballadores voluntariamente comprométense a realiza-los servicios de reténs e horas extra necesarias para a boa marcha do servicio. No suposto de que algún traballador non desexe realizar estes servicios de retén e horas extraordinarias, comunicarallo á dirección da empresa.</p>
<p>A empresa, pola súa parte, comprométese a aboar, en concepto de realización dos servicios de retén e horas extraordinarias, as cantidades especificadas nos apartados de suplidos e incentivos.</p>
<p>Artigo 8º.-Período de proba.</p>
<p>O período de proba ó que se someterán os traballadores de nova contratación será o seguinte:</p>
<p>1º. Tres meses para titulados.</p>
<p>2º. Un mes para non titulados.</p>
<p>Artigo 9º.-Xornada laboral e descansos semanais.</p>
<p>A xornada laboral será de 40 horas semanais. En canto a descansos semanais, descansos non desfrutados e demais circunstancias relativas á xornada laboral aplicarase o disposto no Real decreto 1561/1995, sobre xornadas especiais.</p>
<p>Artigo 10º.-Vacacións.</p>
<p>Desfrutarase anualmente un período de vacacións de 30 días, que se tomarán preferentemente entre o 1 de xuño e o 30 de setembro.</p>
<p>As vacacións poderán ser desfrutadas fóra do período antes mencionado, a petición do traballador, sempre que o servicio non sufra detrimento.</p>
<p>Artigo 11º.-Licencias e excedencias.</p>
<p>En canto a licencias e excedencias, observarase o disposto na lexislación vixente.</p>
<p>Artigo 12º.-Estructura salarial.</p>
<p>As percepcións salariais brutas dos traballadores englobados no ámbito de aplicación deste convenio distribuiranse nos seguintes conceptos:</p>
<p>-Salario base (inclúe os complemenos de traballo por quendas e nocturnidade).</p>
<p>-Antigüidade.</p>
<p>-Pagas extraordinarias.</p>
<p>-Incentivos e suplidos.</p>
<p>As cantidades correspondentes a salario base e demais complementos para as distintas categorías será as recollidas na táboa anexa.</p>
<p>As pagas extra aboaranse rateadas mes a mes. No caso de algún traballador desexar cobralas nos meses establecidos no convenio nacional de amarradores, débenllo solicitar por escrito á empresa.</p>
<p>A contía do complemento de antigüidade será equivalente ó 3% do salario base por cada trienio de permanencia na empresa.</p>
<p>Artigo 13º.-Revisión salarial.</p>
<p>Os conceptos de salario base e antigüidade recollidos no presente convenio incrementaranse na porcentaxe igual ó IPC previsto para os anos 98 e 99.</p>
<p>Artigo 14º.-Cláusula de revisión.</p>
<p>Se houbese variación entre o IPC previsto e o IPC real aboaranse os atrasos sobre este último dentro dos tres primeiros meses do ano seguinte.</p>
<p>Artigo 15º.-Clasificación profesional.</p>
<p>Recóllense e regúlanse as seguintes categorías profesionais no ámbito do presente convenio:</p>
<p>1. Encargado xeral. Traballador que ten a facultade ás ordes directas do director xerente de dirixir tódalas funcións propias da empresa.</p>
<p>2. Encargado de servicio. Traballador que ten encomendada a facultade de facer cumprir e organiza-las xornadas dos membros das cuadrillas de amarradores. O encargado xeral dirixe o traballo dos compoñentes das cuadrillas nas operacións de entrada e saída de buques, así como outras tarefas relacionadas co tráfico interior do porto.</p>
<p>3. Amarrador. Traballador que realiza as tarefas de amarre ou desamarre de buque, así como outras tarefas relacionadas co tráfico interior do porto, valorándose na súa clasificación profesional o ter realizado o curso de formación e reciclaxe de amarradores de buques.</p>
<p>4. Axudante auxiliar. Traballador maior de dezaseis anos que se inicia nas tarefas propias sen experiencia previa.</p>
<p>5. Administrativo. Persoal que se dedica, dentro das oficinas da empresa, a tarefas administrativas e as derivadas daquelas.</p>
<p>Artigo 16º.-Traballo en categoría superior.</p>
<p>Polo que se refire a traballos de categoría superior, observarase o que se establece no artigo 39.4 do Estatuto dos traballadores.</p>
<p>Artigo 17º.-Promoción profesional.</p>
<p>Despois de ostentar durante seis meses a categoría de axudante, o traballador ascenderá automaticamente á de amarrador.</p>
<p>A categoría de encargado/capataz será de libre designación por parte do empresario, pero para a designar teranse en conta os títulos e cursos realizados polo traballador, valorándose especialmente a realización do curso de formación e reciclaxe de amarradores.</p>
<p>Artigo 18º.-Réxime de faltas e sancións.</p>
<p>Os traballadores poderán ser sancionados pola empresa segundo a graduación de faltas e sancións que se establecen nos apartados seguintes.</p>
<p>Toda falta cometida polo traballador clasificarase, atendendo á súa importancia, transcendencia e intención, en leve, grave e moi grave.</p>
<p>18º.1. Faltas leves.</p>
<p>Consideraranse faltas leves as seguintes:</p>
<p>1º. As de erro, demora ou neglixencia na execución de calquera traballo que non produza perturbación no servicio encomendado.</p>
<p>2º. As de puntualidade inferior a quince minutos, sempre que do atraso non se derive prexuízo para o servicio que se teña de prestar; neste caso terán a consideración de faltas graves.</p>
<p>3º. Abandona-lo traballo sen motivo xustificado, aínda que sexa por tempo breve. Se, como consecuencia disto, se derivase prexuízo dalgunha consideración para a empresa ou fose causa de accidente para os seus compañeiros de traballo, esta falta será considerada como grave ou moi grave segundo os casos.</p>
<p>4º. As discusións cos compañeiros de traballo. Se tales discusións quebrasen a orde e a disciplina do persoal do buque, poderán ser consideradas como faltas graves.</p>
<p>5º. Pequenos descoidos na conservación dos materiais, utensilios e ferramentas que o tripulante teña ó seu cargo.</p>
<p>6º. Falta de aseo ou limpeza persoal que non produza queixa dos compañeiros de traballo.</p>
<p>18º.2. Faltas graves.</p>
<p>Consideraranse faltas graves as seguintes:</p>
<p>1º. Máis de tres faltas de puntualidade na presentación o posto de traballo non xustificadas e cometidas no período de dous meses. Abondará cunha soa falta cando tivese que substituír un compañeiro ou cando, como consecuencia dela, se lle causase prexuízo dalgunha consideración á empresa.</p>
<p>2º. Faltar de un a tres días ó traballo durante un período de trinta días sen causa que o xustifique. Abondará unha soa cando se tivese que substituír un compañeiro ou cando, com consecuencia dela, se lle causase prexuízo dalgunha consideración á empresa.</p>
<p>3º. Non comunicar coa puntualidade debida os cambios experimentados na familia que poidan afectar a Seguridade Social ou as retencións sobre salarios que se deban practicar para o seu posterior ingreso na delegación de facenda correspondente. Tanto a falta como o falseamento malicioso destes datos considerarase como falta laboral moi grave.</p>
<p>4º. No comunica-lo cambio de domicilio que experimente un traballador nun prazo de trinta días desde que aquel se produciu.</p>
<p>5º. Neglixencia ou descoido no traballo que afecte a súa boa marcha.</p>
<p>6º. A imprudencia grave en actos de servicio: se implicase risco de accidente para el ou para os seus compañeiros ou perigo de avaría para as instalacións, poderá ser considerada como falta moi grave.</p>
<p>7º. Ausentarse do traballo sen permiso do encargado correspondente.</p>
<p>8º. A simple desobediencia ós seus superiores en calquera materia de servicio.</p>
<p>9º. As faltas de aseo e limpeza que produzan queixas xustificadas dos compañeiros de traballo.</p>
<p>10º. A repetición de faltas dentro dun semestre, aínda que sexan de distinta natureza.</p>
<p>18º.3. Faltas moi graves.</p>
<p>Consideraranse faltas moi graves as seguintes:</p>
<p>1º. Máis de dez faltas non xustificadas de puntualidade cometidas nun período de catro meses ou vinte en oito meses.</p>
<p>2º. As faltas inxustificadas ó traballo durante tres días consecutivos ou cinco alternos no período dun mes.</p>
<p>3º. A diminución voluntaria e continuada no rendemento normal de traballo.</p>
<p>4º. Causar accidentes graves por neglixencia ou imprudencia inescusable.</p>
<p>5º. A embriaguez e o estado derivado do consumo de drogas durante o traballo.</p>
<p>6º. A fraude, deslealdade ou abuso de confianza nas xestións encomendadas e o furto ou roubo, tanto ós seus compañeiros de traballo como á empresa ou a calquera outra persoa dentro das dependencias da empresa.</p>
<p>7º. Os malos tratos de palabra ou obra, abuso de autoridade ou falta grave de respecto e consideración ós seus xefes, así como ós compañeiros ou subordinados.</p>
<p>8º. A reincidencia en falta grave, aínda que sexa de distinta natureza, sempre que se cometan no período dun semestre e fosen sanciondadas.</p>
<p>18º.4. Réxime de sancións.</p>
<p>Corresponde á empresa a facultade de sancionar nos termos do estipulado por este convenio.</p>
<p>A sanción de faltas leves, graves ou moi graves requirirá comunicación por escrito ó traballador, facendo consta-la data e os feitos que a motivaron.</p>
<p>O traballador, no prazo de tres días, poderá presenta-las alegacións que considere oportunas, e resolverase nos tres días seguintes a sanción que se lle impoña.</p>
<p>18º.5. Sancións.</p>
<p>As sancións máximas que se poderán impor serán as seguintes:</p>
<p>a) Por faltas leves:</p>
<p>-Amoestación verbal.</p>
<p>-Amoestación por escrito.</p>
<p>-Suspensión de emprego e soldo dun día.</p>
<p>b) Por faltas graves:</p>
<p>-Amoestación por escrito.</p>
<p>-Suspensión de emprego e soldo de dous a trinta días.</p>
<p>c) Por faltas moi graves:</p>
<p>-Suspensión de emprego e soldo de trinta e un días a sesenta días.</p>
<p>-Despedimento.</p>
<p>Artigo 19º.-Comisión paritaria.</p>
<p>As partes asinantes acordan establecer unha comisión paritaria como órgano de interpretación e vixilancia do pactado no presente convenio.</p>
<p>Esta comisión estará integrada paritariamente por un representante de cada unha das partes.</p>
<p>Artigo 20º.-Saúde laboral e prevención de riscos.</p>
<p>No referente á saúde laboral e prevención de riscos laborais aplicarase o previsto na Lei 31/1995, do 8 de novembro, de prevención de riscos laborais e demais normativa que a desenvolva ou substitúa.</p>
<p>Artigo 21º.-Roupa de traballo.</p>
<p>A empresa proporcionaralle ó traballador a indumentaria necesaria para o desempeño de funcións, incluíndo como mínimo:</p>
<p>1º. Un xogo de roupa de auga.</p>
<p>2º. Dúas fundas de traballo.</p>
<p>3º. Un par de botas de seguridade.</p>
<p>4º. Un xersei.</p>
<p>5º. Dúas camisas de verán.</p>
<p>6º. Un par de botas de auga.</p>
<p>Artigo 22º.-Dereitos sindicais.</p>
<p>En materia de dereitos sindicais observarase en todo momento o previsto no Real decreto lexislativo 1/1995, do 24 de marzo, polo que se aproba o texto refundido do Estatuto dos traballadores, Real decreto 1844/1994, do 9 de setembro, polo que se aproba o Regulamento de eleccións a órganos de representación dos traballadores e a Lei orgánica 11/1985, do 2 de agosto, de liberdade sindical.</p>
<p>Artigo 23º.-Enfermidade.</p>
<p>Nos casos de baixa de enfermidade ou accidente, o traballador percibirá o salario que lle corresponda segundo a lexislación vixente.</p>
<p>Artigo 24º.-Formación.</p>
<p>As partes comprométense á cooperación necesaria para impulsa-la formación continua dos traballadores.</p>
<p>Artigo 25º.-Seguro de accidentes.</p>
<p>Con independencia do seguro obrigatorio de accidentes e como complemento deste, as empresas establecerán ó seu cargo e a favor dos traballadores un seguro de accidentes que cubra os riscos de morte e invalidez , tanto na súa actuación profesional como na súa vida privada, cos seguintes capitais:</p>
<p>-Por morte: 2.000.000 de ptas.</p>
<p>-Gran invalidez: 6.000.000 de ptas.</p>
<p>-Invalidez permanente total ou absoluta: 4.000.000 de ptas.</p>
<p>-Invalidez permanente parcial: segundo o estipulado en póliza</p>
<p>-Invalidez temporal: 1.000 ptas./día (máximo 365 días)</p>
<p>-Gastos por accidentes: ata 200.000 ptas.</p>
<p>ANEXO I</p>
<p>Táboas salariais</p>
<p>CategoríaSalario baseIncentivos Suplidos</p>
<p>Encargado xeral200.000Seg. táboa75.000</p>
<p>Encargado de servicio157.347Seg. táboa50.000</p>
<p>Amarrador (contrato</p>
<p>anterior ó 31-12-1994)124.602Seg. táboa45.000</p>
<p>Amarrador (contrato</p>
<p>posterior ó 1-1-1995)124.602Seg. táboa25.000</p>
<p>Axudante auxiliar101.371Seg. táboa15.000</p>
<p>Administrativo124.602</p>
<p>A) Salario base. O estipulado nas categorías profesionais recollidas no convenio nacional de amarradores.</p>
<p>B) Incentivos. Polo cómputo total de horas extra realizadas durante o mes de vixencia.</p>
<p>Para efectos de maior celeridade na confección das nóminas, as horas pecharanse o 23 de cada mes.</p>
<p>A táboa que se aplicará será a seguinte:</p>
<p>HorasImporte</p>
<p>Ata 50 horas 6.750</p>
<p>De 51 a 100 horas12.500</p>
<p>De 101 a 125 horas15.625</p>
<p>De 126 a 150 horas18.750</p>
<p>De 151 a 175 horas21.875</p>
<p>De 176 a 200 horas25.000</p>
<p>Máis de 201 horas30.000</p>
<p>C) Suplidos. Por desprazamentos, axudas de custo e horas de espera nas xornadas de retén.</p>
<p>8340</p>

