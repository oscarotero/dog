---
date: '1997-11-14'
id: C70A
page: 10
number: 221
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 323/1997, do 30 de outubro, polo que se declara a urxente ocupación,
  para efectos de expropiación forzosa, pola Deputación Provincial de
  Pontevedra, dos bens e dereitos necesarios para a realización das obras do
  proxecto de variación do trazado da estrada A Cañiza-Crecente, programa
  operativo Interrex II.
range: Decreto
url: 'https://www.xunta.gal/dog/Publicados/1997/19971114/AnuncioC70A_gl.html'
---
<p>A Deputación Provincial de Pontevedra, en sesión celebrada o día 27 de xuño de 1997, aprobou o</p>
<p>proxecto de variación do trazado da estrada A Cañiza-Crecente, programa operativo Interrex II, e na mesma sesión acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. A deputación remitiu a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 3 de setembro de 1997 baixo o número 12067.</p>
<p>Os bens nos que se concreta a declaración de urxente ocupación están determinados no expediente que se someteu á información pública.</p>
<p>A Dirección Xeral de Calidade Medioambiental e Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 15 de outubro de 1997 baixo o número 14788.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque no proxecto de E.P. A Cañiza-Crecente pertencente ó programa operativo Interrex II, España-Portugal, se prevía un trazado que afectaba uns eucaliptos centenarios, propiedade da deputación, e dúas instalacións próximas a eles (piscinas municipais e o parque inaugurado recentemente), pero, efectuado o replanteo sobre o terreo, observouse que unha pequena modificación do trazado melloraría enormemente a calidade da estrada, dotándoa dun perfil menos sinuoso e mantendo o número de metros cadrados de expropiacións-ocupacións, así como o saldo de terras sobre as que se levará a cabo o desmonte e terraplén, e o orzamento da obra.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día trinta de outubro de mil novecentos noventa e sete,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, pola Deputación Provincial de Pontevedra para efectos de expropiación forzosa, dos bens e dereitos concretados no expediente administrativo instruído para o efecto e necesarios para</p>
<p>a execución das obras do proxecto de variación do trazado da estrada A Cañiza-Crecente, programa operativo Interrex II.</p>
<p>Santiago de Compostela, trinta de outubro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Jesus C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>7296</p>

