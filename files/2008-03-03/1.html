---
date: '2008-03-03'
page: 3
number: 44
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 24/2008, do 21 de febreiro,  polo que se regulan os órganos
  estatísticos sectoriais e se establece o procedemento de designación.
range: Decreto
---
<p>A Lei 16/2006, do 27 de decembro, do Plan galego de estatística 2007-2011, no punto quinto da súa disposición derradeira primeira, modifica o artigo 44 da Lei 9/1988, do 19 de xullo, de estatística de Galicia, referido aos órganos estatísticos sectoriais, fixando as súas funcións, establecendo a necesaria coordinación entre estes e o Instituto Galego de Estatística e prevendo un desenvolvemento regulamentario para a súa regulación e designación.</p>
<p>Na disposición transitoria primeira da Lei 16/2006 sinálase que a designación dos órganos estatísticos sectoriais levará a cabo nun período máximo de dous anos desde a súa entrada en vigor.</p>
<p>A presente norma vén dar cumprimento á mencionada previsión, conxugando os principios xerais de actuación administrativa cos propios derivados da lexislación estatística concreta, especialmente o segredo estatístico.</p>
<p>En cumprimento do artigo 46 da Lei 9/1988, o decreto recibiu informe do Consello Galego de Estatística.</p>
<p>Na súa virtude, por proposta do conselleiro de Economía e Facenda, e en uso das atribucións que me confire a Lei 1/1983, do 22 de febreiro, de normas reguladoras da Xunta e da súa Presidencia, de acordo co ditame do Consello Consultivo de Galicia, e logo de deliberación do Consello da Xunta de Galicia na súa reunión do día vinte e un de febreiro de dous mil oito,</p>
<p>DISPOÑO:</p>
<p>Artigo 1º.-Obxecto.</p>
<p>1. Constitúe o obxecto deste decreto a regulación dos órganos estatísticos sectoriais e do seu procedemento de designación, de conformidade co disposto no artigo 44.2º da Lei 9/1988, do 19 de xullo, de estatística de Galicia.</p>
<p>2. Unicamente terán a consideración de órganos estatísticos sectoriais os que se configuren de acordo coas prescricións deste decreto.</p>
<p>Artigo 2º.-Designación.</p>
<p>1. O órgano estatístico sectorial, que poderá estar integrado por unha ou varias unidades administrativas, designarase por resolución da persoa titular do departamento en que se integre organicamente.</p>
<p>No suposto de tratarse dun organismo ou ente público, a resolución será ditada polo seu director ou directora.</p>
<p>2. Na resolución especificaranse os postos de traballo adscritos ao órgano estatístico sectorial, así como os datos correspondentes aos extremos obxecto do rexistro regulado no artigo 3º.</p>
<p>3. No suposto de adscribirse nunha consellería máis dun posto ao órgano estatístico sectorial, a coordinación da actuación estatística será realizada por aquel que sexa designado titular do órgano, na resolución correspondente.</p>
<p>4. A modificación ou supresión dos órganos estatísticos deberán seguir o mesmo procedemento que o establecido para a súa designación.</p>
<p>Artigo 3º.-Rexistro de órganos estatísticos.</p>
<p>1. Adscrito ao Instituto Galego de Estatística, créase o Rexistro de Órganos Estatísticos Sectoriais da Administración Autonómica galega. No citado rexistro constarán necesariamente:</p>
<p>a) A designación do órgano estatístico sectorial de que se trate.</p>
<p>b) A identidade do coordinador ou coordinadora, que será o titular do órgano.</p>
<p>c) A súa localización física.</p>
<p>2. A competencia para resolver sobre a inscrición e baixa no rexistro corresponde ao director ou directora do IGE, sempre de acordo co disposto nas resolucións de designación, modificación ou supresión ditadas polos órganos competentes sinalados no anterior artigo.</p>
<p>Artigo 4º.-Funcións.</p>
<p>Os órganos estatísticos sectoriais terán, no desenvolvemento das súas actividades, as seguintes funcións:</p>
<p>a) Elaborar e difundir as estatísticas propias do departamento e dos organismos e entes públicos correspondentes.</p>
<p>b) Elaborar as operacións estatísticas ou fases delas que lles encomenden o Plan galego de estatística e os seus programas estatísticos.</p>
<p>c) Colaborar co IGE na elaboración do anteproxecto do Plan galego de estatística e dos proxectos dos seus programas anuais.</p>
<p>d) Colaborar co IGE no deseño e confección dos ficheiros directorios que utilizarán os órganos e entes da Administración autonómica de Galicia.</p>
<p>e) Analizar as necesidades estatísticas do departamento e dos organismos e entes públicos correspondentes.</p>
<p>f) Colaborar co IGE na elaboración dos informes necesarios para o correcto seguimento das actividades incluídas nos programas estatísticos anuais, realizando as demais actuacións que axuden á consolidación do sistema estatístico galego, baixo os principios de cooperación, colaboración, coordinación, eficacia, economía e cumprimento do Plan estatístico, así como os recollidos no artigo 5 da Lei 9/1988, informadores da actuación estatística da comunidade autónoma.</p>
<p>Artigo 5º.-Segredo estatístico.</p>
<p>1. Para os efectos establecidos na sección cuarta do capítulo III do título I da Lei 9/1988, o deber de segredo estatístico exixible aos integrantes dos órganos estatísticos sectoriais será operativo respecto dos órganos e persoas que non pertenzan a eles, a condición de que interveñan nas actividades estatísticas reguladas, incluíndose os superiores do seu titular.</p>
<p>2. Os datos individuais facilitados por razóns estatísticas non se poderán usar en ningún caso para finalidades fiscais ou policiais, nin para calquera outra distinta daquela para que foron solicitados.</p>
<p>Artigo 6º.-Recursos.</p>
<p>Os órganos competentes para coñecer e resolver os recursos que proceda interpor contra os actos ditados polo órgano estatístico sectorial en materia pertencente á estatística da Comunidade Autónoma de Galicia terán tamén a natureza de órganos estatísticos sectoriais para estes únicos efectos.</p>
<p>Artigo 7º.-Inclusión nas relacións de postos de traballo.</p>
<p>Os departamentos da Xunta sinalarán nas súas relacións de postos de traballo aqueles postos que teñan a consideración de órganos estatísticos, de conformidade coa Lei de estatística de Galicia.</p>
<p>Disposición derradeira</p>
<p>Este decreto entrará en vigor aos vinte días da súa publicación no Diario Oficial de Galicia.</p>
<p>Santiago de Compostela, vinte e un de febreiro de dous mil oito.</p>
<p>Emilio Pérez Touriño</p>
<p>Presidente</p>
<p>José Ramón Fernández Antonio</p>
<p>Conselleiro de Economía e Facenda</p>
<p>a) CESAMENTOS PRESIDENCIA</p>

