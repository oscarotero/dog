---
date: '1996-04-03'
id: 4F9A
page: 3
number: 67
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 22 de marzo de 1996 pola que se regula a renovación da oferta de
  ensinanzas nos centros de formación profesional e escolas de artes aplicadas e
  oficios artísticos durante o curso 1996-1997.
range: Orde
url: 'https://www.xunta.gal/dog/Publicados/1996/19960403/Anuncio4F9A_gl.html'
---
<p>A Lei orgánica 1/1981, do 6 de abril, pola que se aprobou o Estatuto de autonomía de Galicia, e o Real decreto 1763/1982, do 24 de xullo, sobre</p>
<p>traspaso de funcións e servicios da Administración do Estado á Comunidade Autónoma de Galicia en materia de educación, recoñécenlle á Consellería de Educación e Ordenación Universitaria as competencias en materia de planificación, regulación e administración do ensino regrado.</p>
<p>No marco destas competencias e da Lei orgánica 1/1990, do 3 de outubro, de ordenación xeral do sistema educativo, a Consellería de Educación e Ordenación Universitaria, no propósito de actualiza-la cualificación dos cidadáns, persegue como un dos obxectivos básicos para a formación profesional e as artes aplicadas o de lles dar unha resposta puntual e axeitada ós requirimentos de formación provenientes do mundo productivo.</p>
<p>Este obxectivo implica, por unha parte, a necesidade de implantar uns plans de estudio acordes con eses requirimentos e, por outra, a de manter en todo momento actualizada a oferta formativa dos centros.</p>
<p>En canto ó primeiro aspecto, a Administración educativa pretende darlles resposta ás necesidades actuais e futuras, formuladas polos diferentes sectores productivos, co novo catálogo de títulos dos ciclos formativos. Nesta mesma liña, tanto a educación secundaria obrigatoria como as distintas modalidades de bacharelato inclúen nos seus respectivos plans de estudio contidos de formación profesional de base que pretenden, por unha parte, a preparación dos alumnos e alumnas para acceder á formación profesional específica e, por outra, conseguir neles unha polivalencia que lles vai demanda-la dinámica social na que nos atopamos inmersos, propiciada, entre outros aspectos, polas normas e directrices derivadas da Unión Europea.</p>
<p>O segundo aspecto incide na necesidade de revisar periodicamente a oferta educativa dos centros, para adaptala ás necesidades de cada momento. Neste sentido, durante os próximos cursos acometerase a substitución das actuais ensinanzas de formación profesional e de artes aplicadas e oficios artísticos polos novos ciclos formativos, dentro do calendario previsto, e procurarase a ampliación da oferta no contexto dos obxectivos sinalados polo Fondo Social Europeo dentro do Programa Operativo para Galicia 1994-1999.</p>
<p>Non obstante, en tanto non se implantan con carácter xeral as novas titulacións, resulta conveniente utilizar para o próximo curso as posibilidades que ofrece o catálogo experimental de módulos profesionais, que permite unha resposta axeitada ás necesidades do mercado de traballo e un maior coñecemento dos aspectos máis salientables do novo modelo de formación profesional específica.</p>
<p>Por outra parte, a progresiva implantación da educación secundaria obrigatoria fai que distintos centros poidan requirir durante o próximo curso 1996-1997 a implantación de ciclos formativos de grao superior e ciclos formativos de grao medio.</p>
<p>Na súa virtude, visto o Decreto 232/1994, do 14 de xullo, polo que se establece a estructura orgánica da Consellería de Educación e Ordenación Universitaria,</p>
<p>DISPOÑO:</p>
<p>Primeiro.-A presente orde regula as condicións polas que os centros públicos e privados homologados de formación profesional e escolas de artes poderán solicita-la experimentación de ciclos formativos e módulos profesionais durante o curso 1996-1997.</p>
<p>Segundo.-Experimentación de módulos profesionais durante o curso 1996-1997.</p>
<p>1. Os centros públicos ou privados homologados que desexen seguir experimentando durante o curso 1996-1997 módulos para os que foran autorizados no curso 1995-1996, deberán presentar na correspondente delegación provincial, ata o 3 de maio de 1996, unha memoria na que consten os seguintes puntos, segundo proceda:</p>
<p>a) Memoria dos aspectos máis destacables da experimentación desenvolvida.</p>
<p>b) Xustificación de que se seguen cumprindo os requisitos básicos que deron lugar á autorización no seu momento.</p>
<p>c) Circunstancias concorrentes que impidan a substitución do módulo polo ciclo formativo equivalente.</p>
<p>Terceiro.-Implantación de ciclos formativos.</p>
<p>1. Seguindo a metodoloxía utilizada en cursos anteriores, considérase oportuno continua-la implantación experimental dos ciclos formativos aprobados nos respectivos reais decretos.</p>
<p>2. Os centros que, como consecuencia da existencia de alumnos que superaron a educación secundaria obrigatoria, desexen solicita-la implantación durante o curso 1996-1997 dalgún dos ciclos formativos indicados no apartado anterior deberán presentar na correspondente delegación provincial da Consellería de Educación e Ordenación Universitaria, ata o 3 de maio, unha memoria na que consten os seguintes puntos:</p>
<p>a) Conexión co contexto productivo: xustificación da conveniencia de implanta-lo ciclo formativo, tendo en conta o sector productivo na área de influencia do centro.</p>
<p>b) Relación das empresas do sector que, reunindo os requisitos de idoneidade, asumiron formalmente o compromiso de acolle-los alumnos para a realización do módulo de formación en centros de traballo, de acordo co programa enunciado no correspondente documento base do título. Este compromiso de colaboración xustificarase documentalmente.</p>
<p>c) Xustificación de que se cumpren os requisitos mínimos de espacios e instalacións especificados no correspondente documento base do título, así como as especificacións previstas para este tipo de</p>
<p>ensinanzas polo Real decreto 1004/1991, do 14 de xuño. No caso de centros privados, ademais, acreditación de que as novas ensinanzas non supoñen un incremento no número de postos escolares autorizados.</p>
<p>d) Confirmar que os recursos didácticos e tecnolóxicos dispoñibles son os axeitados para o desenvolvemento do ciclo formativo.</p>
<p>e) No caso de centros públicos, relación de profesorado da área tecnolóxico-práctica con destino definitivo nos centros comprometido na impartición das ensinanzas, indicando especialidade, titulación e currículum.</p>
<p>No caso de centros privados, profesorado que impartiría as novas ensinanzas, adaptando currículum e copia compulsada da titulación.</p>
<p>f) Proxecto didáctico, elaborado a partir do documento base do título, no que se concretarán:</p>
<p>-Liñas xerais da programación do ciclo formativo, concretando a adaptación dos obxectivos e contidos del ó contorno do centro.</p>
<p>-Contidos de cada módulo, debidamente secuenciados.</p>
<p>-Metodoloxía e equipamento didáctico que se utilizará en cada caso.</p>
<p>-Distribución horaria e calendario para os períodos formativos no centro e nas empresas.</p>
<p>-Sistemas de avaliación e recuperación previstos.</p>
<p>g) Actividades específicas de formación e actualización do profesorado que se consideran necesarias para poder implanta-lo ciclo.</p>
<p>h) No caso de centros públicos ou privados concertados, aprobación pola comunidade educativa: certificación de que o proxecto foi aprobado polo departamento correspondente e o consello escolar do centro.</p>
<p>Cuarto.-Aprobación das ensinanzas.</p>
<p>1. As delegacións provinciais remitirán as correspondentes memorias-solicitudes á Consellería de Educación e Ordenación Universitaria, acompañadas dun informe dos servicios provinciais de inspección relativo á oportunidade e interese da autorización e cantos outros extremos xulguen oportunos.</p>
<p>2. A aprobación ou denegación das ensinanzas recollidas nesta orde corresponderalle á Dirección Xeral de Ordenación Educativa e Centros, logo de informe da Dirección Xeral de Ensinanzas Profesionais e Formación de Adultos.</p>
<p>As memorias-solicitudes entenderanse desestimadas no caso de non recaer resolución expresa no prazo de tres meses desde que rematou o período da súa presentación.</p>
<p>Contra esta resolución poderase recorrer no prazo dun mes perante o conselleiro de Educación e Ordenación Universitaria, mediante o recurso ordinario previsto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. Terán prioridade para imparti-las ensinanzas reguladas nesta orde os centros que cumpran algún destes requisitos:</p>
<p>-Centros que por teren implantada a educación secundaria obrigatoria e os novos bacharelatos propoñan ofertarlles saídas ós alumnos que cursaron as referidas ensinanzas postobrigatorias de formación profesional específica.</p>
<p>-Centros nos que a implantación destas ensinanzas sirva para completar ou reestructura-la oferta actual de ensinanzas de formación profesional en función das necesidades dun sector productivo.</p>
<p>Quinto.-Unha vez aprobada a experimentación das ensinanzas previstas nesta orde, o número mínimo de alumnos que se requirirán nos centros públicos para poder impartilas será de 20 por aula, salvo autorización expresa da Dirección Xeral de Ensinanzas Profesionais e Formación de Adultos en sentido contrario. Esta condición dun número mínimo de alumnos debe ser posta en coñecemento dos interesados no momento da súa preinscrición.</p>
<p>Así mesmo, a Dirección Xeral de Ensinanzas Profesionais e Formación de Adultos determinará en cada caso o número máximo de alumnos por grupo, atendendo ás condicións pedagóxicas e medios didácticos concretos. Este número máximo en ningún caso poderá supera-los 30 alumnos.</p>
<p>Disposición derradeira</p>
<p>Autorízase as direccións xerais de Ordenación Educativa e Centros e de Ensinanzas Profesionais e Formación de Adultos a dicta-las resolucións que coiden necesarias para o axeitado desenvolvemento do disposto na presente orde.</p>
<p>Santiago de Compostela, 22 de marzo de 1996.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>Director Xeral de Ordenación Educativa e Centros</p>
<p>Director Xeral de Ensinanzas Profesionais e Formación de Adultos</p>
<p>2367</p>

