---
date: '1999-05-27'
id: 89FE
page: 6
number: 100
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 29 de abril de 1999 pola que se convoca un curso de dispensa de
  grao (grupo D ó grupo C (bacharelato)).
range: Resolución
url: 'https://www.xunta.gal/dog/Publicados/1999/19990527/Anuncio89FE_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 1999, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a celebración dun curso de dispensa de grao para policías locais, segundo o previsto no artigo 23 da Lei 3/1992, do 23 de marzo, de coordinación das policías locais, que deberá desenvolverse conforme ás seguintes bases:</p>
<p>Obxectivos: o curso ten por obxectivo dota-los policías dunha formación complementaria en materia de actualización policial, que lles sexa útil no desempeño posterior da súa profesión, e ó mesmo tempo dispénsalles dun grao na titulación do grupo D ó grupo C (bacharelato), segundo o disposto na disposición transitoria terceira da Lei 3/1992, do 23 de marzo, de coordinación de policías locais de Galicia.</p>
<p>Destinatarios: o curso vai dirixido a todos aqueles policías locais Galicia que non ingresaran no corpo de policía local a través da Academia Galega de Seguridade, e poidan atoparse na situación prevista na disposición transitoria terceira da Lei 3/1992, do 23 de marzo, de coordinación das policías locais de Galicia.</p>
<p>Inscrición: a inscrición dos participantes será totalmente gratuíta, debéndose comunicar esta, antes do 5 de agosto de 1999 para efectua-la correspondente reserva de praza.</p>
<p>Prazas: sen límite.</p>
<p>Solicitudes:</p>
<p>1. Os policías que desexen asistir a este curso deberán remitir un escrito, a través do concello, á Academia Galega de Seguridade, solicitando a participación no curso de dispensa de grao para policías locais; para efectua-la correspondente reserva de praza para a realización do devandito curso.</p>
<p>2. O prazo para a remisión de escritos rematará o día 5 de agosto de 1999.</p>
<p>3. Os escritos deberán enviarse á Academia Galega de Seguridade: Avenida da Cultura, s/n, 36680 A Estrada.</p>
<p>Contido e duración: o curso celebrarase na Academia Galega de Seguridade, sita na Avenida da Cultura, s/n, no Concello da Estrada, os martes en horario de mañá e tarde, e terá unha duración de 180 horas lectivas.</p>
<p>O curso está composto polas seguintes áreas:</p>
<p>-Área xurídica.</p>
<p>-Área humanística.</p>
<p>-Área técnica policial.</p>
<p>-Área operativa policial.</p>
<p>Datas: o curso principiará no vindeiro mes de setembro de 1999, quedando por determina-la súa data de comenzo, que se comunicará coa suficiente antelación.</p>
<p>O horario será de 9.45 a 14 horas, e de 16 a 20 horas.</p>
<p>Desenvolvemento do curso: os alumnos da Academia Galega de Seguridade durante o seu período de permanencia na academia rexeranse polo Regulamento de réxime interior desta, publicado no DOG do 28-7-1995, nº 144.</p>
<p>Certificado: ó remate do curso entregaráselle un certificado a aquelas persoas que acrediten a súa participación continuada a este; e superen as correspondentes probas de coñecementos.</p>
<p>Este curso habilitará da dispensa dun grao na titulación do grupo D ó grupo C (bacharelato), segundo o disposto na disposición transitoria terceira da Lei 3/1992, do 23 de marzo, de coordinación de policías locais de Galicia.</p>
<p>Modificacións: a Academia Galega de Seguridade poderá modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>A Estrada, 29 de abril de 1999.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

