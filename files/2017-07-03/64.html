---
date: '2017-07-03'
id: G1441-090617-0001
page: 32441
number: 125
agency: Deputación Provincial de Pontevedra
section: VI. Anuncios. b) Administración local.
title: >-
  ANUNCIO do 24 de maio de 2017, da Área de Cultura e Lingua, sobre as bases
  reguladoras da convocatoria do Premio Otero Pedrayo 2017.
range: Anuncio
url: >-
  https://www.xunta.gal/dog/Publicados/2017/20170703/AnuncioG1441-090617-0001_gl.html
---
<p>O deputado delegado na Área de Cultura e Lingua desta deputación, mediante Resolución presidencial núm. 2017004194, do 9 de marzo de 2017, aprobou as seguintes bases:</p>
    <p>Bases reguladoras da convocatoria do Premio Otero Pedrayo 2017</p>
    <p>1. Convocatoria.</p>
    <p>1.1. Convócase o Premio Otero Pedrayo 2017, dotado con dezaseis mil euros (16.000 €), segundo as disposicións do regulamento correspondente.</p>
    <p>1.2. Esta convocatoria corresponde ao ano 2017, de acordo co disposto no regulamento, no cal se establece o seu ámbito autonómico e o seu carácter anual; realízaa cada ano unha das deputacións provinciais da Coruña, Lugo, Ourense e Pontevedra, por esta mesma orde.</p>
    <p>1.3. Atendendo ás razóns expostas, a convocatoria e a concesión do premio, na edición de 2017, atribúeselle á Deputación Provincial de Pontevedra, que consignará na aplicación 17/330.3340.481.04 do seu orzamento de gastos o importe do premio (16.000 €) máis os gastos correspondentes á súa organización, e no de ingresos, as sumas que deberán achegar cada unha das demais deputacións provinciais de Galicia, cotitulares do premio, cunha contía de 2.000 €, e a Xunta de Galicia, con 8.000 €.</p>
    <p>2. Obxecto do premio.</p>
    <p>O Premio Otero Pedrayo ten por obxecto:</p>
    <p>– Perpetuar e honrar a memoria da persoa egrexia no campo das letras e do coñecemento.</p>
    <p>– Premiar un labor que constituía unha contribución eminente á cultura galega.</p>
    <p>– Promover os valores propios de Galicia e as obras que leven ao esclarecemento e á mellora da súa cidadanía e institucións.</p>
    <p>3. Candidatos.</p>
    <p>3.1. Poderán optar ao premio:</p>
    <p>– As persoas naturais nacidas ou residentes en Galicia ou con cumprida raizame nela.</p>
    <p>– Os grupos de traballo radicados en Galicia ou constituídos para promover a cultura galega.</p>
    <p>– As personalidades ou institucións que se caractericen pola difusión e o mantemento da cultura galega.</p>
    <p>3.2. A opción ao premio determinarase por unha candidatura, que poderá ser feita por:</p>
    <p>– Calquera persoa física ou xurídica das sinaladas no punto 3.1, respecto de si mesmas.</p>
    <p>– As entidades académicas e culturais galegas respecto dos seus membros.</p>
    <p>– Calquera dos presidentes das deputacións provinciais de Galicia, por proposta das respectivas comisións de Cultura.</p>
    <p>– A Xunta de Galicia, oída a consellería correspondente.</p>
    <p>– O mesmo xurado, xa constituído.</p>
    <p>4. Tramitación.</p>
    <p>4.1. A presentación de candidaturas ao premio formularase nun escrito dirixido á Presidencia da Deputación Provincial de Pontevedra e achegaranse os seguintes documentos:</p>
    <p>– Recensión biográfica da persoa ou agrupación que aspira ao premio.</p>
    <p>– Documentos e antecedentes que se consideren de interese para o coñecemento da súa dimensión literaria ou científica.</p>
    <p>– Cinco exemplares do texto do traballo con que se opta ao premio, presentados a dobre espazo, letra Times New Roman e corpo 12, no caso de que a proposta se basee nunha obra ou produción singular concreta.</p>
    <p>– No caso de agrupacións e institucións, un exemplar do regulamento ou estatutos polos que se rexan e unha relación das tarefas levadas a cabo en relación co obxecto do premio.</p>
    <p>4.2. A presentación de candidaturas realizarase no prazo de tres meses, a partir do día seguinte ao da publicación desta convocatoria no BOP de Pontevedra.</p>
    <p>Esa publicación realizarase tamén nos boletíns oficiais das provincias da Coruña, Lugo e Ourense, no DOG e nos diarios de máis difusión da Comunidade Autónoma.</p>
    <p>4.3. A presentación do/da candidato/a determina a aceptación íntegra das condicións desta convocatoria e das contidas no regulamento do premio.</p>
    <p>4.4. Unha vez rematado o prazo a que se refire o punto 4.2, a Secretaría da Deputación Provincial de Pontevedra expedirá unha certificación das propostas presentadas que, xunto con elas e coa documentación correspondente, pasarán ao xurado do premio, para que todos os membros as coñezan coa antelación suficiente á reunión de deliberación.</p>
    <p>4.5. A cada solicitude ou proposta xuntaránselle cantos documentos se consideren de interese para o mellor coñecemento do/da candidato/a.</p>
    <p>5. Xurado e actuacións.</p>
    <p>5.1. Para adxudicar este premio constituirase un xurado integrado por:</p>
    <p>– Presidencia, o presidente da Xunta de Galicia, ou persoa en quen delegue.</p>
    <p>– Vicepresidencia, a persoa titular da presidencia da deputación que convoca o premio, que este ano lle corresponde á Deputación Provincial de Pontevedra, ou persoa en quen delegue.</p>
    <p>– Vogais:</p>
    <p>• Os presidentes das tres deputacións restantes, ou persoas en que deleguen.</p>
    <p>• O presidente da Comisión de Cultura da deputación que convoca, ou persoa en quen delegue.</p>
    <p>• O conselleiro de Cultura da Xunta de Galicia, ou persoa en quen delegue.</p>
    <p>• Un representante de cada un dos seguintes organismos:</p>
    <p>a) Universidade de Santiago de Compostela.</p>
    <p>b) Universidade de Vigo.</p>
    <p>c) Universidade da Coruña.</p>
    <p>d) Real Academia Galega.</p>
    <p>e) Instituto Padre Sarmiento de Estudos Galegos.</p>
    <p>• Cinco persoas de recoñecida autoridade científica e literaria, designadas pola Xunta de Galicia e de cada unha das deputacións.</p>
    <p>Procurarase a paridade de xéneros nos membros do xurado.</p>
    <p>– Secretaría, con voz e sen voto, o secretario da Deputación Provincial de Pontevedra.</p>
    <p>5.2. O xurado constituído emitirá o seu ditame no mes seguinte ao día en que remate o prazo de presentación de candidatos, e a súa actuación suxeitarase ao disposto nos artigos 4.2 a 4.6 do regulamento do premio.</p>
    <p>5.3. Da actuación do xurado e da adxudicación do premio redactarase unha acta detallada que, asinada polos seus membros e coa totalidade das documentacións presentadas, pasará ao coñecemento do Pleno da deputación convocante na primeira sesión que teña lugar.</p>
    <p>5.4. A copia da acta e dos demais antecedentes que cumpran para o coñecemento da tramitación do premio remitiránselles ás deputacións provinciais da Coruña, Lugo e Ourense.</p>
    <p>6. Entrega do premio.</p>
    <p>Realizarase no lugar e na data que determine a presidenta da Deputación Provincial de Pontevedra, nun acto solemne e coa asistencia dos membros da Corporación Provincial e do xurado, así como de personalidades das artes, letras e ciencias da Comunidade Autónoma.</p>
    <p>Xunto co premio, a persoa galardoada recibirá unha copia da acta da reunión do xurado.</p>
    <p>7. Normas supletorias.</p>
    <p>No que non estea previsto expresamente nestas bases, o xurado e a deputación convocante terán en conta as normas contidas no regulamento do premio e nos xerais do funcionamento da Corporación Provincial.</p>
    <p>Pontevedra, 24 de maio de 2017</p>
    <footer><p>Xosé Leal Fariña<br>Deputado delegado da Área de Cultura e Lingua</p></footer>

