---
date: '2017-07-03'
id: O150-270617-0001
page: 32317
number: 125
agency: Escola Galega de Administración Pública
section: III. Outras disposicións.
title: >-
  RESOLUCIÓN do 22 de xuño de 2017 pola que se convoca o V Congreso sobre
  prevención e represión do branqueo de diñeiro.
range: Resolución
url: >-
  https://www.xunta.gal/dog/Publicados/2017/20170703/AnuncioO150-270617-0001_gl.html
---
<p>Conforme os fins que asigna á Escola Galega de Administración Pública a normativa que a regula (Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo), </p>
    <p>RESOLVO:</p>
    <p>Convocar o V Congreso sobre prevención e represión do branqueo de diñeiro, de acordo coas bases que se indican a seguir:</p>
    <p>1. Obxectivos.</p>
    <p>O congreso analizará as reformas de 2015 en materia de prevención e represión do branqueo de diñeiro e a súa incidencia na economía e sociedade dixital e contará con destacados especialistas na materia. </p>
    <p>Destacarase igualmente a incidencia da normativa de prevención do branqueo na actividade administrativa e as obrigas e deberes do persoal empregado público ao respecto.</p>
    <p>2. Contidos.</p>
    <p>Os contidos deste V Congreso estarán divididos en dúas seccións:</p>
    <p>a) Sección profesional, administrativa, constitucional e económica.</p>
    <p>Nesta sección trataranse os seguintes temas:</p>
    <p>– Creación dun organismo autorregulador para a avogacía pola Directiva (UE) 2015/849 do Parlamento Europeo e do Consello, do 20 de maio de 2015, relativa á prevención da utilización do sistema financeiro para o branqueo de capitais ou o financiamento do terrorismo.</p>
    <p>– Análise da última xurisprudencia en materia de branqueo de capitais.</p>
    <p>– A orde socioeconómica como ben xurídico protexido polo tipo penal do branqueo de diñeiro.</p>
    <p>– Aspectos administrativos da dilixencia debida e as obrigas de información no Real decreto 304/2014, do 5 de maio, polo que se aproba o Regulamento da Lei 10/2010, do 28 de abril, de prevención do branqueo de capitais e do financiamento do terrorismo, e a súa necesaria adaptación á Directiva (UE) 2015/849 do Parlamento Europeo e do Consello, do 20 de maio de 2015, relativa á prevención da utilización do sistema financeiro para o branqueo de capitais ou o financiamento do terrorismo.</p>
    <p>– Análise da posible vulneración de principios constitucionais polas recentes reformas da lexislación penal en materia de branqueo de capitais.</p>
    <p>– Límites impostos polos dereitos constitucionais á utilización das novas tecnoloxías na prevención e persecución do branqueo segundo a Directiva (UE) 2015/849 do Parlamento Europeo e do Consello, do 20 de maio de 2015, relativa á prevención da utilización do sistema financeiro para o branqueo de capitais ou o financiamento do terrorismo.</p>
    <p>– Estatísticas derivadas da aplicación da Lei 10/2010, do 28 de abril, de prevención do branqueo de capitais e do financiamento do terrorismo, e do seu regulamento, aprobado polo Real decreto 304/2014, do 5 de maio.</p>
    <p>b) Sección penal.</p>
    <p>Na sección penal abordaranse os seguintes contidos:</p>
    <p>– A responsabilidade criminal das persoas xurídicas e o branqueo de diñeiro.</p>
    <p>– A expansión, operada pola Lei orgánica 1/2015, do 30 de marzo, pola que se modifica o Código penal, dos feitos previos do delito de branqueo ás antigas faltas.</p>
    <p>– A orde socioeconómica como ben xurídico protexido en todo delito de branqueo de diñeiro, tamén do procedente do narcotráfico, e a desnaturalización do ben xurídico na modalidade de branqueo con finalidade terrorista, introducida pola Lei orgánica 2/2015, do 30 de marzo, pola que se modifica o Código penal.</p>
    <p>– Exención de responsabilidade criminal das persoas xurídicas pola adopción de programas eficaces de prevención do branqueo introducida pola Lei orgánica 1/2015, do 30 de marzo, pola que se modifica o Código penal.</p>
    <p>– A responsabilidade criminal e a xestión do risco mediante programas de cumprimento na Directiva (UE) 2015/849 do Parlamento Europeo e do Consello, do 20 de maio de 2015, relativa á prevención da utilización do sistema financeiro para o branqueo de capitais ou o financiamento do terrorismo.</p>
    <p>– Análise da evolución do branqueo de diñeiro durante os últimos anos en España sobre a base de estatísticas policiais, xudiciais e penitenciarias.</p>
    <p>3. Persoas destinatarias.</p>
    <p>O Congreso está dirixido ao persoal ao servizo das administracións públicas de Galicia, estatal, autonómica ou local, persoal ao servizo da Administración de xustiza, da Administración institucional e dos entes instrumentais do sector público de Galicia, das universidades do Sistema universitario de Galicia, xuristas, profesionais e persoas interesadas en xeral. </p>
    <p>4. Desenvolvemento.</p>
    <p>Lugar: EGAP, rúa Madrid, 2-4. Santiago de Compostela.</p>
    <p>Datas: xoves e venres, días 20 e 21 de xullo de 2017.</p>
    <p>Horario: de mañá e tarde.</p>
    <p>Duración: 20 horas lectivas.</p>
    <p>5. Número de prazas: limitado pola capacidade do local.</p>
    <p>6. Inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP (https://egap.xunta.gal/matricula/).</p>
    <p>O prazo para a inscrición estará aberto desde as 8.00 horas do día seguinte ao da publicación desta resolución no <em>Diario Oficial de Galicia </em>ata as 23.00 horas do día 18 de xullo de 2017.</p>
    <p>Poderá obterse calquera outra información, das 9.00 ás 14.00 horas, nos teléfonos: 981 54 62 41, 981 54 62 39.</p>
    <p>7. Criterios de admisión.</p>
    <p>A orde de admisión virá determinada pola data e hora de presentación das solicitudes.</p>
    <p>8. Publicación da listaxe de persoas admitidas.</p>
    <p>A listaxe de persoas admitidas publicarase no punto desta actividade da páxina web da EGAP (http://egap.xunta.gal/).</p>
    <p>9. Cambios ou substitucións na selección, renuncia e asistencia.</p>
    <p>9.1. En ningún caso serán admitidos cambios ou substitucións entre as persoas seleccionadas.</p>
    <p>9.2. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>• Por causa de forza maior suficientemente acreditada.</p>
    <p>• Por necesidades do servizo debidamente motivadas por parte dos responsables dos centros directivos.</p>
    <p>• Por outras causas xustificadas documentalmente.</p>
    <p>b) A renuncia deberá ser comunicada por escrito á Escola Galega de Administración Pública cunha antelación mínima de un día antes do comezo da actividade formativa. Na páxina web da Escola estará dispoñible un modelo de renuncia.</p>
    <p>Para isto poderá utilizarse, ademais do previsto no artigo 16.4 da Lei 39/2015, do 1 de outubro, do procedemento administrativo común das administracións públicas (BOE do 2 de outubro), o enderezo de correo electrónico novas.egap@xunta.gal.</p>
    <p>c) As persoas que incumpran o previsto nas alíneas a) e b) pasarán ao final das listas de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>9.3. A asistencia e a puntualidade:</p>
    <p>a) Son obrigatorias a asistencia ás sesións da actividade formativa e a puntualidade.</p>
    <p>b) Durante a actividade formativa terá lugar un control permanente de asistencia e puntualidade, incluídos controis extraordinarios.</p>
    <p>c) As faltas de asistencia:</p>
    <p>c.1. Non poden superar en ningún caso o 10 % das horas lectivas presenciais. En todo caso, as faltas de asistencia deberán xustificarse documentalmente ante os responsables da actividade formativa nun prazo máximo de 10 días contados a partir do día da finalización desta actividade. As persoas que incumpran o especificado anteriormente perderán o dereito ao certificado de participación na actividade formativa.</p>
    <p>c.2. Aquelas persoas cuxas faltas de asistencia superen o 50 % das horas lectivas pasarán ao final das listas de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>10. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento deste congreso, así como a facultade de cancelalo se o escaso número de solicitudes non xustifica a súa realización.</p>
    <p>11. Certificado electrónico de asistencia.</p>
    <p>Ao final do congreso expedirase un certificado electrónico de asistencia, descargable desde a área de matrícula (https://egap.xunta.gal/matricula), a aquelas persoas inscritas que participen asiduamente e sempre que a súa asistencia sexa igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización do curso, así como un código de verificación electrónica (CVE) para contrastar a súa autenticidade.</p>
    <p>Santiago de Compostela, 22 de xuño de 2017</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

