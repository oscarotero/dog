---
date: '2023-07-11'
id: G0656-290623-0003
page: 42675
number: 131
agency: Consellería de Promoción do Emprego e Igualdade
section: III. Outras disposicións.
title: >-
  EXTRACTO da Resolución do 28 de xuño de 2023, da Secretaría Xeral da
  Igualdade, pola que se establecen as bases reguladoras que rexerán as axudas á
  conciliación da vida familiar e laboral, por redución da xornada de traballo
  como medida de fomento da conciliación e corresponsabilidade, cofinanciadas
  pola Unión Europea no marco do programa FSE+ Galicia 2021-2027, e se convocan
  para o ano 2023 (código de procedemento SI440A).
range: Resolución
url: >-
  https://www.xunta.gal/dog/Publicados/2023/20230711/AnuncioG0656-290623-0003_gl.html
---
<p>BDNS (Identif.): 707153.</p>
    <p>De conformidade co previsto no artigo 17.3.b) e no artigo 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (BDNS) (http://www.pap.minhap.gob.es/bdnstrans/index):</p>
    <p>Primeiro. <em>Persoas beneficiarias</em></p>
    <p>1. Poderán ser beneficiarias das axudas previstas nesta convocatoria as persoas físicas, especialmente os homes, que no período comprendido entre o 1 de agosto de 2022 e o 31 de xullo de 2023, se acollan á medida de redución de xornada para o coidado dun fillo ou filla menor de tres anos, ou menor de 12 anos no caso de que padeza unha discapacidade recoñecida de porcentaxe igual ou superior ao 33 %.</p>
    <p>No suposto de adopción ou de acollemento familiar, para ter dereito á axuda non poderán ter transcorrido máis de 3 anos desde a data da decisión administrativa ou xudicial de acollemento ou adopción e, en todo caso, a filla ou fillo terá que ser menor de 12 anos.</p>
    <p>2. Ademais, entre outros, deberán cumprir os seguintes requisitos ou condicións: a) estar empadroado en Galicia; b) convivir coa filla ou fillo; c) ter uns ingresos non superiores a 7 veces o IPREM segundo a declaración do IRPF do último período impositivo co prazo de presentación vencido (2022).</p>
    <p>Segundo. <em>Obxecto</em></p>
    <p>As axudas concédense en réxime de concorrencia competitiva, e teñen por obxecto avanzar na igualdade de oportunidades entre mulleres e homes como medida de fomento da corresponsabilidade e da conciliación da vida familiar e laboral, especialmente por parte dos homes, mediante incentivos para os traballadores que se acollan á redución da súa xornada de traballo para a atención e coidado das súas fillas e fillos, así como para as familias monoparentais, homes ou mulleres, que precisan dun apoio específico para compaxinar a vida laboral, persoal e familiar.</p>
    <p>Terceiro. <em>Bases reguladoras</em></p>
    <p>Resolución do 28 de xuño de 2023, da Secretaría Xeral da Igualdade, pola que se establecen as bases reguladoras que rexerán as axudas á conciliación da vida familiar e laboral, por redución da xornada de traballo como medida de fomento da conciliación e corresponsabilidade, cofinanciadas pola Unión Europea no marco do programa FSE+ Galicia 2021-2027, e se convocan para o ano 2023 (código de procedemento SI440A).</p>
    <p>Cuarto. <em>Importe</em></p>
    <p>A contía das axudas establécese en función da porcentaxe de redución da xornada laboral e da súa duración, e en atención ao número de fillas e fillos menores de 12 anos, nun abanico que vai desde 1.700 € e ata 3.700 €.</p>
    <p>Cando a xornada se realizase a tempo parcial, ou cando o período subvencionable sexa inferior ao máximo (8 meses), as contías das axudas reduciranse proporcionalmente.</p>
    <p>Para a concesión destas axudas destínase un crédito por un importe total de seiscentos setenta e catro mil catrocentos sesenta e dous coma cinco euros (674.462,5 euros), o 60 % con cargo ao FSE.</p>
    <p>Quinto. <em>Prazo de presentación de solicitudes</em></p>
    <p>O prazo de presentación de solicitudes será dun mes contado a partir do día seguinte ao da publicación da resolución no <em>Diario Oficial de Galicia</em>. Entenderase como último día do prazo o correspondente ao mesmo ordinal do día da publicación. Se o último día de prazo fose inhábil, entenderase prorrogado ao primeiro día hábil seguinte, e se no mes do vencemento non huoubese día equivalente ao inicial do cómputo, entenderase que o prazo expira o último do mes.</p>
    <p>Santiago de Compostela, 28 de xuño de 2023</p>
    <footer><p>Sandra Vázquez Domínguez<br>Secretaria xeral da Igualdade</p></footer>

