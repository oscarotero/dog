---
date: '2013-04-30'
id: C3K1-240413-0002
page: 13535
number: 83
agency: Consellería de Sanidade
section: III. Outras disposicións.
title: >-
  ORDE do 18 de abril de 2013 de delegación de competencias no Consello Xeral de
  Colexios Oficiais de Médicos de España en materia de formación continuada.
range: Orde
url: >-
  https://www.xunta.gal/dog/Publicados/2013/20130430/AnuncioC3K1-240413-0002_gl.html
---
<p>O Decreto 8/2000, do 7 de xaneiro, regula a organización do sistema acreditador da formación continuada dos/das profesionais sanitarios/as na Comunidade Autónoma de Galicia.</p>
    <p>No artigo 35 da Lei 44/2003, do 21 de novembro, de ordenación das profesións sanitarias (LOPS), aparece normativamente prevista a posibilidade de que os órganos competentes das comunidades autónomas deleguen as funcións de xestión e acreditación da formación continuada, incluíndo a expedición de certificacións individuais, noutras corporacións ou institucións de dereito público, de conformidade co que dispón a dita lei e as normas en cada caso aplicables. Os organismos de acreditación da formación continuada serán, en todo caso, independentes dos organismos encargados da provisión das actividades de formación acreditadas por aqueles.</p>
    <p>Por outra parte, o artigo 5, alínea b) da Lei 2/1974, do 13 de febreiro, sobre colexios profesionais, prevé entre as súas funcións a de exercer cantas lles sexan encomendadas pola Administración e colaborar con esta mediante a realización de estudos, a emisión de informes, a elaboración de estatísticas e outras actividades relacionadas cos seus fins que lle poidan solicitar ou acorden formular por propia iniciativa.</p>
    <p>Os artigos 7 e 26 da Lei 11/2001, do 18 de setembro, de colexios profesionais da Comunidade Autónoma de Galicia, tamén recollen a posibilidade de establecer delegacións a prol das organizacións colexiais. </p>
    <p>Con base nestas previsións normativas ditouse o Decreto 207/2012, do 18 de outubro, que modifica o Decreto 8/2000, do 7 de xaneiro, de organización do sistema acreditador da formación continuada dos profesionais sanitarios na Comunidade Autónoma de Galicia.</p>
    <p>Esta modificación tivo por obxecto recoller no texto regulamentario a posibilidade das delegacións competenciais en materia de acreditación da formación continuada, tal como prevían as leis antes citadas, indicando expresamente que «mediante as correspondentes ordes de delegación intersubxectivas e de conformidade co previsto nos artigos 7 e 26 da Lei 11/2001, de 18 de setembro, de colexios profesionais da Comunidade Autónoma de Galicia, poderase delegar, nas organizacións colexiais dos profesionais da saúde e nos seus consellos, o exercicio das competencias que corresponden aos órganos da Administración autonómica en materia da formación continuada dos profesionais sanitarios».</p>
    <p>Esta orde ten por obxecto facer efectiva a delegación prevista normativamente, a prol do Consello Xeral de Colexios Oficiais de Médicos de España, como corporación de dereito público con personalidade xurídica e plena capacidade que agrupa, coordina e representa todos os colexios oficiais de médicos a nivel estatal.</p>
    <p>De conformidade co artigo 2.3.j) dos seus estatutos, aprobados polo Real decreto 757/2006, do 16 de xuño, a organización colexial indicada ten entre as súas funcións a de actualizar a competencia profesional e a formación permanente, promovendo por si mesma ou en colaboración con institucións públicas ou privadas, actividades de formación médica continuada, exercendo as funcións de acreditación e rexistro oficial que lle sexan delegadas polas administracións públicas.</p>
    <p>Na súa virtude, e no uso das facultades conferidas nos artigos 34.6 e 38 da Lei 1/1983, do 22 de febreiro, reguladora da Xunta e da súa Presidencia, en relación co artigo 3.bis do Decreto 8/2000, do 7 de xaneiro, de organización do sistema acreditador da formación continuada dos/das profesionais sanitarios/as na Comunidade Autónoma de Galicia (modificado polo Decreto 207/2012, do 18 de outubro), </p>
    <h2>DISPOÑO:</h2>
    <p>Artigo 1. Obxecto</p>
    <p>1. A presente orde ten por obxecto delegar no Consello Xeral de Colexios Oficiais de Médicos de España a acreditación da formación continuada dirixida a profesionais médicos e impartida por provedores con sede social en Galicia, coas excepcións acordadas, de ser o caso, pola Comisión de Formación Continuada das Profesións Sanitarias.</p>
    <p>2. De conformidade co previsto no artigo 35 da Lei 44/2003, do 21 de novembro, de ordenación das profesións sanitarias (LOPS), o organismo acreditador manterá, en todo caso, a súa independencia respecto dos provedores das actividades de formación acreditadas e observará as regras establecidas pola Comisión de Formación Continuada das Profesións Sanitarias, especialmente no relativo á regulación do patrocinio comercial e conflito de intereses.</p>
    <p>3. Queda excluída da delegación a acreditación de actividades multidisciplinares dirixidas a colectivos profesionais con titulacións diferentes á de medicina e cirurxía.</p>
    <p>Artigo 2. Condicións</p>
    <p>De conformidade cos criterios establecidos pola Comisión de Formación Continuada das Profesións Sanitarias, a acreditación que se delega axustarase ás seguintes condicións:</p>
    <p>1. Os provedores das actividades formativas que se vaian acreditar utilizarán o modelo normalizado de solicitude establecido con carácter xeral para todo o sistema e observarán os requisitos formais, documentais e temporais determinados pola Comisión de Formación Continuada das Profesións Sanitarias.</p>
    <p>2. As materias obxecto da acreditación encadraranse nalgunha das áreas temáticas preexistentes no sistema xeral de acreditación.</p>
    <p>3. As solicitudes que se axusten aos requirimentos remitiranse a tres avaliadores independentes para a súa valoración, que serán profesionais médicos expertos en docencia e formación continuada.</p>
    <p>4. Aplicaranse os criterios de avaliación establecidos pola Comisión de Formación Continuada das Profesións Sanitarias, tanto nos compoñentes cualitativos coma nos cuantitativos, así como nas regras de ponderación entre eles e a asignación do número de créditos.</p>
    <p>5. O resultado do proceso de acreditación comunicarase ao provedor solicitante, así como á Comisión Autonómica de Formación Continuada.</p>
    <p>6. Os certificados de acreditación respectarán o contido mínimo establecido pola Comisión de Formación Continuada das Profesións Sanitarias, mediante o uso dos modelos normalizados aprobados por esta. </p>
    <p>7. O Consello Xeral de Colexios Oficiais de Médicos de España manterá actualizado un rexistro de certificados de acreditación expedidos, cuxa información compartirá coa Comisión Autonómica de Formación Continuada.</p>
    <p>Artigo 3. Obrigas do Consello Xeral de Colexios Oficiais de Médicos de España</p>
    <p>1. O Consello Xeral de Colecios Oficiais de Médicos de España a prol do que se realiza a presente delegación comunicaralle á consellería competente en materia de sanidade a iniciación/resolución de calquera expediente na materia a que se refire a delegación, sen prexuízo doutros datos que se lle puidesen solicitar ou que puideran ter incidencia no exercicio das competencias que corresponden á consellería competente en materia de sanidade.</p>
    <p>2. A actividade e os actos emanados no exercicio desta delegación axustaranse ás normas xurídicas aplicables aos respectivos procedementos e respectarán os límites e as condicións determinados no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, así como no artigo 13 da Lei 30/1992, de 26 de novembro, de réxime xurídico das administracións públicas e do procedemento administrativo común.</p>
    <p>3. O Consello Xeral de Colexios Oficiais de Médicos de España remitiralle á consellería competente en materia de sanidade, durante o primeiro trimestre do ano seguinte, unha memoria anual de todas as actividades realizadas no ámbito da presente delegación.</p>
    <p>Artigo 4. Recursos</p>
    <p>As resolucións ditadas polo Consello Xeral de Colexios Oficiais de Médicos de España no exercicio da delegación contida nesta orde non poñen fin á vía administrativa e poderanse recorrer en alzada ante a persoa titular da consellería competente en materia de sanidade, de conformidade co previsto nos artigos 114 a 117 da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Disposición derrogatoria</p>
    <p>Quedan derrogadas as disposicións do mesmo rango que se opoñan ao disposto nesta orde.</p>
    <p>Disposición derradeira</p>
    <p>Esta orde entrará en vigor aos vinte días da súa publicación no Diario Oficial de Galicia.</p>
    <p>Santiago de Compostela, 18 de abril de 2013</p>
    <footer><p>Rocío Mosquera Álvarez<br>Conselleira de Sanidade</p></footer>

