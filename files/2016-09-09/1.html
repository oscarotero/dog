---
date: '2016-09-09'
id: G0426-310816-0001
page: 39579
number: 172
agency: Consellería do Medio Rural
section: I. Disposicións xerais.
title: >-
  ORDE do 1 de setembro de 2016 pola que se aproba o Regulamento técnico
  específico de produción integrada de industrias de elaboración de viño.
range: Orde
url: >-
  https://www.xunta.gal/dog/Publicados/2016/20160909/AnuncioG0426-310816-0001_gl.html
---
<p>Con data do 1 de abril de 2004 publicouse no DOG o Decreto 68/2004, do 11 de marzo, sobre a produción integrada e a súa indicación nos produtos agrarios. Neste decreto defínese a produción integrada como un sistema de produción agraria que utiliza ao máximo os recursos e os mecanismos de produción naturais mediante a introdución de tecnoloxías respectuosas co medio, asegurando unha produción de alta calidade e salubridade contrastada, a rendibilidade da explotación e a eliminación ou redución de insumos exteriores e de fontes contaminantes. Estes requisitos recóllense, para cada cultivo ou produto ou grupo de cultivos ou produtos, no correspondente regulamento técnico, que establecerá as normas técnicas que se deben seguir desde a fase de obtención da materia prima ata, se é o caso, a elaboración, manipulación, envasado, etiquetaxe, almacenaxe e posta á disposición do consumidor.</p>
    <p>A produción integrada reflicte a aplicación destas normas ao garantir no seu sistema produtivo a rastrexabilidade das producións agrarias e, consecuentemente, ao aplicar os principios de control ao longo de toda a cadea de produción de alimentos. Deste xeito, en calquera punto das devanditas fases produtivas poderase verificar o cumprimento da aplicación das prácticas respectuosas co medio natural, así como a seguridade e a calidade do produto.</p>
    <p>En Galicia desenvolvéronse varios regulamentos técnicos para a produción integrada, entre eles o establecido pola Orde do 21 de xuño de 2005 pola que se aproba o Regulamento técnico específico de produción integrada de viñedo.</p>
    <p>Non obstante, para poder mellorar o recoñecemento e as exixencias dos viños elaborados con uva de produción integrada, faise preciso elaborar un regulamento específico cunhas normas relativas á elaboración de viño de produción integrada e ofrecer así ao consumidor un produto de maior calidade e máis respectuoso co ambiente.</p>
    <p>A aprobación do regulamento técnico implica a apertura no Rexistro Oficial de Produción Integrada da sección correspondente ao viño, co fin de que os operadores soliciten a súa inscrición, segundo as indicacións recollidas na Orde do 30 de maio de 2005, da Consellería de Política Agroalimentaria e Desenvolvemento Rural, pola que se desenvolve o citado Decreto 68/2004, do 11 de marzo.</p>
    <p>Así mesmo, o cumprimento das normas contidas neste regulamento técnico permitirá, tras as verificacións oportunas, a concesión ao operador do emprego da identificación de garantía de produción integrada da Comunidade Autónoma de Galicia.</p>
    <p>Por último, hai que indicar que o cumprimento das normas do presente regulamento non exclúe do seguimento das normas da normativa relativa ás denominacións de orixe ou indicacións xeográficas protexidas para poder levar os seus correspondentes distintivos.</p>
    <p>En consecuencia, en virtude do exposto, de conformidade co artigo 30.I.3 do Estatuto de autonomía de Galicia, e no uso das facultades que me confire a Lei 1/1983, do 23 de febreiro, reguladora da Xunta e da súa Presidencia, e o Decreto 68/2004, do 11 de marzo, sobre a produción integrada e a súa indicación nos produtos agrarios,</p>
    <p class="dog-titulo">DISPOÑO:</p>
    <p>Artigo único. <em>Obxecto</em></p>
    <p>O obxecto desta orde é aprobar o Regulamento técnico específico de produción integrada de industrias de elaboración de viño, que figura como anexo desta orde, no cal se recollen as prácticas obrigatorias, recomendadas e prohibidas para este sistema produtivo. </p>
    <p>Disposición adicional</p>
    <p>Créase unha epígrafe específica no Rexistro Oficial de Produción Integrada para as de industrias elaboradoras de viño baixo as normas do regulamento técnico que figura como anexo desta orde.</p>
    <p>Disposición derradeira primeira. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Disposición derradeira segunda</p>
    <p>Facúltase a persoa titular da Dirección Xeral de Gandaría, Agricultura e Industrias Agroalimentarias para ditar as instrucións necesarias de adaptación ou modificación do regulamento como consecuencia de novos coñecementos e avances técnicos e científicos ou para incorporar normativa de obrigado cumprimento que ao respecto se estableza.</p>
    <p>Santiago de Compostela, 1 de setembro de 2016</p>
    <footer><p>Ángeles Vázquez Mejuto&lt;br&gt;Conselleira do Medio Rural</p></footer>

