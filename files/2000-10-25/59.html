---
date: '2000-10-25'
id: 12AEA
page: 14
number: 207
agency: FUNDACIÓN GALICIA-EUROPA
section: VI. ANUNCIOS
title: >-
  Anuncio do 9 de outubro de 2000 polo que se convocan bolsas para a realización
  de prácticas na oficina da Fundación Galicia-Europa en Bruxelas, dirixidas ó
  persoal ó servicio das entidades membros e asociados do seu Padroado.
range: Anuncio
url: 'https://www.xunta.gal/dog/Publicados/2000/20001025/Anuncio12AEA_gl.html'
---
<p>A Fundación Galicia-Europa convoca oito bolsas para a realización de prácticas que se van desenvolver na súa oficina en Bruxelas a partir do mes de xaneiro do vindeiro ano 2001, dirixidas ó persoal ó servicio das entidades membros e asociados desta institución.</p>
<p>A finalidade que se persegue é a de que, contando coa colaboración do persoal da fundación destinado en Bruxelas e dos contactos que a través deste se poidan establecer coas institucións comunitarias, as persoas seleccionadas afonden no coñecemento dos temas comunitarios que sexan de interese para as entidades das que dependan.</p>
<p>1. Características da convocatoria:</p>
<p>A duración de cada unha das estadías realizadas segundo este réxime non poderá ser superior a sete días.</p>
<p>Os oito períodos de prácticas concedidos realizaranse ó longo do ano 2001, segundo o calendario que a Fundación Galicia-Europa estableza, co obxecto de que non concorran máis de dous interesados durante o mesmo período.</p>
<p>A Fundación Galicia-Europa financiará os gastos de viaxe, aloxamento e manutención, ata un límite de 200.000 pesetas polo global dos conceptos, para cada unha das estadías.</p>
<p>2. Requisitos dos beneficiarios:</p>
<p>Formar parte do cadro de persoal dalgunha das entidades membros e asociados do Padroado da Fundación Galicia Europa (Xunta de Galicia, Banco Pastor, Caixa Galicia, Caixanova, Banco Portugués de Investimento,</p>
<p>Consorcio Zona Franca de Vigo, Cámaras de Comercio galegas, Deputación da Coruña e Deputación de Pontevedra).</p>
<p>Ter completados estudios universitarios de segundo ciclo.</p>
<p>Acreditar un coñecemento profundo de inglés ou de francés.</p>
<p>3. Prazo e presentación de solicitudes:</p>
<p>O prazo de presentación de solicitudes rematará o día 30 de abril de 2001.</p>
<p>As persoas interesadas deberán dirixirlle un escrito de solicitude ó director da Fundación Galicia-Europa, presentándoo no rexistro ou ben remitíndoo por correo certificado con xustificante de recepción á sede da Fundación Galicia Europa, rúa dos Feáns nº 5-baixo, 15706 Santiago de Compostela.</p>
<p>A esta solicitude xuntarase currículum vitae, fotografía tamaño carné e documentación acreditativa do cumprimento dos requisitos esixidos na convocatoria ou méritos alegados, así como unha memoria explicativa na que se faga consta-lo motivo polo que interesa a estadía e o obxecto do traballo que se vai realizar, con indicación das datas preferentes para a súa realización.</p>
<p>Así mesmo, deberá achegarse autorización asinada polo xefe de persoal ou superior competente da entidade membro de que dependa o interesado.</p>
<p>Para a concesión das bolsas daráselles preferencia a aqueles candidatos que se ocupen de funcións que demanden unha ampliación de coñecementos en relación con temas comunitarios, e que acrediten estudios ou traballos realizados neste sentido.</p>
<p>Santiago de Compostela, 9 de outubro de 2000.</p>
<p>Jaime Pita Varela</p>
<p>Secretario xeral da Fundación Galicia-Europa</p>

