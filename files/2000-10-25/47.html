---
date: '2000-10-25'
id: 12ABA
page: 14
number: 207
agency: CONCELLO DE MUROS
section: VI. ANUNCIOS
title: Anuncio da oferta de emprego público do ano 2000.
range: Anuncio
url: 'https://www.xunta.gal/dog/Publicados/2000/20001025/Anuncio12ABA_gl.html'
---
<p>A oferta de emprego público do Concello de Muros para 2000 comprende as seguintes prazas de persoal laboral fixo: a) un oficial mecánico/conductor da brigada de operarios, pertencente á categoría de persoal de oficios, equivalente ó grupo D; b) dous auxiliares de axuda a domicilio, pertencentes á categoría de persoal de oficios, equivalente ó grupo E; c) un operario da brigada, pertencente á categoría de persoal de oficios, equivalente ó grupo E.</p>
<p>I. Bases xerais da convocatoria.</p>
<p>1. Normas xerais.</p>
<p>1.1. O obxecto desta convocatoria é a provisión en propiedade das prazas citadas anteriormente, de acordo coa oferta de emprego público deste concello para o ano 2000 consonte o que dispoñen a Lei 30/1984, do 2 de agosto, a Lei 7/1985, do 2 de abril, a Lei 5/1997, de Administración local de Galicia, o Real decreto lexislativo 781/1986, do 18 de abril, e a Lei do Parlamento de Galicia 4/1988, do 26 de maio.</p>
<p>1.2. Os tribunais de selección non poderán aprobar nin declarar que superaron as probas selectivas un número de aspirantes superior ó de prazas convocadas.</p>
<p>2. Requisitos.</p>
<p>2.1. Para participaren nas probas selectivas os aspirantes deberán reuni-los seguintes requisitos: a) ser cidadán español ou nacional dos demais esta</p>
<p>dos da Unión Europea; b) ter cumpridos 18 anos de idade e non exercer daquela na que falten menos de dez anos para a xubilación forzosa por idade; c) te-lo título esixido ou estar en condicións de obtelo na data na que remate o prazo de presentación de solicitudes para tomar parte nesta convocatoria; d) posuí-la capacidade funcional para o desempeño das tarefas habituais da praza á que se aspire. As persoas que padezan minusvalidez deberán facelo constar na instancia e sinalar se precisan adaptación das probas; e) non ter sido separado mediante expediente disciplinario do servicio ó Estado, ás comunidades autónomas ou ás entidades locais, nin atoparse inhabilitado para o exercicio das funcións públicas.</p>
<p>2.2. Os anteriores requisitos e os específicos que se esixen para cada unha das prazas débense reunir con referencia ó último día do prazo de presentación de solicitudes.</p>
<p>2.3. Será nulo o nomeamento dos aspirantes que estean incursos en causas de incapacidade conforme a normativa vixente.</p>
<p>3. Solicitudes.</p>
<p>3.1. Os que queiran participar nas probas selectivas deberán facelo constar en instancia dirixida ó alcalde da corporación, que se presentará no rexistro xeral do concello -directamente ou por calquera dos procedementos que prevé o artigo 38 da Lei 30/1992, do 26 de novembro-, no prazo de vinte días naturais contados desde que se publique o anuncio da convocatoria no Boletín Oficial del Estado.</p>
<p>3.2. Á instancia achegaranlle os seguintes documentos: a) fotocopia do DNI ou do documento de identidade correspondente ó país membro da Unión Europea de que se trate; b) recibo do pagamento da cantidade 2.500 pesetas por dereitos de exame na tesourería do concello (directamente ou por xiro postal e achegando, neste último caso, copia de xustificante); c) os documentos xustificativos dos méritos que se aleguen para a fase de concurso.</p>
<p>4. Admisión de aspirantes.</p>
<p>4.1. Para ser admitido nas respectivas convocatorias será suficiente con que os aspirantes manifesten nas instancias que reúnen todas e cada unha das condicións sinaladas no número 2 destas bases, amais das que para cada praza se sinalen nos repectivos anexos.</p>
<p>4.2. Rematado o prazo de presentación de instancias, a presidencia da corporación aprobará no prazo dun mes a lista de admitidos e excluídos, que se publicará no BOP e no taboleiro de edictos da casa do concello, coa indicación do prazo de emenda que, nos termos do artigo 71 da Lei 30/1992, do 26 de novembro, se lles conceda ós aspirantes excluídos.</p>
<p>4.3. A mesma resolución da alcaldía conterá a composición do tribunal e o lugar, hora e data de comezo dos exercicios.</p>
<p>5. Tribunais cualificadores.</p>
<p>5.1. Os tribunais das probas selectivas serán designados consonte o que dispón o R.D. 896/1991, do 7 de xuño, e a súa composición será como segue: a) presidente: o da corporación ou concelleiro no que delegue. b) Secretario: o da corporación ou funcionario municipal no que delegue. c) Vocais: un designado pola alcaldía; un designado polos representantes do persoal; o funcionario xefe do servicio; e un representante da Xunta de Galicia. Tódolos vocais deberán posuír titulación ou especialización iguais ou superiores ás esixidas para o acceso ás prazas convocadas.</p>
<p>A composición concreta de cada tribunal farase pública de acordo co que establece a base anterior.</p>
<p>5.2. Os membros do tribunal deberanse abster de intervir cando concorran as circunstancias que prevé o artigo 28 da Lei 30/1992, do 26 de novembro, ou preparasen aspirantes ás probas selectivas nos cinco anos anteriores á publicación desta convocatoria. Os aspirantes poderán recusa-los membros do tribunal cando se dean aquelas circunstancias.</p>
<p>5.3. O tribunal non se poderá constituír nin actuar sen a presencia de alomenos tres dos seus membros, titulares ou suplentes, indistintamente.</p>
<p>5.4. O tribunal resolverá tódalas dúbidas que xurdan na aplicación das presentes normas e nos casos que elas non prevén.</p>
<p>5.5. Tamén poderá dispoñe-la incorporación ós seus traballos de asesores especialistas para as probas da oposición, de xulgado pertinente. Estes asesores cinxiranse a presta-la colaboración que o tribunal lles requira nas súas especialidades técnicas.</p>
<p>5.6. Para os efectos de asistencia dos compoñentes dos tribunais que actúen nestas probas, estes terán as categorías que correspondan segundo o R.D. 236/1988, do 4 de marzo.</p>
<p>6. Desenvolvemento dos exercicios.</p>
<p>6.1. A actuación dos opositores farase por orde alfabética segundo a primeira letra do seu apelido, comezando pola que corresponda conforme o sorteo que tivo lugar na Secretaría de Estado para a Administración pública.</p>
<p>6.2. Os aspirantes serán convocados para cada exercicio en chamada única e excluiranse da oposición os que non comparezan, non sendo en casos xustificados que estime o tribunal. Deberán acredita-la súa personalidade coa exhibición do DNI.</p>
<p>6.3. O tribunal publicará no taboleiro de edictos da casa do concello os anuncios do día, hora e lugar nos que teñan lugar o segundo e sucesivos exercicios.</p>
<p>6.4. Os exercicios das diferentes oposicións terán lugar, se é posible, no período que vai do terceiro ó sétimo mes desde que se aproben estas bases.</p>
<p>6.5. Entre o final dunha proba e o comezo da seguinte deberán transcorrer alomenos corenta e oito horas e non máis de vinte días.</p>
<p>7. Cualificación dos exercicios.</p>
<p>7.1. Os sistemas de cualificación de cada proba sinálanse nos anexos desta convocatoria.</p>
<p>7.2. Soamente terán acceso ós exercicios voluntarios os aspirantes que superasen tódolos exercicios obrigatorios eliminatorios.</p>
<p>7.3. As cualificacións dos aspirantes aprobados en cada exercicio publicaranse o mesmo día no que se acorden no taboleiro de edictos da casa do concello.</p>
<p>7.4. A puntuación final e a orde de cualificación dos aspirantes aprobados virá dada pola suma das puntuacións obtidas no conxunto das probas.</p>
<p>7.5. O tribunal poderá acorda-la lectura pública dos exercicios que se fagan por escrito se o xulgan oportuno e pedirlles aclaracións ós aspirantes sobre o seu contido durante un tempo máximo de quince minutos.</p>
<p>7.6. Rematadas as probas o tribunal publicará a relación de aprobados pola orde de puntuación, que remitirá coa acta da última sesión á presidencia da corporación para que faga o nomeamento.</p>
<p>8. Nomeamento.</p>
<p>8.1. No prazo de vinte días naturais contados desde o seguinte á publicación das listas de aspirantes aprobados, estes deberán presentar no rexistro xeral do concello os seguintes documentos: a) título esixido para participar nas probas selectivas; b) declaración xurada de non ter sido separado mediante expediente disciplinario do servicio de ningunha Administración pública nin encontrarse inhabilitado para o exercicio das funcións públicas; c) declaración xurada de non estar incurso en causa de incapacidade ou incompatibilidade referida ó momento da toma de posesión: d) certificación acreditativa de non padecer enfermidade ou eiva física que impida o normal desenvolvemento da súa función; e) dúas fotografías tamaño carnet.</p>
<p>8.2. Os aspirantes que desexen acredita-la súa condición de minusvalidez deberán presentar un certificado expedido polos órganos competentes que a acredite e tamén xustificarán a compatibilidade co desenvolvemento dos traballos e funcións correspondentes á praza.</p>
<p>8.3. Os que tivesen a condición de persoal ó servicio das administracións públicas estarán exentos de xustificaren documentalmente as condicións e requisitos xa probados para obte-lo seu anterior nomeamento; neste caso, presentarán certificación da Administración pública da que dependan que acredite esta condición.</p>
<p>8.4. Os que no prazo sinalado non presenten a documentación esixida -non sendo por causa de forza maior-, non poderán ser nomeados e quedarán anuladas tódalas súas actuacións sen prexuízo das responsabilidades nas que puidesen incorrer por falsidade.</p>
<p>8.5. Cumpridos os mencionados requisitos, o presidente da corporación nomeará os aspirantes propostos que deberán tomar posesión no prazo dun mes contado desde que se lles notificou o nomeamento.</p>
<p>9. Norma final.</p>
<p>Esta convocatoria e tódolos actos administrativos que dela se deriven poderán ser impugnados polos interesados nos casos e na forma que dispón a Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>II. Bases específicas para a provisión da praza de mecánico/conductor da brigada municipal de operarios.</p>
<p>1. Sistema: concurso-oposición.</p>
<p>2. A praza está incluída no cadro de persoal do concello, como de persoal laboral fixo.</p>
<p>3. Os aspirantes precisan estar en posesión do título de graduado escolar, formación profesional de 1º grao ou equivalente; e dos permisos de conducción clase B1, B2, C1 e C2 (B, C1 e C do R.D. 772/1997, do 30 de maio).</p>
<p>III. Bases específicas para a provisión de dúas prazas de auxiliares de axuda a domicilio.</p>
<p>1. Sistema: concurso-oposición.</p>
<p>2. As prazas están incluídas no cadro de persoal do concello, como de persoal laboral fixo.</p>
<p>3. Os aspirantes precisan estar en posesión do certificado de escolaridade ou equivalente.</p>
<p>IV. Bases específicas para a provisión da praza de operario.</p>
<p>1. Sistema: concurso-oposición.</p>
<p>2. A praza está incluída no cadro de persoal do concello, como persoal laboral fixo.</p>
<p>3. Os aspirantes precisan estar en posesión do certificado de escolaridade ou equivalente.</p>
<p>Muros, 18 de setembro de 2000.</p>
<p>Celestino Formoso Vidal</p>
<p>Alcalde</p>

