---
date: '2003-12-31'
id: 24D9E
page: 16
number: 253
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 23 de decembro de 2003 pola que se modifica a Orde do 2 de agosto de
  2002 pola que se establecen as bases reguladoras das axudas para programas
  agrarios de mellora técnica e desenvolvemento sustentable dos procesos
  productivos agrícolas e se convocan para o ano 2004.
range: Orde
url: 'https://www.xunta.gal/dog/Publicados/2003/20031231/Anuncio24D9E_gl.html'
---
<p>O Regulamento (CE) 1257/1999, do Consello, do 17 de marzo, establece o marco das axudas comunitarias a favor dun desenvolvemento rural sustentable. Estas axudas, que se centrarán nas actividades agrarias e na súa reconversión, poden ter por obxecto, entre outros, a reconversión e reorientación da capacidade de producción agraria e introducción de novas tecnoloxías e a mellora da calidade dos productos; a diversificación das actividades coa creación doutras de carácter complementario e alternativo; o desenvolvemento de actividades económicas e o mantemento e creación de postos de traballo; o mantemento e fomento de sistemas agrícolas de baixos consumos; a conservación e promoción dunha natureza de alta calidade e dunha agricultura sustentable que respecte as esixencias ambientais.</p>
<p>Conforme o anterior, dentro do marco das medidas previstas no programa operativo integrado de Galicia 2000-2006, a orde desta consellería, do 2 de agosto de 2002, estableceu as bases reguladoras das axudas para programas agrarios de mellora técnica e desenvolvemento sustentable dos procesos productivos agrícolas.</p>
<p>A experiencia adquirida coa aplicación destas axudas durante as convocatorias dos anos 2002 e 2003, fai conveniente efectuar puntuais modificacións na Orde do 2 de agosto de 2002 pola que se establecen</p>
<p>as bases reguladoras das axudas para programas agrarios de mellora técnica e desenvolvemento sustentable dos procesos productivos agrícolas precisándose a porcentaxe de subvención, o máximo investimento auxiliable destas axudas e a documentación que hai que presentar coas solicitudes.</p>
<p>A devandita orde cumpre os requisitos previstos, para as bases reguladoras aplicables á concesión de axudas e subvencións, no artigo 78º.6 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, conforme a redacción dada pola Lei 8/1999, do 30 de decembro, de medidas fiscais e orzamentarias e de función pública e actuación administrativa, polo que, previstas as bases reguladoras das axudas para programas agrarios de mellora técnica e desenvolvemento sustentable dos procesos productivos agrícolas, é necesario establece-la súa convocatoria para o ano 2004, mediante esta orde que, á súa vez, cumpre os requisitos esixidos no artigo 8.3º do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>En consecuencia, de acordo co disposto no artigo 30.I.3 do Estatuto de autonomía de Galicia e en uso das facultades que me confire a Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, e no Decreto 50/2002, do 14 de febreiro,</p>
<p>DISPOÑO:</p>
<p>Sección primeira.-Modificación da Orde do 2 de agosto de 2002 pola que se establecen as bases reguladoras de axudas para programas agrarios de mellora técnica e desenvolvemento sustentable dos procesos productivos agrícolas.</p>
<p>Artigo 1º.-Modificación do artigo 5º.2. da Orde do 2 de agosto de 2002 relativo ás solicitudes de axuda e á documentación complementaria.</p>
<p>1. O punto e) do artigo 5º, alínea 2, quedará redactado como segue:</p>
<p>«e) Relación de técnicos e outro personal contratado responsable da execución do programa. Deberase acredita-la formación adecuada para o fin demandado dos técnicos propostos polo solicitante, e será valorada polos Servicios Provinciais de Explotacións Agrarias previamente á aprobación da axuda».</p>
<p>2. Engádense os puntos i) e j) no artigo 5º, alínea 2, que quedan redactados como seguen:</p>
<p>«i) Copia da solicitude da licencia de obras para aquelas construccións ou instalacións fixas que de acordo co establecido na normativa urbanísitca deban contar con licencia municipal.</p>
<p>j) No caso de agricultores mozos xuntarase:</p>
<p>-Acreditación da capacidade e competencia profesionais a través da presentación das titulacións académicas ou dos cursos de capacitación agraria (mínimo 200 horas) que procedan. En caso negativo, compromiso de realiza-los cursos de capacitación no prazo de dous anos.</p>
<p>-Informe da vida laboral do titular.</p>
<p>-Copia da declaración da renda do ano no que se instala e á do ano anterior a dita instalación».</p>
<p>Artigo 2º.-Modificación dos artigos 17º, 22º, 42º e 47º da Orde do 2 de agosto de 2002 relativos á contía das subvencións.</p>
<p>O punto 1.II do artigo 17º queda redactado como segue:</p>
<p>«Artigo 17º</p>
<p>1.II. Investimentos en bens e servicios necesarios para a correcta execución do programa: ata o 40% dos investimentos, agás para aqueles solicitantes titulares de explotacións que estean situadas en zonas desfavorecidas, nas que esta porcentaxe poderá acada-lo 50%.</p>
<p>Non obstante, cando estes investimentos supoñan un aumento dos custos derivados da protección e mellora do ambiente, indo máis alá dos requisitos comunitarios vixentes, as axudas poderán chegar ata o 70% ou 75%, respectivamente.</p>
<p>No caso de agricultores mozos segundo o artigo 8º, punto 1 do regulamento (CE) nº 1257/1999 do Consello, do 17 de maio, que simultaneamente á súa primeira instalación ou nos seguintes cinco anos a esta, presente, antes de cumpri-los corenta anos de idade, un plan de mellora conforme as condicións establecidas nesta orde, poderá obter unha axuda suplementaria do 5% como máximo, do investimento, que poderá ser aplicada en cualquera dos dous supostos citados no primeiro parágrafo deste punto».</p>
<p>Os puntos a) e b) do artigo 22º quedan redactados como segue:</p>
<p>«Artigo 22º</p>
<p>a) Investimento en estructuras productivas necesarias para a implantación do cultivo ou actividade complementaria/alternativa: ata ó 40% do investimento.</p>
<p>b) Investimento en bens e equipos para o inicio e mellora dos procesos productivos: ata ó 40% do investimento.</p>
<p>En canto ós casos de zonas desfavorecidas, custos derivados da protección e mellora do ambiente ou agricultores mozos, haberá que aterse ó disposto no artigo 17º da Orde do 2 de agosto de 2003, segundo redacción dada por esta orde».</p>
<p>Os puntos 2 e 3 do artigo 42º quedan redactados como segue:</p>
<p>«Artigo 42º</p>
<p>2. No caso de investimentos en estructuras productivas para a implantación do cultivo: ata ó 40% dos investimentos.</p>
<p>3. No caso de investimentos en bens e equipamentos necesarios para o inicio e mellora dos procesos productivos: ata ó 40% dos investimentos.</p>
<p>En canto ós casos de zonas desfavorecidas, custos derivados da protección e mellora do ambiente ou agricultores mozos, haberá que aterse ó disposto no artigo 17º da Orde do 2 de agosto de 2003, segundo redacción dada por esta orde».</p>
<p>Os puntos 2 e 3 do artigo 47º quedan redactados como segue:</p>
<p>«Artigo 47º</p>
<p>2. No caso de investimentos en estructuras productivas necesarias para a implantación do cultivo: ata ó 40% dos investimentos.</p>
<p>3. No caso de investimentos en bens e equipamentos necesarios para o inicio e mellora dos procesos productivos: ata ó 40% dos investimentos.</p>
<p>En canto ós casos de zonas desfavorecidas, custos derivados da protección e mellora do ambiente ou agricultores mozos, haberá que aterse ó disposto no artigo 17º da Orde do 2 de agosto de 2003, segundo redacción dada por esta orde».</p>
<p>Artigo 3º.-Modificación do artigo 27º da Orde do 2 de agosto de 2002 relativo á contía das subvencións para creación e mellora de empresas de servicios agrarios.</p>
<p>O punto a) do artigo 27º queda redactado como segue:</p>
<p>«Artigo 27º</p>
<p>a) Adquisición de equipamentos e apeiros agrarios: ata o 30% do seu custo, cun investimento máximo auxiliable de 750.000 euros para un período de 6 anos».</p>
<p>Artigo 4º.-Modificación do artigo 28º da Orde do 2 de agosto de 2002 relativo ós compromisos dos beneficiarios.</p>
<p>Engádese o punto c) no artigo 28º, quedando redactado como segue:</p>
<p>«Artigo 28º</p>
<p>c) Inscribirse no Rexistro Oficial de Empresas de Servicios Agrarios da Dirección Xeral de Producción e Sanidade Agropecuaria».</p>
<p>Sección segunda.-Convocatoria das axudas para o 2004.</p>
<p>Artigo 5º.-Obxecto.</p>
<p>Esta sección ten por obxecto establece-la convocatoria, para o ano 2004, das axudas para programas</p>
<p>agrarios de mellora técnica e desenvolvemento sustentable dos procesos productivos agrícolas en Galicia, de acordo coas bases reguladoras previstas na Orde do 2 de agosto de 2002, publicadas no Diario Oficial de Galicia nº 153, do 9 de agosto de 2002, coas modificacións introducidas na sección primeira desta orde.</p>
<p>Artigo 6º.-Condicións e finalidade.</p>
<p>1. Para poder acceder ós distintos programas de axudas previstos no artigo 2º da Orde do 2 de agosto de 2002 pola que se establecen as bases reguladoras das axudas para programas agrarios de mellora técnica e desenvolvemento sustentable dos procesos productivos agrícolas, deberanse cumpri-los requisitos establecidos, para cada programa agrario que se vai desenvolver, conforme o previsto no capítulo II e III da devandita orde, relativo a programas para a mellora dos procesos productivos agrícolas e no capítulo III que establece os programas agrarios especiais.</p>
<p>2. Estas axudas teñen por finalidade incentiva-la mellora dos procesos productivos agrícolas e as iniciativas de desenvolvemento coa creación de actividades alternativas ou complementarias das explotacións, así como promociona-las empresas de servicios agrarios e a introducción de técnicas de respecto ambiental.</p>
<p>Artigo 7º.-Prazo e presentación das solicitudes de axuda.</p>
<p>1. O prazo de solicitudes de axuda iníciase o día seguinte ó de publicación desta orde e remata o vindeiro día 1 de marzo de 2004. As solicitudes presentaranse en calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común e, preferentemente, nas delegacións provinciais ou nas oficinas agrarias comarcais da Consellería de Política Agroalimentaria e Desenvolvemento Rural.</p>
<p>2. Os interesados presentarán a solicitude de axuda de acordo co disposto no artigo 5º.1 da Orde de 2 de agosto de 2002, axustada ó modelo do anexo I da dita orde. A esa solicitude achegaranse debidamente cubertos os anexos II, III e IV e, cando se pretenda levar a cabo, ademais, algún dos programas agrarios especiais, os anexos VI a XI específicos para cada caso, acompañados da documentación especificada no artigo 5º.2 e concordantes da antedita orde.</p>
<p>Artigo 8º.-Xustificación.</p>
<p>O cumprimento da finalidade para a que foi concedida a axuda, xustificarase de conformidade co previsto con carácter xeral no artigo 8º da Orde de 2 de agosto de 2002, sobre execución do programa agrario e certificación de actuacións.</p>
<p>Artigo 9º- Financiamento.</p>
<p>1. As axudas reguladas nesta orde financiaranse con cargo ás aplicacións seguintes do proxecto dos</p>
<p>orzamentos xerais da Comunidade Autónoma para o 2004:</p>
<p>a) Na aplicación 09.03.614A.770.0 (código de proxecto 2002.09806), para o fomento de actividades agrícolas complementarias e alternativas, por importe de 2.070.000 euros.</p>
<p>b) Na aplicación 09.03.614A.770.1 (código de proxecto 2002.09809), para fomento de sistemas e ciclos agrarios sustentables, por importe de 885.935 euros.</p>
<p>c) Nas aplicacións 09.03.614A.770.3 (código de proxecto 2002.09810), para producción integrada e outras técnicas de respecto ambiental, por importe de 1.147.697 euros.</p>
<p>2. Poderanse utilizar outros remanentes dispoñibles nas devanditas aplicacións orzamentarias e, no caso de remanentes nalgunha das liñas ou programas de actuación, poderase incrementa-lo orzamento dispoñible nas outras liñas que o precisen.</p>
<p>3. De conformidade co establecido na orde da Consellería de Economía e Facenda, do 11 de febreiro de 1998, modificada polas ordes de 27 de novembro de 2000 e de 25 de outubro de 2001, posibilítase a tramitación anticipada de expedientes de gasto, sempre que exista crédito adecuado e suficiente no proxecto de Lei de orzamentos do exercicio do ano 2004, aprobados polo Consello da Xunta de Galicia, neste momento en trámite parlamentario, quedando sometida a concesión das ditas axudas á condición suspensiva de existencia de crédito adecuado e suficiente no momento da súa resolución.</p>
<p>Disposición adicional</p>
<p>Única.-Aplicarase á presente convocatoria o previsto na disposición adicional única da Orde do 2 de agosto de 2002, en canto á autorización e expedición dos certificados acreditativos de que o solicitante se atopa ó corrente das súas obrigas tributarias e que non ten pendente de pagamento ningunha débeda, por ningún concepto, coa Administración pública da Comunidade Autónoma de Galicia.</p>
<p>Non obstante quedan exentos de achega-los xustificantes de cumprimento das obrigas a que se refire o artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, as axudas especificadas no artigo 42 g) do Proxecto de Lei de orzamentos xerais da Comunidade Autónoma de Galicia para o ano 2004, condicionado á súa aprobación definitiva.</p>
<p>Disposicións derradeiras</p>
<p>Primeira.-Facúltase o director xeral de Producción e Sanidade Agropecuaria para dicta-las instruccións precisas para o desenvolvemento e execución desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 23 de decembro de 2003.</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>

