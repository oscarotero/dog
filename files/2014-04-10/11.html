---
date: '2014-04-10'
id: G1096-020414-0004
page: 16205
number: 70
agency: Axencia de Protección da Legalidade Urbanística
section: III. Outras disposicións.
title: >-
  RESOLUCIÓN do 27 de marzo de 2014 pola que se dá publicidade ao Plan de
  inspección urbanística para o ano 2014.
range: Resolución
url: >-
  https://www.xunta.gal/dog/Publicados/2014/20140410/AnuncioG1096-020414-0004_gl.html
---
<p>Visto o acordo adoptado polo Consello Executivo da Axencia de Protección da Legalidade Urbanística na súa reunión do 26 de marzo de 2014, polo que se aprobou o Plan de inspección urbanística para o ano 2014, e de conformidade co disposto no artigo 18.f) dos estatutos da Axencia de Protección da Legalidade Urbanística, aprobados polo Decreto 213/2007, do 31 de outubro, dispoño a súa publicidade no <em>Diario Oficial de Galicia</em>.</p>
    <p>Santiago de Compostela, 27 de marzo de 2014</p>
    <footer><p>María Martínez Allegue<br>Directora da Axencia de Protección da Legalidade Urbanística</p></footer>
    <h2>ANEXO<br>Plan de inspección urbanística para o ano 2014</h2>
    <h2>CAPÍTULO I<br>Disposicións xerais</h2>
    <p>Artigo 1. <em>Obxecto</em></p>
    <p>Este plan de inspección urbanística ten por obxecto determinar os obxectivos principais e as actuacións prioritarias da Axencia de Protección da Legalidade Urbanística coa finalidade de mellorar a calidade e a eficacia da disciplina urbanística ao servizo dos cidadáns e de garantir a obxectividade e a imparcialidade na actuación da Axencia. </p>
    <p>Artigo 2. <em>Vixencia</em></p>
    <p>Este plan de inspección estará vixente durante o ano 2014 e ata a entrada en vigor do seguinte plan de inspección anual.</p>
    <p>Artigo 3. <em>Obxectivos principais</em></p>
    <p>Os obxectivos principais do presente plan de inspección urbanística son:</p>
    <p>1º. Promover o dereito dos cidadáns a un medio urbano e rural adecuado para o desenvolvemento da persoa, consonte o disposto no artigo 45 da Constitución, na Lei 9/2002, de ordenación urbanística e protección do medio rural de Galicia (LOUG), e na Lei 22/1988, de costas.</p>
    <p>2º. Evitar que se leven a cabo, sen a licenza urbanística municipal preceptiva ou sen a autorización autonómica exixida na LOUG ou na Lei de costas, obras de construción de novas edificacións ou de reconstrución, rehabilitación ou ampliación das existentes.</p>
    <p>3º. Colaborar activamente cos concellos de Galicia no obxectivo común de velar polo cumprimento da normativa e do planeamento urbanístico.</p>
    <p>Artigo 4. <em>Actuacións prioritarias</em></p>
    <p>Para a consecución dos obxectivos sinalados no artigo anterior, a Axencia de Protección da Legalidade Urbanística desenvolverá, entre outras, as seguintes actuacións prioritarias:</p>
    <p>a) Actuacións para evitar os ilícitos urbanísticos.</p>
    <p>– A vixilancia e inspección do territorio.</p>
    <p>– O asesoramento xurídico-urbanístico aos concellos adheridos no ámbito das competencias propias da Axencia.</p>
    <p>– A formación do persoal.</p>
    <p>b) Actuacións para restaurar a legalidade vulnerada por ilícitos urbanísticos.</p>
    <p>– A investigación de infraccións urbanísticas.</p>
    <p>– A tramitación de expedientes de reposición da legalidade urbanística.</p>
    <p>– A execución das ordes de demolición.</p>
    <p>– A tramitación de expedientes sancionadores.</p>
    <p>– A impugnación de licenzas ilegais.</p>
    <p>c) Actuacións para restaurar a legalidade vulnerada por infraccións da Lei de costas.</p>
    <p>– A investigación de infraccións da Lei de costas.</p>
    <p>– A tramitación de expedientes sancionadores.</p>
    <p>– A execución das ordes de demolición.</p>
    <h2>CAPÍTULO II<br>Actuacións para evitar os ilícitos urbanísticos </h2>
    <p>Artigo 5. <em>Vixilancia e inspección do territorio</em></p>
    <p>1. Actuación.</p>
    <p>Desenvolver operacións de vixilancia e inspección do territorio para detectar, dentro do eido competencial propio da Axencia, obras sen a preceptiva licenza urbanística municipal ou sen a preceptiva autorización autonómica exixida na LOUG ou na Lei de costas, que consistan en novas construcións e instalacións ou na reconstrución, rehabilitación ou ampliación das edificacións existentes, agás as de escasa entidade.</p>
    <p>2. Prioridades.</p>
    <p>As operacións de vixilancia e inspección serán realizadas por orde da dirección da Axencia e prestarán especial atención aos seguintes territorios:</p>
    <p>a) O territorio dos municipios integrados na Axencia.</p>
    <p>b) O territorio dos municipios costeiros.</p>
    <p>c) O territorio dos municipios con espazos naturais.</p>
    <p>Para levar a cabo estas actuacións de inspección pola xefatura de servicio provincial correspondente elaborarase trimestralmente un cadro resumo dos concellos que se van inspeccionar, que, á marxe das inspeccións periódicas realizadas como consecuencia da tramitación dos expedientes de reposición en curso, recolla a lista de concellos que se van inspeccionar tendo en conta o seguinte: </p>
    <p>• Para os concellos adheridos seguirase a orde cronolóxica de incorporación á Axencia referenciada na data de publicación do correspondente convenio no <em>Diario Oficial de Galicia</em> (DOG). </p>
    <p>• Para os concellos non adheridos elaborarase unha táboa resumo dos concellos existentes na provincia que se principiará polos concellos que cumpran as prioridades b) e c), continuarase polos que cumpran coa prioridade b) e a seguir polos que cumpran coa prioridade c). O resto dos concellos recollerase por orde decrecente de poboación, toda vez que presupoñemos que os de menor poboación dispoñen de menor capacidade para realizar labores de inspección propia. </p>
    <p>O cadro resumo de concellos deberá obter o visto e prace da dirección da Axencia e terá carácter orientativo atendendo ás necesidades do servicio. </p>
    <p>3. Unidades responsables: os servizos provinciais da Axencia.</p>
    <p>As actuacións de inspección serán coordinadas debidamente cos representantes municipais. </p>
    <p>Artigo 6. <em>Formación do persoal</em></p>
    <p>1. Actuación.</p>
    <p>Dar formación especializada ao persoal da Axencia e dos concellos integrados nela, para mellorar a calidade e a eficacia da disciplina urbanística.</p>
    <p>Así mesmo, propiciarase a formación destinada a profesionais de ámbitos diversos e interesados en xeral, co obxecto de dar unha formación urbanística máis especializada, facendo fincapé na importancia do cumprimento da legalidade urbanística, así como as consecuencias da súa transgresión.</p>
    <p>2. Unidade responsable: a Subdirección da Axencia.</p>
    <h2>CAPÍTULO III<br>Actuacións para restaurar a legalidade vulnerada por ilícitos urbanísticos</h2>
    <p>Artigo 7. <em>Investigación de infraccións urbanísticas</em></p>
    <p>1. Actuación.</p>
    <p>Desenvolver as investigacións necesarias para determinar os feitos constitutivos da infracción urbanística, identificar os presuntos responsables e determinar as demais circunstancias que resulten relevantes para o exercicio das potestades de reposición da legalidade e sancionadoras previstas na LOUG.</p>
    <p>2. Prioridades.</p>
    <p>Deberán desenvolverse con carácter prioritario e urxente as investigacións sobre as obras en curso de execución sen a licenza urbanística municipal preceptiva ou sen a autorización autonómica preceptiva exixida na LOUG, que consistan na realización de novas construcións ou instalacións ou na reconstrución, rehabilitación ou ampliación das existentes, con respecto das que a competencia para a reposición da legalidade urbanística corresponda directamente á Axencia ou fosen delegadas polos concellos integrados nela, agás as de escasa entidade. </p>
    <p>As investigacións de carácter prioritario e urxente deberán finalizarse no prazo de tres meses, prorrogable por outros tres meses como máximo, por acordo da Dirección da Axencia, logo da petición da xefatura do servizo provincial.</p>
    <p>Para as inspeccións realizadas de oficio seguirase o establecido no artigo 5 do presente plan.</p>
    <p>3. Unidades responsables: os servizos provinciais da Axencia.</p>
    <p>Artigo 8. <em>Tramitación de expedientes de reposición da legalidade urbanística</em></p>
    <p>1. Actuación.</p>
    <p>Incoar e tramitar os expedientes de reposición da legalidade urbanística de conformidade co disposto nos artigos 209 a 215 da LOUG.</p>
    <p>2. Prioridades.</p>
    <p>Deberán paralizarse e/ou incoarse con carácter prioritario e urxente as obras en curso de execución sen a licenza urbanística preceptiva ou sen a autorización autonómica preceptiva exixida pola LOUG, agás as de escasa entidade. </p>
    <p>No caso de que estean pendentes de paralizarse e incoarse varias obras en curso de execución de carácter prioritario, atenderase aos seguintes criterios: </p>
    <p>1º. As obras en execución situadas en municipios integrados na Axencia.</p>
    <p>2º. As obras en execución de maiores dimensións.</p>
    <p>3. Unidades responsables: os servizos provinciais e os servizos de inspección urbanística da Axencia.</p>
    <p>Artigo 9. <em>Execución de ordes de demolición</em></p>
    <p>1. Actuación.</p>
    <p>Executar as ordes de demolición e de reposición dos bens ao estado anterior á actuación ilegal, consonte o disposto no artigo 209.6 da LOUG.</p>
    <p>2. Execución en período voluntario.</p>
    <p>A execución da orde de demolición deberá ser realizada pola persoa obrigada no prazo fixado para o efecto na resolución do expediente de reposición da legalidade.</p>
    <p> A persoa obrigada a demoler poderá solicitar a ampliación do prazo para executar a orde de demolición, por razóns cumpridamente xustificadas.</p>
    <p>En todo caso, deberá quedar suficientemente garantida a execución da demolición dentro do prazo que fixe a Axencia, que en ningún caso poderá ser superior a seis meses desde a resolución da ampliación correspondente, e como máximo un ano contado desde a data en que a resolución que ordena a demolición sexa executiva.</p>
    <p>Para estes efectos, a persoa interesada presentará a solicitude acompañada da seguinte documentación:</p>
    <p>a) DNI da persoa solicitante.</p>
    <p>b) Proxecto de execución das obras de demolición e restauración da realidade física alterada ao estado anterior á actuación ilegal, que deberá de ser redactado polo técnico competente e visado polo seu correspondente colexio profesional.</p>
    <p>c) Programa de execución das obras de demolición.</p>
    <p>d) Xustificante do depósito do aval bancario na Caixa Xeral de Depósitos da Consellería de Facenda, a favor da Axencia de Protección da Legalidade Urbanística, por importe suficiente para cubrir os gastos de execución das obras de demolición e restauración.</p>
    <p>e) Declaración responsable da persoa obrigada, comprometéndose a executar pola súa conta as obras de demolición, de acordo co proxecto técnico e o programa de execución aprobados pola Axencia.</p>
    <p>No caso de incumprimento dalgún dos prazos parciais ou do prazo final acordarase a execución subsidiaria pola Axencia á conta da persoa obrigada, e a incautación inmediata do aval, sen prexuízo da liquidación definitiva do importe dos gastos de demolición.</p>
    <p>3. Execución forzosa.</p>
    <p>Finalizado o prazo para executar a orde de demolición en período voluntario, acordarase a execución forzosa mediante a imposición de multas coercitivas que serán reiteradas periodicamente cada 3 meses ata lograr a execución polo suxeito obrigado.</p>
    <p>Transcorrido un ano desde a data en que a resolución que ordena a demolición adquira firmeza en vía administrativa ou, se é o caso, en vía contencioso-administrativa, a Axencia acordará a execución subsidiaria con cargo ao suxeito obrigado, atendendo á seguinte orde de prioridades:</p>
    <p>1º. As resolución firmes en vía administrativa e, se é o caso, na contencioso-administrativa, que ordenan a demolición de edificacións en solo rústico de especial protección de costas, agás as de escasa entidade.</p>
    <p>2º. As ordes de demolición respecto das que as persoas interesadas se comprometeron a executar pola súa conta a demolición no prazo e condicións aceptados pola Axencia, no suposto de que incumprisen calquera dos prazos parciais ou o prazo final establecidos para a execución da orde de demolición.</p>
    <p>3º. As restantes ordes de demolición segundo a importancia da infracción e a antigüidade das obras.</p>
    <p>Dentro destas prioridades acordarase a execución en primeiro lugar das construcións e instalacións que non estean sendo utilizadas para o fin a que pretendan ser destinadas. </p>
    <p>En calquera caso, o acordo de execución subsidiaria quedará supeditado á existencia de fondos orzamentarios suficientes.</p>
    <p>3. Unidades responsables: o servizo técnico e os servizos de inspección urbanística da Axencia.</p>
    <p>Artigo 10. <em>Tramitación de expedientes sancionadores</em></p>
    <p>1. Actuación.</p>
    <p>Incoar e tramitar os expedientes sancionadores por infracción urbanística, de conformidade co disposto nos artigos 216 a 223 da LOUG.</p>
    <p>2. Prioridades.</p>
    <p>Deberá incoarse o expediente sancionador inmediatamente despois de que sexa firme en vía administrativa a resolución ditada no expediente de reposición da legalidade urbanística. </p>
    <p>Non obstante, no suposto de que os feitos poidan ser constitutivos de delicto urbanístico, poñeranse en coñecemento do Ministerio Fiscal, consonte o disposto no artigo 42 do texto refundido da Lei de solo, aprobado polo Real decreto lexislativo 2/2008, do 20 de xuño.</p>
    <p>3. Unidades responsables: os servizos de inspección urbanística da Axencia.</p>
    <p>Artigo 11. <em>Impugnación de licenzas ilegais</em></p>
    <p>1. Actuación.</p>
    <p>Velarase pola vixilancia do cumprimento, polas entidades locais, do deber de revisar licenzas contrarias ao ordenamento urbanístico que establece o artigo 212.2 da LOUG. Este control exercerase requirindo o cumprimento do referido deber e acudindo aos órganos xudiciais no caso de que se rexeite o requirimento ou ante a falta de resposta. </p>
    <p>2. Unidade responsable: os servizos de inspección urbanística, os servicios provinciais e a Subdirección da Axencia.</p>
    <h2>CAPÍTULO IV<br>Actuacións para restaurar a legalidade vulnerada por infraccións<br>da Lei de costas</h2>
    <p>Artigo 12. <em>Investigación de infraccións da Lei de costas</em></p>
    <p>1. Actuación.</p>
    <p>Desenvolver as investigacións necesarias para determinar os feitos constitutivos da infracción da Lei de costas, identificar os presuntos responsables e determinar as demais circunstancias que resulten relevantes para o exercicio das potestades sancionadora e de reposición da legalidade previstas na Lei de costas.</p>
    <p>2. Prioridades.</p>
    <p>Deberán desenvolverse con carácter prioritario e urxente as investigacións sobre as obras en curso de execución dentro da zona de servidume de protección do dominio público marítimo-terrestre, que consistan na realización de novas construcións ou instalacións ou na reconstrución, rehabilitación ou ampliación das existentes, agás as de escasa entidade. </p>
    <p>As investigacións de carácter prioritario e urxente deberán finalizarse no prazo de tres meses, prorrogable por outros tres meses como máximo, por acordo da dirección da Axencia, logo da petición da xefatura do servizo provincial.</p>
    <p>Para as inspeccións realizadas de oficio seguirase o establecido no artigo 5 deste plan.</p>
    <p>3. Unidades responsables: os servizos provinciais da Axencia. </p>
    <p>Artigo 13. <em>Tramitación de expedientes sancionadores</em></p>
    <p>1. Actuación.</p>
    <p>Incoar e tramitar expedientes sancionadores por infraccións graves da Lei de costas.</p>
    <p>2. Prioridades.</p>
    <p>Deberán incoarse e tramitarse con carácter prioritario e urxente os expedientes sancionadores en relación coas obras en curso de execución dentro da zona de servidume de protección do dominio público marítimo-terrestre sen a autorización autonómica preceptiva exixida na Lei de costas. </p>
    <p>No caso de que estean pendentes de incoarse varios expedientes sancionadores de carácter prioritario, na orde de incoación atenderase aos seguintes criterios: </p>
    <p>1º. As obras en execución situadas en municipios integrados na Axencia.</p>
    <p>2º. As obras en execución de maiores dimensións.</p>
    <p>3. No suposto de que os feitos declarados probados poidan ser constitutivos dun delicto contra a ordenación do territorio, de acordo co establecido no artigo 319 do Código penal, darase traslado da resolución do expediente ao Ministerio Fiscal, e suspenderase a execución da sanción mentres a autoridade xudicial non se pronuncie, sen prexuízo da execución da orde de reposición e restitución das cousas ao estado anterior á comisión da infracción.</p>
    <p>4. Unidade responsable: os servizos provinciais e de inspección urbanística da Axencia.</p>
    <p>Artigo 14. <em>Execución de ordes de demolición</em></p>
    <p>1. Actuación.</p>
    <p>Executar as ordes de demolición e de reposición dos bens ao estado anterior á actuación ilegal, consonte o disposto no artigo 107 da Lei de costas.</p>
    <p>2. Execución en período voluntario.</p>
    <p>A execución da orde de demolición deberá ser realizada polo suxeito obrigado no prazo fixado para o efecto na resolución do expediente sancionador ou de reposición da legalidade.</p>
    <p> A persoa obrigada que ten que demoler poderá solicitar a ampliación do prazo para executar a orde de demolición, nos termos e condicións que se establecen no número 2 do artigo 9 deste plan de inspección.</p>
    <p>3. Execución forzosa.</p>
    <p>Finalizado o prazo para executar a orde de demolición en período voluntario, acordarase a execución forzosa mediante a imposición de multas coercitivas que serán reiteradas periodicamente cada 3 meses ata lograr a execución polo suxeito obrigado.</p>
    <p> Transcorrido un ano desde a data en que a resolución que ordena a demolición adquira firmeza en vía adminsitrativa ou, se é o caso, en vía contencioso-adminsitrativa, acordarase a execución subsidiaria pola Axencia con cargo ao suxeito obrigado, atendendo á seguinte orde de prioridades:</p>
    <p>1º. As resolución firmes en vía administrativa e, se é o caso, na contencioso-administrativa, que ordenan a demolición de edificacións en solo rústico de especial protección de costas, agás as de escasa entidade.</p>
    <p>2º. As ordes de demolición respecto das que as persoas interesadas se comprometeron a executar ao seu cargo a demolición no prazo e condicións aceptados pola Axencia, no suposto de que incumprisen calquera dos prazos parciais ou o prazo final establecidos para a execución da orde de demolición.</p>
    <p>3º. As restantes ordes de demolición segundo a importancia da infracción e a antigüidade das obras.</p>
    <p>Dentro destas prioridades acordarase a execución en primeiro lugar das construcións e instalacións que non estean sendo utilizadas para a fin o que pretendan ser destinadas. </p>
    <p>Os expedientes tramitados dentro da zona de servidume do dominio público marítimo terrestre que afecten terreos que poidan acollerse ao establecido na disposición transitoria primeira da Lei 2/2013, do 29 de maio, de protección e uso sustentable do litoral e de modificación da Lei 22/1988, a execución forzosa quedará en suspenso sempre e cando a Administración municipal acredite o cumprimento dos requisitos e que solicitou o informe sinalado nos puntos segundo e terceiro da citada disposición. </p>
    <p>A suspensión alzarase de existir resolución definitiva e desfavorable do Ministerio de Agricultura, Alimentación e Medio Ambiente. </p>
    <p>A acreditación municipal de ter solicitado o citado informe realizarase mediante certificado da secretaría municipal.</p>
    <p>En calquera caso, o acordo de execución subsidiaria quedará supeditado á existencia de fondos orzamentarios suficientes.</p>
    <p>4. Unidade responsable: o servizo técnico e os servizos de inspección urbanística da Axencia.</p>
    <h2>CAPÍTULO V<br>Execución e seguimento do plan</h2>
    <p>Artigo 15. <em>Execución do plan</em></p>
    <p>1. A Dirección da Axencia poderá ditar as instrucións e ordes de servizo que resulten necesarias para a mellor execución deste plan de inspección. </p>
    <p>2. De conformidade co disposto nos artigos 50 e 74 da Lei 30/1992, de réxime xurídico das administracións públicas e do procedemento administrativo común, a Dirección da Axencia poderá acordar a tramitación de urxencia e alterar a orde de prioridades sinaladas neste plan de inspección, por razóns de interese público. </p>
    <p>Artigo 16. <em>Colaboración coas administracións públicas</em></p>
    <p>1. A Axencia colaborará activamente con todas as administracións públicas co obxectivo de velar polo cumprimento da normativa reguladora do urbanismo, a ordenación do territorio e o litoral, nos termos establecidos no artigo 4 da Lei 30/1992, de réxime xurídico das administracións públicas e do procedemento administrativo común.</p>
    <p>2. En particular, a Axencia coordinará a súa actuación cos municipios integrados nela, así como coa unidade da Policía Nacional adscrita á Comunidade Autónoma de Galicia.</p>
    <p>3. A Axencia comunicará aos correspondentes concellos o inicio e a resolución dos expedientes de reposición da legalidade urbanística.</p>

