---
date: '2002-07-12'
id: E2DE
page: 10
number: 134
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: I. DISPOSICIÓNS XERAIS
title: >-
  Decreto 229/2002, do 4 de xullo, polo que se regula o rexistro de convenios
  que celebre a Xunta de Galicia, organismos autónomos e entes de dereito
  público dependentes dela con outras administracións ou outros entes de dereito
  público.
range: Decreto
url: 'https://www.xunta.gal/dog/Publicados/2002/20020712/AnuncioE2DE_gl.html'
---
<p>A Xunta de Galicia, a través dos seus órganos competentes, pode celebrar convenios de colaboración, coordinación, execución ou asimilables con outras administracións e entidades públicas, no ámbito das súas respectivas competencias.</p>
<p>O Decreto 73/2002, do 14 de marzo (DOG nº 54, do 15 de marzo de 2002), polo que se desenvolve a estructura orgánica da Consellería da Presidencia, Relacións Institucionais e Administración Pública atribúelle á Dirección Xeral de Relacións Institucionais a competencia para xestiona-lo rexistro dos convenios, tanto dos acordados polo Consello da Xunta de Galicia como dos que outorguen as consellerías, organismos autónomos e os entes de dereito público da Administración autonómica.</p>
<p>Por conseguinte, cómpre regula-lo funcionamento deste rexistro, que operará como un rexistro centralizado dos convenios da Xunta de Galicia, para defini-las súas actividades e delimita-las súas competencias.</p>
<p>Na súa virtude, por proposta do conselleiro da Presidencia, Relacións Institucionais e Administración Pública e logo da deliberación do Consello da Xunta na súa sesión do día catro de xullo de dous mil dous,</p>
<p>DISPOÑO:</p>
<p>Artigo 1º</p>
<p>O Rexistro Centralizado de Convenios da Xunta de Galicia, dependente da Dirección Xeral de Relacións Institucionais, constitúese como un arquivo público no que figurarán os convenios que a Administración autonómica, os seus organismos autónomos e entes de dereito público asinen con outras administracións ou outras entidades de dereito público.</p>
<p>Artigo 2º</p>
<p>É preceptiva a inscrición no Rexistro de tódolos convenios que polas súas condicións temporais, de financiamento ou establecidas no ordenamento xurídico, teñan que ser previamente autorizados polo Consello da Xunta de Galicia.</p>
<p>Artigo 3º</p>
<p>É potestativa a inscrición no rexistro dos demais convenios que a Administración autonómica, organismos autónomos e os entes de dereito público dependentes dela asinen no ámbito das súas competencias.</p>
<p>Artigo 4º</p>
<p>A Secretaría Xeral da Consellería da Presidencia, Relacións Institucionais e Administración Pública</p>
<p>remitirá á Dirección Xeral de Relacións Institucionais as certificacións das autorizacións do Consello da Xunta para a celebración de convenios. Á vista das certificacións emitidas, a Dirección Xeral de Relacións Institucionais solicitará das consellerías ós organismos autónomos e ós entes públicos asinantes un orixinal ou copia compulsada do texto dos convenios unha vez subscritos, unidades que así mesmo estarán obrigadas a enviarlle á mencionada dirección xeral a dita documentación para a súa constancia no Rexistro Centralizado.</p>
<p>Disposición derrogatoria</p>
<p>Única.-Quedan derrogadas as disposicións de igual ou inferior rango que se opoñan ó disposto neste decreto.</p>
<p>Disposicións derradeiras</p>
<p>Primeira.-Habilítase o conselleiro da Presidencia, Relacións Institucionais e Administración Pública para dictar, no exercicio das súas competencias, as disposicións que requira o desenvolvemento do disposto neste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, catro de xullo de dous mil dous.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia, Relacións Institucionais e Administración Pública</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

