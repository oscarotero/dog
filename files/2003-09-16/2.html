---
date: '2003-09-16'
id: 1AF16
page: 11
number: 179
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Decreto 349/2003, do 11 de setembro, polo que se aproba o procedemento de
  inserción de anuncios no Diario Oficial de Galicia a través da Internet.
range: Decreto
url: 'https://www.xunta.gal/dog/Publicados/2003/20030916/Anuncio1AF16_gl.html'
---
<p>A Lei 30/1992, do 26 de novembro, modificada pola Lei 4/1999, do 6 de xaneiro, de réxime xurídico das administracións públicas e do procedemento administrativo común, introduce a informatización como elemento de apoio no procedemento, establecendo no seu artigo 45 un mandato de carácter programático coa finalidade de que as administracións públicas impulsen o emprego e a aplicación das técnicas e medios electrónicos, informáticos e telemáticos no desenvolvemento da súa actividade e no exercicio das súas competencias.</p>
<p>Así mesmo, recoñécelles ós cidadáns a facultade de relacionarse coas diferentes administracións</p>
<p>públicas e a que exerzan os seus dereitos ante elas, utilizando a técnica e medios electrónicos, informáticos e telemáticos, e outorgándolles ós documentos e copias así realizados validez e eficacia, sempre que se cumpran os requisitos previstos na lei e se garanta a autenticidade, integridade, conservación e, se é o caso, a recepción polo interesado.</p>
<p>Coa publicación do Decreto 200/2003, do 20 de marzo, polo que se regulan e determinan as oficinas de rexistro propias ou concertadas da Administración autónoma de Galicia, procédese á creación do Rexistro Telemático da Xunta de Galicia e regúlase a atención ó cidadán. Dáse así un paso importante para dar cumprimento ó artigo 45 da Lei 30/1992.</p>
<p>Como parte do proceso de apertura á Internet dos sistemas administrativos do Diario Oficial de Galicia, a Consellería da Presidencia, Relacións Institucionais e Administración Pública deseñou un sistema que permite a utilización da Internet para o envío da solicitude de inserción de anuncios no Diario Oficial de Galicia.</p>
<p>O novo sistema xa está funcionando para os envíos que realizan as unidades administrativas das consellerías, os organismos autónomos e entidades da Xunta de Galicia. Este sistema axiliza os tempos de tramitación, elimina o papel, permítelle ó funcionario a consulta do estado de publicación e, en definitiva, facilita e axiliza o funcionamento dun instrumento administrativo esencial.</p>
<p>O sistema de envío telemático de documentos ó Diario Oficial de Galicia é tamén un dos servicios incorporados ó portal dos concellos, Eidolocal, o que lles permite ós concellos adheridos a este sistema realizar tamén o envío dos anuncios que queiran publicar no DOG a través da Internet.</p>
<p>A través deste decreto esténdese a calquera persoa que demande publicacións no Diario Oficial de Galicia.</p>
<p>Para garanti-la seguridade na Internet, utilízanse, no ámbito non corporativo da Xunta de Galicia, certificados electrónicos persoais, proporcionados pola Fábrica Nacional de Moeda e Timbre, con base no convenio de colaboración que a Comunidade Autónoma de Galicia formalizou para estes efectos coa mencionada real fábrica.</p>
<p>A utilización deste certificado posibilita a sinatura electrónica e o non repudio por parte do usuario das interaccións que este puidese realizar coa Xunta de Galicia. Esta sinatura electrónica cumpre os requisitos establecidos no Real decreto lei 14/1999, do 17 setembro, sobre sinatura electrónica.</p>
<p>Na súa virtude, por proposta do conselleiro da Presidencia, Relacións Institucionais e Administración Pública e logo de deliberación do Consello da Xunta</p>
<p>de Galicia, na súa reunión do día once de setembro de dous mil tres,</p>
<p>DISPOÑO:</p>
<p>Artigo 1º.-Obxecto.</p>
<p>1. Este decreto ten por obxecto aproba-lo procedemento telemático que posibilita a solicitude de inserción de anuncios no Diario Oficial de Galicia para toda persoa física ou xurídica a través da Internet utilizando certificados dixitais.</p>
<p>Artigo 2º.-Condicións xerais.</p>
<p>A solicitude de «insírase» no Diario Oficial de Galicia a través da Internet estará suxeito ás seguintes condicións:</p>
<p>a) Deberá ser realizada por unha persoa física que actúa en nome propio ou en representación dunha persoa xurídica.</p>
<p>b) A persoa interesada en realiza-la solicitude de «insírase» deberá remiti-la solicitude de alta no sistema de inserción de anuncios no Diario Oficial de Galicia a través da Internet, utilizando certificados dixitais (anexo), á Secretaría Xeral da Consellería da Presidencia, Relacións Institucionais e Administración Pública, Diario Oficial de Galicia. A persoa que figure nesta solicitude terá a consideración de anunciante.</p>
<p>c) O anunciante deberá posuír un certificado dixital persoal expedido pola Fábrica Nacional de Moeda e Timbre - Real Casa da Moeda (FNMT). A solicitude do certificado dixital poderá realizarse ante as oficinas da Xunta de Galicia que actúan como autoridades de rexistro da mencionada FNMT.</p>
<p>d) O anunciante asume a responsabilidade de que o texto transmitido é copia fiel do orixinal, non tendo o Diario Oficial de Galicia ningunha responsabilidade nas variacións que existan en relación co texto orixinal ou da falsidade do contido, sen prexuízo das correccións ortográficas e gramaticais que introduzan os servicios lingüísticos da Xunta de Galicia.</p>
<p>e) O anunciante poderá transmiti-los anuncios durante as vintecatro horas do día ó Diario Oficial de Galicia. Os anuncios que non superen as cinco páxinas mecanografadas por cada idioma (cento cincuenta liñas como máximo) e dos que fose aboada a correspondente tarifa de urxencia serán publicados no prazo de catro días (96 horas excluídos do cómputo sábados, domingos e festivos) contados da seguinte maneira:</p>
<p>a) O día de recepción contarase se a entrada no sistema se produce antes das 10.00 horas.</p>
<p>b) Se a entrada se produce a partir das 10.00 horas contarase como pruducida ó día seguinte.</p>
<p>c) Se o anuncio non entra no sistema coas dúas versións, os prazos contarán desde a recepción da última delas que se produza.</p>
<p>f) Calquera texto enviado pola internet para a súa inserción no Diario Oficial de Galicia terá consideración de anuncio pendente de publicación ata que se comprobe que está aboada a tarifa correspondente. Se unha vez enviado o anuncio non se procede ó pagamento nun prazo de tres días aquel será anulado.</p>
<p>Artigo 3º.-Procedemento para a solicitude de «insírase» de anuncios no Diario Oficial de Galicia a través da Internet.</p>
<p>1. O anunciante incluirá o texto do anuncio nun único arquivo. As versións de galego e castelán da disposición incluirase no mesmo arquivo.</p>
<p>2. O anunciante conectarase vía Internet á web da Xunta de Galicia, <a href="http://www.xunta.es">http://www.xunta.es</a>, na páxina habilitada para o envío telemático de anuncios ó Diario Oficial de Galicia, desde o ordenador no que teña instalado o certificado dixital. O sistema comprobará que se trata dunha persoa con permiso para o «insírase» de anuncios polo sistema telemático.</p>
<p>3. O anunciante deberá confirma-lo envío do anuncio cubrindo previamente os datos da pantalla que presenta o sistema. O sistema xerará automaticamente o nome que deberá te-lo arquivo que se anexa: código - data de envío - contador de envíos por data. O sistema validará o nome do ficheiro. Ese nome deberá ser incluído polo usuario no documento antes do seu envío, de tal xeito que figure na primeira páxina do texto.</p>
<p>4. Realizarase unha anotación no Rexistro Telemático da Xunta de Galicia creado polo Decreto 200/2003, do 20 de marzo, para cada unha das solicitudes de «insírase» de anuncios enviadas.</p>
<p>Disposición adicional</p>
<p>Validez dos certificados dixitais expedidos pola FNMT. Os certificados dixitais expedidos pola FNMT serán válidos a efectos do «insírase» telemático no Diario Oficial de Galicia de acordo coas normas en vigor dictadas pola FNMT.</p>
<p>Disposicións derradeiras</p>
<p>Primeira.-Facúltase o conselleiro da Presidencia, Relacións Institucionais e Administración Pública para dictar cantas disposicións sexan necesarias para o desenvolvemento do disposto no presente decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, once de setembro de dous mil tres.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia, Relacións Institucionais</p>
<p>e Administración Pública</p>

