---
date: '2002-07-29'
id: ED0E
page: 11
number: 144
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Resolución do 19 de xullo de 2002, da Dirección Xeral de Ordenación Educativa
  e Formación Profesional, pola que se convocan con carácter extraordinario
  probas de acceso a ciclos formativos de grao medio de formación profesional
  específica para o curso 2002-2003.
range: Resolución
url: 'https://www.xunta.gal/dog/Publicados/2002/20020729/AnuncioED0E_gl.html'
---
<p>Segundo o artigo 2 da Orde do 1 de abril de 2002, pola que se regulan as probas de acceso ós ciclos formativos de formación profesional específica, a Consellería de Educación e Ordenación Universitaria convocará, cando menos unha vez ó ano, unha proba para o acceso ós ciclos formativos que na comunidade se impartan. A esta proba unicamente poderán concorrer aquelas persoas que non reúnan</p>
<p>os requisitos académicos que permitan o acceso directo ós ciclos formativos.</p>
<p>Tendo en conta a existencia de prazas vacantes en ciclos formativos de grao medio de formación profesional nalgunhas localidades para o curso 2002-2003 e coa finalidade de facilita-lo acceso a estas ó maior número de persoas interesadas, esta dirección xeral</p>
<p>RESOLVE:</p>
<p>Primeiro.-Convocatoria.</p>
<p>Convocar, con carácter extraordinario, unha proba de acceso para ciclos formativos de grao medio de formación profesional específica que terá lugar o día 16 de setembro nos centros que oportunamente se determinen.</p>
<p>Segundo.-Contidos da proba.</p>
<p>A proba de acceso acreditará que o aspirante posúe coñecementos e habilidades suficientes para cursar con aproveitamento estas ensinanzas. É común para tódolos ciclos formativos de grao medio e así se fará constar na certificación. O seu contido atenderá os aspectos sociocultural e científico-tecnolóxico da educación secundaria obrigatoria:</p>
<p>Parte sociocultural:</p>
<p>-Comprensión e expresión de textos escritos con propiedade, autonomía e creatividade en galego e castelán.</p>
<p>-Coñecemento da historia, xeografía e actitudes da nosa tradición e patrimonio cultural, así como análise dos mecanismos e valores que rexen o funcionamento das sociedades.</p>
<p>Parte científico-tecnolóxica:</p>
<p>-Resolución de problemas nos campos das matemáticas e da tecnoloxía, mediante procedementos de razoamento lóxico.</p>
<p>-Realización de exercicios que utilicen códigos científicos e técnicos. Aplicacións do desenvolvemento científico e tecnolóxico e a súa incidencia no medio físico e social.</p>
<p>A valoración de cada unha destas partes expresarase mediante a cualificación de apto ou non apto. Para a superación da proba será necesario obte-la cualificación de apto en ámbalas dúas partes.</p>
<p>Terceiro.-Exencións da proba de acceso.</p>
<p>Poderán quedar exentas, total ou parcialmente, da proba de acceso ós ciclos de grao medio, nos termos previsto no punto décimo primeiro da Orde do 1 de abril de 2002, as persoas que acrediten ter superadas totalmente as probas de acceso á universidade para maiores de 25 anos.</p>
<p>Cuarto.-Inscrición e celebración.</p>
<p>1. A inscrición farase na secretaría dos institutos de educación secundaria nos que se impartan ensinanzas de formación profesional específica, no prazo comprendido desde o día 2 ó día 6 de setembro</p>
<p>de 2002, ámbolos dous inclusive, segundo o modelo do anexo VI, recollido na Orde do 1 de abril de 2002.</p>
<p>2. Os solicitantes de exención xuntarán certificado de acceso á universidade para maiores de 25 anos, no que conste a opción efectuada ou materias superadas e a puntuación acadada.</p>
<p>3. Os centros cargarán os datos de inscrición na aplicación informática facilitada pola Dirección Xeral de Ordenación Educativa e Formación Profesional tendo de prazo ata o día 9 de setembro para enviarlle á Dirección Xeral de Ordenación Educativa e Formación Profesional a relación de persoas inscritas para realiza-la proba, debendo facer constar expresamente as que solicitan exención a esta.</p>
<p>4. A documentación correspondente ós solicitantes de exención deberá ser remitida á dirección xeral pola vía de urxencia, garantindo a dirección do centro a recepción desta antes do día 10 de setembro. A documentación das persoas que non solicitan exención arquivarase no propio centro educativo.</p>
<p>5. A proba terá lugar nas cidades da Coruña, Lugo, Ourense, Pontevedra e Vigo, no horario que se indica a continuación:</p>
<p>Das 9.30 ás 11.30 horas: parte científico-tecnolóxica.</p>
<p>Das 12 ás 14 horas: parte sociocultural.</p>
<p>6. Antes do 10 de setembro as delegacións provinciais da Consellería de Educación e Ordenación Universitaria, comunicarán a tódolos centros docentes, para que o fagan público no taboleiro de anuncios, a relación de centros públicos nos que se realizarán as probas.</p>
<p>7. As probas de acceso ós ciclos formativos serán elaboradas pola Consellería de Educación e Ordenación Universitaria de acordo co establecido na Orde do 1 de abril de 2002.</p>
<p>Quinto.-Resultados.</p>
<p>1. As resolucións provisionais de exención faranse públicas nos centros educativos onde se realicen as probas e na páxina web www.edu.xunta.es/ciclos antes do día 16 de setembro de 2002.</p>
<p>2. Os resultados provisionais da proba de acceso faranse públicos antes do día 25 de setembro de 2002 nos taboleiros dos centros educativos onde se realizou e na páxina web: www.edu.xunta.es/ciclos</p>
<p>3. Ás persoas que superen a referida proba expediráselles a acreditación, segundo o modelo que figura no anexo III da Orde do 1 de abril de 2002.</p>
<p>Sexto.-Reclamacións.</p>
<p>1. Contra os resultados provisionais da proba de acceso e as resolucións provisionais de exención poderase presentar reclamación durante os días 25, 26 e 27 de setembro ante o presidente do tribunal cualificador. Estas reclamacións serán resoltas antes do día 5 de outubro e trasladaranse á directora xeral</p>
<p>de Ordenación Educativa e Formación Profesional, quen as elevará a definitivas.</p>
<p>2. Contra as resolucións definitivas, poderase interpor recurso de alzada ante o conselleiro de Educación e Ordenación Universitaria na forma prevista no artigo 114.2º da Lei 30/1992, do 26 de novembro, de réxime xurídico das administracións públicas e do procedemento administrativo común (modificada pola Lei 4/1999, do 13 de xaneiro). A resolución deste recurso, que pon fin á vía administrativa, poderá ser obxecto de recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia.</p>
<p>Disposición derradeira</p>
<p>Esta resolución entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 19 de xullo de 2002.</p>
<p>Mª Pilar del Mar Pérez Marsó</p>
<p>Directora xeral de Ordenación Educativa</p>
<p>e Formación Profesional</p>
<p>CONSELLERÍA DE POLÍTICA AGROALIMENTARIA E</p>
<p>DESENVOLVEMENTO RURAL</p>

