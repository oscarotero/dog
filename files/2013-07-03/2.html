---
date: '2013-07-03'
id: CA02-020713-0001
page: 26149
number: 125
agency: 'Consellería de Medio Ambiente, Territorio e Infraestruturas'
section: I. Disposicións xerais.
title: >-
  DECRETO 101/2013, do 27 de xuño, polo que se modifica o Decreto 51/2008, do 6
  de marzo, polo que se establece a estrutura orgánica da Axencia de Protección
  da Legalidade Urbanística.
range: Decreto
url: >-
  https://www.xunta.gal/dog/Publicados/2013/20130703/AnuncioCA02-020713-0001_gl.html
---
<p>A Axencia de Protección da Legalidade Urbanística creouse pola Lei 15/2004, do 29 de decembro, de modificación da Lei 9/2002, do 30 de decembro, de ordenación urbanística e protección do medio rural de Galicia, como instrumento fundamental para velar pola utilización racional do solo conforme o disposto no ordenamento urbanístico.</p>
    <p>Segundo o disposto na Lei 16/2010, de organización e funcionamento da Administración xeral e do sector público autonómico de Galicia, a Axencia de Protección da Legalidade Urbanística ten natureza de consorcio autonómico, e é unha entidade instrumental da Administración xeral da Comunidade Autónoma dotada de personalidade xurídica propia e suxeita na súa actividade ás normas que rexen a organización, o funcionamento e a actuación das administracións públicas e, no non previsto nelas, ao disposto nos seus estatutos. Para tales efectos, o Consello da Xunta de Galicia mediante o Decreto 217/2007, do 31 de outubro, aproba os estatutos da Axencia de Protección da Legalidade Urbanística.</p>
    <p>A estrutura orgánica da Axencia de Protección da Legalidade Urbanística regúlase no Decreto 51/2008, do 6 de marzo, modificado polo Decreto 451/2009, do 23 de decembro. Nel establécense as distintas unidades administrativas existentes e as funcións asignadas a cada unha delas, pero xorde a necesidade de modificar as citadas unidades pola situación de crise que estamos a vivir, polos desaxustes postos de manifesto no quefacer diario da Axencia de Protección da Legalidade Urbanística desde a data da súa creación e para dar cumprimento ao disposto no artigo 25 da Lei 2/2013, do 27 de febreiro, de orzamentos xerais da Comunidade Autónoma de Galicia para o ano 2013.</p>
    <p>Na liña sinalada no parágrafo anterior no relativo á situación de crise que estamos a vivir, a Xunta de Galicia, tal e como indica a exposición de motivos da Lei 2/2013, do 27 de febreiro, de orzamentos xerais da Comunidade Autónoma de Galicia para o ano 2013, vén realizando desde o ano 2009 unha forte racionalización do gasto público, cun esforzo continuado de redución deste, corresponde realizar no ano 2013 axustes importantes no gasto público improdutivo e menos prioritario, fundamentalmente en materia de persoal. </p>
    <p>Pola súa banda, o artigo 25 da Lei 2/2013 sinala que non se inclúen no anexo de persoal da citada lei, e polo tanto carecen de dotación orzamentaria, as prazas das relacións de postos de traballo que se atopen vacantes sen ocupación, e obriga a modificar estas co obxecto de amortizar as prazas que carecen de dotación orzamentaria. Este precepto afectou a varias prazas desta axencia, en concreto, e polo que agora interesa, as xefaturas do Servizo de Inspección Urbanística I e do Servizo de Provincial de Pontevedra. Dado que as citadas prazas se consideran imprescindibles e de imposible eliminación, esta axencia vese obrigada a efectuar unha modificación en profundidade da súa estrutura orgánica para dar cumprimento ao sinalado no artigo 25 da Lei 2/2013, tendo en conta igualmente a experiencia adquirida no seu quefacer diario desde a data da súa creación.</p>
    <p>En definitiva, co obxecto de dar continuidade á senda de austeridade no gasto público iniciada pola Administración da Comunidade Autónoma galega, de fomentar as políticas de saída da crise económica existente a todos os niveis, de dar cumprimento ao preceptuado no artigo 25 da Lei 2/2013 e de acadar unha Administración máis eficaz e máis eficiente mediante a adecuación das súas necesidades de funcionamento postas de manifesto no desenvolvemento do seu labor cotián; procede realizar unha modificación do Decreto 51/2008, do 6 de marzo, polo que se establece a estrutura orgánica da Axencia de Protección da Legalidade Urbanística nos seguintes termos:</p>
    <p>– Eliminación do Servizo de Inspección do Litoral e do Servizo de Ditames e Informes; as funcións asignadas no decreto serán asumidas polos servizos de Inspección Urbanística I, II e II en función do ámbito territorial de actuación. </p>
    <p>– Eliminación nas funcións encomendadas aos servizos de Inspección I, II e III da incoación dos procedementos en materia de disciplina consonte o disposto na Lei 9/2002, do 30 de decembro, de ordenación urbanística e protección do medio rural de Galicia, e consonte o disposto na Lei 22/1988, de 28 de xullo, de costas.</p>
    <p>– Atribución aos servizos provinciais da Axencia de Protección da Legalidade Urbanística da función de elaboración das propostas de incoación de procedementos en materia de disciplina consonte o disposto na Lei 9/2002, do 30 de decembro, de ordenación urbanística e protección do medio rural de Galicia, e consonte o disposto na lei 22/1988, de 28 de xullo, de costas, e a súa remisión á Dirección da Axencia, órgano competente para a incoación en exercicio da función de «dirección e impulso da actividade da Axencia» que lle atribúe o artigo 18.c) do Decreto 213/2007, do 31 de outubro.</p>
    <p>– Eliminación da función de tramitación de autorizacións na zona de servidume de protección do dominio público marítimo– terrestre atribuída as unidades administrativas provinciais da Axencia de Protección da Legalidade Urbanística.</p>
    <p>Na súa virtude, por proposta do conselleiro de Medio Ambiente, Territorio e Infraestruturas, unha vez emitidos os informes da Vicepresidencia e Consellería de Presidencia, Administracións Públicas e Xustiza e da Consellería de Facenda e logo de deliberación do Consello da Xunta de Galicia na súa reunión do día vinte e sete de xuño de dous mil trece,</p>
    <h2>DISPOÑO</h2>
    <p>Artigo único. Modificación do Decreto 51/2008, do 6 de marzo, polo que se establece a estrutura orgánica da Axencia de Protección da Legalidade Urbanística.</p>
    <p>1. Modifícase o artigo 4.2 da estrutura orgánica da Axencia de Protección da Legalidade Urbanística, que queda redactado como segue:</p>
    <p>Dependendo da Subdirección da Axencia existirán as seguintes unidades administrativas:</p>
    <p>a) Servizo de Inspección Urbanística. Serán tres e terán os seguintes ámbitos territoriais de actuación:</p>
    <p>– Servizo de Inspección Urbanística I: provincia da Coruña.</p>
    <p>– Servizo de Inspección Urbanística II: provincia de Pontevedra.</p>
    <p>– Servizo de Inspección Urbanística III: provincias de Lugo e Ourense.</p>
    <p>A estes servizos corresponderanlles as funcións de:</p>
    <p>– Coordinación e seguimento das actuacións de inspección urbanística.</p>
    <p>– Instrución dos procedementos en materia de disciplina urbanística consonte o disposto na Lei 9/2002, do 30 de decembro. de ordenación urbanística e protección do medio rural de Galicia e consonte o disposto na Lei 22/1988, de 28 de xullo, de costas.</p>
    <p>– Tramitación de recursos administrativos.</p>
    <p>– Asesoramento e asistencia aos órganos directivos da axencia en materia de disciplina urbanística e de costas.</p>
    <p>– En xeral, cantos asuntos lle sexan encomendados por razón da súa competencia pola Dirección da Axencia.</p>
    <p>b) Servizo Técnico. A este servizo corresponderanlle as funcións de:</p>
    <p>– Análise e elaboración de proxectos técnicos.</p>
    <p>– Dirección facultativa de obras.</p>
    <p>– Cartografía.</p>
    <p>– Emisión de informes técnicos e periciais.</p>
    <p>– Valoración económica de obras.</p>
    <p>– Asesoramento e asistencia aos órganos directivos da Axencia nas materias propias da súa competencia.</p>
    <p>– En xeral, cantos asuntos lle sexan encomendados por razón da súa competencia pola Dirección da Axencia.</p>
    <p>2. O artigo 5 da estrutura orgánica da Axencia de Protección da Legalidade Urbanística terá a seguinte redacción:</p>
    <p>Artigo 5. Unidades administrativas provinciais</p>
    <p>1. En cada unha das provincias da Comunidade Autónoma de Galicia existirá un servizo provincial.</p>
    <p>2. A cada servizo provincial corresponderanlle as funcións de:</p>
    <p>– Inspección e vixilancia sobre os actos de edificación e uso do solo.</p>
    <p>– Levantamento de actas de inspección.</p>
    <p>– Denuncia e investigación de posibles infraccións en materia de urbanismo ou de costas.</p>
    <p>– Elaboración de propostas de incoación de procedementos de reposición da legalidade en materia de urbanismo e en materia de costas e a súa remisión á Dirección da Axencia.</p>
    <p>– Execución das ordes de precintaxe de obras.</p>
    <p>– Información aos particulares.</p>
    <p>– En xeral, canto asuntos lle sexan encomendados por razón da súa competencia pola Dirección da Axencia.</p>
    <p>Disposición derrogatoria</p>
    <p>Única. Quedan derrogadas cantas disposicións de igual ou inferior rango se opoñan ao disposto neste decreto.</p>
    <p>Disposición derradeira</p>
    <p>Este decreto entrará en vigor ao día seguinte da súa publicación do Diario Oficial de Galicia.</p>
    <p>Santiago de Compostela, vinte e sete de xuño de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p>

