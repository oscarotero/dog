---
date: '2022-05-05'
id: G0596-060422-0002
page: 27029
number: 87
agency: 'Vicepresidencia segunda e Consellería de Economía, Empresa e Innovación'
section: VI. Anuncios. a) Administración autonómica.
title: >-
  ACORDO do 5 de abril de 2022, da Xefatura Territorial da Coruña, polo que se
  somete a información pública a solicitude da declaración de utilidade pública,
  en concreto, a necesidade de urxente ocupación que iso implica, do proxecto da
  solución de evacuación conxunta dos parques eólicos Maragouto e Banzas, nos
  concellos de Mazaricos, Brión, Lousame, Negreira, Outes e Rois (A Coruña)
  (expediente IN408A  2020/144).
range: Acordo
url: >-
  https://www.xunta.gal/dog/Publicados/2022/20220505/AnuncioG0596-060422-0002_gl.html
---
<p>O 14 de outubro de 2021 publicouse no DOG nº 198, o Acordo do 5 de outubro de 2021, da Xefatura Territorial da Consellería de Economía, Empresa e Innovación da Coruña, polo que se someten a información pública a solicitude de autorización administrativa previa, a autorización administrativa de construción, o estudo de impacto ambiental (EIA) e o proxecto de interese autonómico do proxecto da solución de evacuación conxunta dos parques eólicos Maragouto e Banzas, nos concellos de Mazaricos, Brión, Lousame, Negreira, Outes e Rois (A Coruña) (expediente IN408A 2020/144).</p>
    <p>En cumprimento do disposto na Lei 24/2013, do 26 de decembro, do sector eléctrico; na Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, modificada pola Lei 5/2017, do 19 de outubro, de fomento da implantación de iniciativas empresariais en Galicia, e pola Lei 9/2021, do 25 de febreiro, de simplificación administrativa e de apoio á reactivación económica de Galicia; no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, e demais normas vixentes de aplicación, sométese a información pública a solicitude relacionada coa instalación que se describe a continuación:</p>
    <p>Solicitante/promotora: Green Capital Power, S.L. (B85945475).</p>
    <p>Domicilio social: r/ Marqués de Villamagna, nº 3, 5º, Torre Serrano, 28001 Madrid.</p>
    <p>Enderezo para os efectos de notificacións: r/ Fernando de Casas Novoa, 35, bloque B, 2º andar, porta B, 15707 Santiago de Compostela (A Coruña).</p>
    <p>Denominación do proxecto: solución de evacuación conxunta dos parques eólicos Maragouto e Banzas. </p>
    <p>Concellos afectados: Mazaricos, Brión, Lousame, Negreira, Outes e Rois (A Coruña).</p>
    <p>Orzamento de execución material: 10.165.173,65 euros.</p>
    <p>Obxecto da información pública: a solicitude da declaración de utilidade pública, en concreto, a necesidade de urxente ocupación que iso implica para as instalacións. A declaración de utilidade pública, de acordo co artigo 56.1 da Lei 24/2013, do 26 de decembro, do sector eléctrico, levará implícita en todo caso a necesidade de ocupación dos bens ou de adquisición dos dereitos afectados e implicará a urxente ocupación para os efectos do artigo 52 da Lei do 16 de decembro de 1954, de expropiación forzosa.</p>
    <p>Documentación que se expón:</p>
    <p>1. A relación concreta e individualizada dos propietarios de bens e dereitos afectados polo proxecto (RBDA), que figura no anexo que se insire neste acordo.</p>
    <p>2. Plano xeral parcelario e planos individuais dos predios afectados polo proxecto.</p>
    <p>De conformidade co artigo 33.10 da Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental, modificada pola Lei 5/2017, do 19 de outubro, de fomento da implantación de iniciativas empresariais en Galicia, e pola Lei 9/2021, do 25 de febreiro, de simplificación administrativa e de apoio á reactivación económica de Galicia, isto faise público, para o coñecemento xeral, así como en particular, dos propietarios dos predios que figuran na relación anexa a este acordo, e das persoas titulares de dereitos reais ou intereses económicos sobre os bens afectados que fosen omitidas, para que poidan examinar a documentación técnica anteriormente relacionada e, de ser o caso, presentar as alegacións ou observacións que consideren oportunas dentro do prazo de trinta (30) días, que se contará a partir do día seguinte ao da última publicación deste acordo.</p>
    <p>A documentación estará á disposición dos interesados nas dependencias da Sección de Enerxía da Xefatura Territorial da Coruña da Vicepresidencia Segunda e Consellería de Economía, Empresa e Innovación (rúa Vicente Ferrer, nº 2, 2º andar, 15071 A Coruña, teléfonos 981 18 49 83 e 981 18 49 17), de luns a venres, das 9.00 ás 14.00 horas, así como nas casas dos concellos de Mazaricos, Brión, Lousame, Negreira, Outes e Rois (A Coruña). Ademais, tamén se poderá consultar no portal web da Vicepresidencia Segunda e Consellería de Economía, Empresa e Innovación a través da seguinte ligazón:<br>https://ceei.xunta.gal/transparencia/instalacions-xeracion/maragouto-banzas</p>
    <p>A Coruña, 5 de abril de 2022</p>
    <footer><p>Isidoro Martínez Arca<br>Xefe territorial da Coruña </p></footer>

