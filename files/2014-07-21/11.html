---
date: '2014-07-21'
id: G0198-140714-0001
page: 31839
number: 137
agency: Axencia Galega de Innovación
section: IV. Oposicións e concursos.
title: >-
  RESOLUCIÓN do 4 de xullo de 2014 pola que se convoca un posto de persoal
  directivo vacante para a súa cobertura (director da Área de Centros).
range: Resolución
url: >-
  https://www.xunta.gal/dog/Publicados/2014/20140721/AnuncioG0198-140714-0001_gl.html
---
<p>En virtude do Decreto 50/2012, do 12 de xaneiro, polo que se crea a Axencia Galega de Innovación e se aproban os seus estatutos, esta dirección</p>
    <footer><p>RESOLVE:</p></footer>
    <p>Primeiro. Anunciar a convocatoria para a cobertura do posto que se indica no anexo I desta resolución, ao cal, de acordo co artigo 22ter dos estatutos da Axencia Galega de Innovación, aprobados polo Decreto 15/2014, do 6 de febreiro, polo que se modifican os estatutos da Axencia, lle corresponden a dirección administrativa, a xestión operativa e a promoción dos centros e infraestruturas tecnolóxicas e produtivas que dependen da Axencia, a coordinación con outras infraestruturas tecnolóxicas do ecosistema de innovación galego, cos cales se establezan convenios de colaboración e cooperación para o desenvolvemento de programas e proxectos. Esta área tamén dará apoio a Área de Xestión na xestión económica e na xestión de recursos humanos correspondente aos centros.</p>
    <p>Segundo. Aprobar as bases polas que se rexerá o proceso de selección que se inclúen no anexo II.</p>
    <p>Para participar nesta convocatoria os/as candidatos/as utilizarán o modelo de solicitude que se inclúe no anexo III.</p>
    <p>Terceiro. Contra a presente resolución poderase interpoñer recurso de alzada perante o presidente da Axencia Galega de Innovación no prazo dun mes, contado a partir do día seguinte ao da súa publicación, de conformidade co establecido na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 4 de xullo de 2014</p>
    <footer><p>Manuel Antonio Varela Rey<br>Director da Axencia Galega de Innovación</p></footer>
    <footer><p>ANEXO I</p></footer>
    <p>Código: IN.A11.00.004.15770.001.</p>
    <p>Denominación do posto: director/a da Área de Centros.</p>
    <p>Dependencia: Axencia Galega de Innovación.</p>
    <p>Localidade: Santiago de Compostela.</p>
    <p>Forma de provisión: persoal directivo (artigo 79 da Lei 16/2010, do 17 de decembro).</p>
    <p>Directivo do grupo III, nivel 2.</p>
    <p>Tipo de persoal: alta dirección/ funcionario (subgrupo A1).</p>
    <footer><p>ANEXO II<br>Bases reguladoras da convocatoria da selección para o posto<br>de director/a da Área de Centros da Axencia Galega de Innovación </p></footer>
    <p>1. Obxecto da convocatoria.</p>
    <p>A presente convocatoria ten por obxecto a cobertura do posto de director/a da Área de Centros da Axencia Galega de Innovación.</p>
    <p>2. Vínculo.</p>
    <p>O vínculo da persoa seleccionada formalizarase mediante contrato laboral de alta dirección ao abeiro do previsto no Real decreto 1382/1985, do 1 de agosto, polo que se regula a relación laboral de carácter especial do persoal de alta dirección, no artigo 17 do Decreto 119/2012, do 3 de maio, polo que se regulan as retribucións e percepcións económicas aplicables aos órganos de goberno ou dirección e ao persoal directivo das entidades do sector público autonómico e na Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>O/a director/a estará suxeito/a ao réxime de incompatibilidades recollido na Lei 9/1996, do 18 de outubro, de incompatibilidades dos membros da Xunta de Galicia e altos cargos da Administración autonómica. De acordo co establecido na devandita lei, o/a director/a, entre outros:</p>
    <p>• Non poderá compatibilizar a súa actividade pública co desenvolvemento, por si mesmo ou mediante substitución de persoa interposta, de calquera outro posto, profesión ou actividade, públicos ou privados, por conta propia ou allea.</p>
    <p>• Durante os dous anos seguintes á data do seu cesamento, non poderá realizar actividades privadas relacionadas con expedientes sobre os cales tivese ditado resolución no exercicio do cargo nin asinar contratos de asistencia técnica, de servizos ou similares coas administracións públicas. A aplicación deste pacto de non concorrencia (regulado no artigo 8 do Real decreto 1382/1985, do 1 de agosto) xustifícase en termos de confidencialidade e implicará unha compensación económica adecuada ao/á director/a seleccionado/a.</p>
    <p>3. Funcións do/a director/a.</p>
    <p>Son funcións propias do director/a as establecidas no Decreto 15/2014, do 6 de febreiro, polo que se modifican os estatutos da Axencia Galega de Innovación e a estrutura orgánica da Consellería de Economía e Industria. Destacar, sen carácter exhaustivo, as seguintes: </p>
    <p>• A dirección administrativa, xestión operativa e promoción dos centros e infraestruturas tecnolóxicas e produtivas que dependan da Axencia.</p>
    <p>• A xestión de proxectos en coordinación con outras institucións públicas do ámbito tecnolóxico e a innovación.</p>
    <p>• O apoio á Área de Xestión da Axencia na xestión económica e xestión dos recursos humanos correspondente aos centros.</p>
    <p>4. Requisitos dos/as aspirantes.</p>
    <p>Os/as aspirantes deben reunir os requisitos seguintes:</p>
    <p>a) Ter nacionalidade española, ser nacional dalgún dos Estados membros da Unión Europea ou ser nacional dalgún Estado en que, en virtude dos tratados internacionais subscritos pola Unión Europea e ratificados por España, sexa de aplicación a libre circulación de traballadores/as. Tamén poderán participar, calquera que sexa a súa nacionalidade, os cónxuxes dos españois e dos nacionais doutros Estados membros da Unión Europea sempre que non estean separados de dereito. Nas mesmas condicións, poderán participar os seus descendentes e os do seu cónxuxe sempre que non estean separados de dereito, sexan menores de vinte e un anos ou maiores de idade dependentes. Así mesmo, poderán participar os estranxeiros con residencia legal en España.</p>
    <p>b) Non padecer enfermidade nin estar afectada por limitacións física ou psíquica incompatible co desempeño das correspondentes funcións.</p>
    <p>c) Ter cumpridos os dezaseis anos.</p>
    <p>d) Non ter sido separado/a do servizo de calquera Administración pública en virtude de expediente disciplinario nin estar inhabilitado/a por sentenza firme para o exercicio de funcións públicas. Os/as aspirantes que non teñan a nacionalidade española deberán acreditar, igualmente, non estar sometidos/as a sanción disciplinaria ou condena penal que impida, no seu Estado, o acceso á función pública.</p>
    <p>e) Non atoparse en situación de inhabilitación absoluta ou especial para os empregos ou cargos públicos por resolución xudicial, para o acceso ao corpo ou escala de funcionario, ou para exercer funcións similares ás que desenvolvían no caso de persoal laboral, no que fora separado/a ou inhabilitado/a.</p>
    <p>f) Estar en posesión dunha titulación superior universitaria de: licenciado/a en Dereito, graduado/a en Dereito, licenciado/a en Economía, graduado/a en Economía, licenciado/a en Administración e Dirección de Empresas ou graduado/a en Administración e Dirección de Empresas.</p>
    <p>No caso de titulacións obtidas no estranxeiro deberase estar en posesión da credencial que acredite a súa homologación ou validación, de ser o caso.</p>
    <p>Estes requisitos deberán cumprirse tanto no momento da selección como no da formalización do contrato.</p>
    <p>5. Solicitudes e prazo de presentación.</p>
    <p>As solicitudes para participar na presente convocatoria, presentaranse no Rexistro da Axencia Galega de Innovación (rúa dos Feans, nº 7, baixo, Santiago de Compostela), ou nas oficinas previstas no artigo 38 da Lei 30/1992, do 26 de novembro, de réxime xurídico das administracións públicas e procedemento administrativo común. Nesta caso deberá remitirse por fax ao seguinte número: 981 95 73 80, e antes da finalización do prazo de presentación de solicitudes, a solicitude rexistrada e a relación individualizada dos méritos que se aleguen.</p>
    <p>A solicitude deberá reunir todos os datos de identificación requiridos.</p>
    <p>Na solicitude os/as aspirantes deberán presentar declaración responsable de que reúnen todos e cada un dos requisitos exixidos. </p>
    <p>A presentación da solicitude implica o coñecemento e a aceptación destas bases reguladoras e, ao abeiro do establecido nos artigos 2 e 3 do Decreto 255/2008, do 23 de outubro, polo que se simplifica a documentación para a tramitación dos procedementos administrativos e se fomenta a utilización de medios electrónicos, implicará a autorización á Axencia Galega de Innovación para comprobar os datos de carácter persoal que figuren no documento DNI/NIE da persoa que teña a condición de interesada, por medio do acceso telemático ao servizo horizontal de acceso ao Sistema de verificación de datos de identidade e de residencia do Ministerio de Administracións Públicas. Non obstante, o/a solicitante poderá denegar expresamente o consentimento; daquela, deberá presentar, xunto coa solicitude, unha copia cotexada do documento de identidade en vigor.</p>
    <p>Así mesmo, deberá presentar copia cotexada do título universitario exixido ou certificación académica que acredite ter realizados os estudos para a obtención do título ou, de ser o caso, documento que acredite fidedignamente a posesión do título académico.</p>
    <p>Coa solicitude tamén deberá relacionar de xeito individualizado cada un dos méritos que aleguen e presentar a documentación acreditativa destes para a súa valoración, ben orixinal ou ben fotocopia cotexada.</p>
    <p>Así mesmo, coa solicitude terá que achegarse o plan de actuación (recollido no punto 8 das presentes bases) en soporte papel e en formato electrónico.</p>
    <p>O domicilio que figure nas instancias considerarase como o único válido para os efectos das notificacións e serán responsabilidade do/a aspirante tanto os erros na súa consignación como a comunicación de calquera cambio.</p>
    <p>O prazo para a presentación de solicitudes rematará o décimo quinto día natural, contado desde o día seguinte ao da publicación do anuncio da convocatoria no <em>Diario Oficial de Galicia</em>. </p>
    <p>6. Admisión de aspirantes.</p>
    <p>Tras a finalización do prazo de presentación das solicitudes de participación, a Axencia Galega de Innovación ditará resolución en que se aproben as listas provisionais de admitidos e excluídos, con indicación das causas de exclusión. </p>
    <p>A lista publicarase na páxina web da Axencia Galega de Innovación e as persoas interesadas disporán dun prazo de tres días hábiles, contados desde o seguinte ao da súa publicación na páxina web, para presentar as reclamacións que consideren oportunas.</p>
    <p>Unha vez resoltas as reclamacións, ditarase resolución en que se aprobe a lista definitiva de persoas admitidas e excluídas.</p>
    <p>Esta resolución farase pública na páxina web da Axencia Galega de Innovación.</p>
    <p>Todas as publicacións referidas a esta convocatoria faranse ademais no taboleiro de anuncios da Axencia Galega de Innovación.</p>
    <p>7. Tribunal de selección.</p>
    <p>O tribunal de selección será nomeado por resolución do director da Axencia Galega de Innovación e será constituído unha vez publicada na web da Axencia Galega de Innovación a relación definitiva de aspirantes. Serán de aplicación a este órgano as instrucións relativas ao funcionamento e actuación dos órganos de selección do 11 de abril de 2007, modificadas polo Acordo do Consello da Xunta de Galicia do 8 de abril de 2010.</p>
    <p>O tribunal terá a categoría primeira das recollidas no Decreto 144/2001, do 7 de xuño, sobre indemnizacións por razón do servizo ao persoal con destino na Administración autonómica de Galicia.</p>
    <p>Para os efectos do previsto no dito decreto, entenderase que a designación do tribunal implicará a autorización da orde de servizo para que os seus membros poidan desprazarse ao lugar acordado para cada unha das sesións convocadas dentro do número máximo autorizado.</p>
    <p>A Dirección Xeral da Función Pública determinará o número máximo de sesións autorizado ao tribunal e poderá amplialo baseándose en causas xustificadas.</p>
    <p>8. Procedemento selectivo.</p>
    <p>Unha vez comprobado o cumprimento dos requisitos exixidos, a selección efectuarase polo procedemento de concurso que consistirá na valoración dos méritos alegados e acreditados polos aspirantes que se puntuarán de acordo co seguinte baremo, cuxa puntuación máxima é de 100 puntos.</p>
    <p>1ª fase: baremación de méritos alegados e valoración dun plan de actuación da Área de Centros.</p>
    <p>A puntuación máxima é de 90 puntos conforme a seguinte distribución:</p>
    <p>1.1. Méritos cunha puntuación máxima de 60 puntos.</p>
    <p>1.2. Plan de actuación da Área de Centros cunha puntuación máxima de 30 puntos.</p>
    <p>1.1. A valoración dos méritos desenvolverase conforme a seguinte distribución.</p>
    <p>1.1.1. Formación, puntuación máxima de 20 puntos.</p>
    <p>– Por formación de cando menos dúas especializacións (considerarase: especializacións universitarias, doutoramentos, masters) e por formación en posgraos, todos eles impartidos por centros oficiais de titularidade pública ou privada homologadas en ámbitos de planificación, control de xestión, financiamento e investimento: 8 puntos por posuír cando menos dúas especializacións (especializacións universitarias, posgraos e doutoramentos) e 2 puntos por cada máster ata un máximo de 10.</p>
    <p>– Por disposición de certificación oficial PMP (Project Management Profesional) en xestión de proxectos outorgada polo Project Management Institute: 5 puntos</p>
    <p>– Por asistencia a cursos impartidos por organismos oficiais cunha duración igual ou superior a 20 horas lectivas no ámbito da xestión, investimento, investigación, innovación e transferencia tecnolóxica: 0,04 puntos por cada hora ata un máximo de 5.</p>
    <p>1.1.2. Experiencia. Corresponde a esta parte a puntuación máxima de 40 puntos.</p>
    <p>– Por experiencia laboral de cando menos 4 anos en tarefas de control, planificación, coordinación e xestión enfocada a sectores industriais, entre os cales están dous ou máis que son considerados na RIS 3 de Galicia como sectores de impacto e de alta especialización en Galicia: tecnoloxías facilitadoras TEF, téxtil e confección, automoción, construción naval, madeireiro, pesqueiro, enerxético, sociosanitario e biotecnolóxico: 1 punto por cada ano ata un máximo de 7.</p>
    <p>– Por experiencia laboral de cando menos 3 anos no deseño metodolóxico ou avaliación de proxectos: 1 punto por ano ata un máximo de 7.</p>
    <p>– Por experiencia laboral de cando menos 3 anos no desenvolvemento de actividades de transferencia tecnolóxica: 1 punto por ano ata un máximo de 7.</p>
    <p>– Por experiencia laboral de cando menos 3 anos na definición e desenvolvemento de proxectos colaborativos no ámbito da tecnoloxía e a innovación: 1 punto por ano ata un máximo de 7.</p>
    <p>– Por experiencia laboral de cando menos 3 anos no desenvolvemento de actividades de difusión e dinamización da I+D+i: 1 punto por ano ata un máximo de 7.</p>
    <p>– Por experiencia na realización de actividades de formación e divulgación. 0,5 puntos por cada actividade (ponencia/curso impartido) realizada ata un máximo de 5. </p>
    <p>1.2. Plan de actuación da Área de Centros. Corresponde a esta parte a puntuación máxima de 30 puntos.</p>
    <p>As persoas aspirantes deberán presentar un plan de actuación en que se recolla a estratexia que se desenvolverá na Área de Centros da Axencia Galega de Innovación a medio prazo. Este plan deberá conter as principais accións que se poñerán en marcha, indicando unha planificación estimada delas e o modelo de seguimento e avaliación que se aplicará. </p>
    <p>O plan non poderá superar os 50 folios de extensión, a dobre espazo por unha soa cara, letra Arial, tamaño 11.</p>
    <p>O plan valorarase conforme aos seguintes criterios:</p>
    <p>• Pertinencia, entendida como a adecuación dos obxectivos do Plan proposto á estratexia e prioridades da GAIN.</p>
    <p>• Viabilidade, entendida como unha axeitada identificación e tratamento das condicións económicas, materiais, técnicas e humanas necesarias para afrontar as tarefas e conseguir os obxectivos que se propoñen no plan proposto.</p>
    <p>• Eficacia, entendida como grao previsible de consecución dos obxectivos e resultados propios do plan proposto.</p>
    <p>• Eficiencia, entendida como relación existente entre os obxectivos e os recursos que se estiman para acadalos. </p>
    <p>• Sustentabilidade, grao en que os efectos transformadores derivados da posta en marcha do plan proposto poderán ser sostidos no tempo.</p>
    <p>• Impacto, valoración e toma en consideración dos efectos directos e indirectos, derivados da posta en marcha do plan proposto .</p>
    <p>• Coherencia e grao de consistencia entre os diversos compoñentes do plan proposto en relación cos fins que se propoñen.</p>
    <p>• Contido innovador do plan proposto, valorando a novidade do proxecto e a súa potencial achega inspiradora para futuras iniciativas.</p>
    <p>Para procederse á valoración do plan de actuación (número 1.2), o/a candidato/a deberá obter cando menos 35 puntos na parte de méritos (1.1), 25 dos cales cando menos teñen que corresponderse coa valoración da experiencia (número 1.1.2). </p>
    <p>Para acceder á 2ª fase do procedemento selectivo, o/a candidato/a deberá obter cando menos unha puntuación total de 55 puntos na 1ª fase. Calquera candidato/a cunha puntuación inferior á sinalada, será excluído/a do procedemento de selección. </p>
    <p>O tribunal de selección disporá da facultade de non convocar á defensa do plan de actuación (2ª fase) aqueles/as candidatos/as que, aínda superando os 55 puntos exixidos na 1ª fase, dispoñan dunha puntuación cuxo valor numérico imposibilite matematicamente ser seleccionado/a en relación co resto de candidatos/as.</p>
    <p>A relación provisional coas puntuacións obtidas polos/as aspirantes publicarase na páxina web da Axencia Galega de Innovación e as persoas interesadas disporán dun prazo de tres días hábiles, contados desde o seguinte ao da súa publicación na páxina web, para presentar as reclamacións que consideren oportunas.</p>
    <p>Unha vez resoltas as reclamacións, ditarase resolución aprobando a lista coas puntuacións definitivas da 1ª fase. Esta resolución farase pública na páxina web da Axencia Galega de Innovación.</p>
    <p>Os/as candidatos/as que superen a 1ª fase do procedemento selectivo serán convocados nun prazo máximo de tres días hábiles desde a publicación da lista coas baremacións definitivas para a defensa dos plans de actuacións.</p>
    <p>2ª fase: defensa do plan de actuación da Área de Centros.</p>
    <p>A puntuación máxima correspondente a esta fase é de 10 puntos. </p>
    <p>A data e lugar establecidos para a defensa dos plans de actuacións serán publicados no taboleiro de anuncios e na web da Axencia Galega de Innovación con corenta oito horas, polo menos, de anticipación á sinalada para o seu inicio.</p>
    <p>Os/as candidatos/as deberán presentarse á proba provistos de DNI ou documento fidedigno acreditativo da súa identidade. Deberán presentar nun tempo máximo de 20 minutos o seu plan, e responder a todas aquelas preguntas e cuestións que permitan valorar a idoneidade da proposta, sen que o tempo de resposta compute para os efectos da duración prevista neste punto. </p>
    <p>9. Cualificación e lista de persoas seleccionadas.</p>
    <p>A cualificación final virá determinada pola suma das puntuacións obtidas en cada unha das fases.</p>
    <p>En caso de empate na puntuación total, dirimirase a favor da persoa que obteña maior puntuación nas distintas fases do procedemento selectivo e pola orde establecida nel (1º baremación de méritos e valoración do plan de actuación; 2º defensa do plan de actuación).</p>
    <p>De persistir o empate, resolverase a favor do/da aspirante que teña obtivese a maior puntuación na parte de experiencia laboral. Se aínda así persiste o empate, resolverase por sorteo.</p>
    <p>Unha vez finalizado o proceso de selección, o tribunal publicará na páxina web e no taboleiro de anuncios da Axencia Galega de Innovación as puntuacións obtidas polos aspirantes con indicación do candidato/a seleccionado/a. Establécese un prazo de tres días, desde a publicación para presentar alegacións. A estimación ou desestimación entenderase implícita na resolución definitiva.</p>
    <p>O tribunal elevará ao director da Axencia Galega de Innovación a proposta a favor do aspirante que obteña a maior puntuación. </p>
    <p>O nomeamento corresponde ao Consello Reitor da Axencia Galega de Innovación, por proposta motivada da Dirección.</p>
    <p>De non se presentar solicitudes, de non cumprir ningunha das rexistradas os requisitos exixidos ou de ser considerado que ningún dos/as candidatos/as resulta idóneo para o posto, a convocatoria será declarada deserta mediante resolución do director da Axencia Galega de Innovación que se publicará no <em>Diario Oficial de Galicia</em>.</p>
    <p>10. Forma de acreditación e valoración dos méritos.</p>
    <p>A formación acreditarase mediante a presentación de fotocopia cotexada dos títulos ou certificados correspondentes á especialización, doutoramento, máster ou posgrao nos ámbitos establecidos así como ás actividades formativas.</p>
    <p>A experiencia profesional acreditarase mediante a presentación do informe de vida laboral ou certificado de aboamento de cotas ao réxime de autónomos se se alegan servizos profesionais por conta propia, contratos de traballo por conta allea ou propia, ou acta de toma de posesión de cargos públicos ou funcionario público, se é o caso. Ademais, o/a aspirante deberá anexar un certificado de tarefas así como calquera outro documento que permita acreditar o cumprimento dos méritos asociados á experiencia laboral.</p>
    <p>O tribunal non valorará aqueles méritos das persoas aspirantes que non estean acreditados, nin aqueles posteriores á data de finalización do prazo de presentación de solicitudes.</p>
    <p>Santiago de Compostela, 3 de xullo de 2014. Manuel Antonio Varela Rey, director da Axencia Galega de Innovación.</p>

