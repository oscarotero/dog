---
date: '2016-02-26'
id: G0424-210116-0008
page: 7376
number: 39
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 18 de xaneiro de 2016, da Dirección Xeral de Enerxía e Minas,
  pola que se autoriza administrativamente, se aproba o proxecto de execución e
  se recoñece a utilidade pública, en concreto, da infraestrutura gasista de
  antena de aproximación en MOP 10 bar e estación de regulación e medida (ERM)
  MOP 10/4 bar para subministración de gas natural a Viveiro (Lugo), promovida
  pola empresa Gas Galicia SDG, S.A. (expediente IN627A 2015/14-0).
range: Resolución
url: >-
  https://www.xunta.gal/dog/Publicados/2016/20160226/AnuncioG0424-210116-0008_gl.html
---
<p>Logo de examinar o expediente instruído por instancia da empresa Gas Galicia SDG, S.A., con CIF nº A15383284 e con enderezo para os efectos de notificación na rúa Lisboa, Edificio Área Central, local 31 HIJ, 15707 Santiago de Compostela (A Coruña), resultan os seguintes</p>
    <p>Antecedentes de feito.</p>
    <p>Primeiro. O 21.9.2011 a Dirección Xeral de Industria, Enerxía e Minas ditou resolución pola que se outorgou a Gas Galicia SDG, S.A. a autorización administrativa para a distribución de gas natural canalizado no termo municipal de Viveiro (Lugo), que se publicou no Diario Oficial de Galicia (31.10.2011) e no Boletín Oficial da provincia (9.11.2011).</p>
    <p>Segundo consta neste proxecto de autorización administrativa, a subministración de gas natural proxéctase a través dunha planta de gas natural licuado (GNL) situada no parque empresarial de Landrove, e desde a cal parte a rede de distribución cara aos núcleos urbanos de Covas, Viveiro e porto de Celeiro.</p>
    <p>Segundo. O 18.11.2011 a Dirección Xeral de Industria, Enerxía e Minas ditou resolución pola que se aprobou o proxecto de execución das instalacións da rede de distribución de gas natural no termo municipal de Viveiro, promovido por Gas Galicia SDG, S.A.</p>
    <p>Segundo consta neste proxecto de execución, a rede de distribución de gas natural acada unha lonxitude de 23.633 m.</p>
    <p>Terceiro. O 14.3.2013 a Dirección Xeral de Industria, Enerxía e Minas ditou resolución pola que se aprobou o proxecto de execución da planta satélite de GNL para subministración ao termo municipal de Viveiro.</p>
    <p>Segundo consta neste proxecto de execución, a dita planta (capacidade xeométrica de 59,97 m3) sitúase na parcela V-40 do parque empresarial de Landrove.</p>
    <p>Cuarto. O 10.6.2015 a empresa Gas Galicia SDG, S.A. presentou a solicitude de autorización administrativa, aprobación do proxecto de execución e recoñecemento, en concreto, da utilidade pública da infraestrutura gasista, cuxo proxecto leva por título «Antena de aproximación en MOP 10 bar e estación de regulación e medida (ERM) MOP 10/4 bar en Viveiro (Lugo)».</p>
    <p>Con esta infraestrutura gasista, a subministración de gas natural á rede de distribución do termo municipal de Viveiro, inicialmente proxectada desde unha planta satélite de GNL, pasará a realizarse desde o gasoduto de transporte básico da mariña lucense.</p>
    <p>Quinto. O 26.6.2015 a Dirección Xeral de Enerxía e Minas ditou resolución pola que se iniciou o trámite de competencia para o outorgamento da dita autorización administrativa (DOG nº 133, do 16 de xullo), para os efectos previstos no artigo 5 do Decreto 62/2010, do 15 de abril, polo que se regula o trámite de competencia e os criterios de valoración no suposto de concorrencia de dúas ou máis solicitudes de autorización administrativa de instalacións de transporte secundario e distribución de gas natural e redes de distribución de gases licuados do petróleo (GLP).</p>
    <p>Durante o prazo establecido (30 días) non se presentaron solicitudes en concorrencia coa dita solicitude de Gas Galicia SDG, S.A., por tanto, o trámite de competencia quedou resolto a favor desta empresa.</p>
    <p>Sexto. O 9.9.2015 a Dirección Xeral de Enerxía e Minas ditou resolución pola que se someteu a información pública a solicitude de autorización administrativa, aprobación do proxecto de execución e recoñecemento, en concreto, da utilidade pública da infraestrutura gasista denominada «Antena de aproximación en MOP 10 bar e estación de regulación e medida (ERM) MOP 10/4 bar para subministración de gas natural a Viveiro (Lugo)», promovida pola empresa Gas Galicia SDG, S.A. (expediente IN627A 2015/14-0).</p>
    <p>Esta resolución publicouse no Diario Oficial de Galicia do 16.10.2015, no Boletín Oficial da provincia do 8.10.2015 e nos xornais La Voz de Galicia e El Progreso do 15.10.2015, e tamén estivo exposta no taboleiro de anuncios do Concello de Viveiro durante vinte días.</p>
    <p>Así mesmo, practicouse notificación individual aos propietarios dos dous predios afectados pola devandita infraestrutura gasista (nº de predios LU-VI-45 e LU-VI-46), que aparecen na RBDA incorporada á citada Resolución do 9 de setembro de 2015 pola que se realizou o trámite de información pública; a este respecto, o 18.11.2015 Gas Galicia SDG, S.A. comunicou que chegou a un acordo mutuo co propietario do predio nº LU-VI-45.</p>
    <p>Sétimo. O 11.9.2015 a Dirección Xeral de Enerxía e Minas trasladou as separatas técnicas do proxecto de execución da devandita infraestrutura gasista, para os efectos de obter o seu informe ao respecto, ás seguintes entidades titulares de bens e dereitos afectados pola mesma (sinálase cun «x» os que contestaron): Axencia Galega de Infraestruturas (x), Augas de Galicia (x), Concello de Viveiro, Administrador de Infraestruturas Ferroviarias (x).</p>
    <p>As entidades que contestaron presentaron os seus respectivos escritos manifestando a súa conformidade ou fixando o seu condicionado técnico, dos cales se deu traslado a Gas Galicia SDG, S.A., quen presentou a súa conformidade.</p>
    <p>A respecto das entidades que non contestaron a petición inicial nin a súa reiteración, sen prexuízo da autorización que lles corresponda outorgar, enténdese a súa conformidade coa autorización da infraestrutura gasista proxectada, de acordo co disposto nos artigos 80 e 84 do Real decreto 1434/2002, do 27 de decembro.</p>
    <p>Oitavo. O 29.10.2015 a Xefatura Territorial de Lugo da Consellería de Economía, Emprego e Industria (en diante, xefatura territorial) emitiu informe favorable sobre o proxecto de execución da infraestrutura gasista denominada «Antena de aproximación en MOP 10 bar e estación de regulación e medida (ERM) MOP 10/4 bar para subministración de gas natural a Viveiro (Lugo)».</p>
    <p>Fundamentos de dereito.</p>
    <p>Primeiro. A Dirección Xeral de Enerxía e Minas é a competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia; e no Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria; en relación coa Lei 34/1998, do 7 de outubro, do sector de hidrocarburos; co Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural; co Decreto 62/2010, do 15 de abril, polo que se regula o trámite de competencia e os criterios de valoración no suposto de concorrencia de dúas ou máis solicitudes de autorización administrativa de instalacións de transporte secundario e distribución de gas natural e redes de distribución de gases licuados do petróleo (GLP); coa Orde da Consellería de Industria e Comercio do 30 de novembro de 1999 sobre a tramitación de autorizacións administrativas das canalizacións de gas; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O citado proxecto cumpre coas exixencias regulamentarias fixadas no Real decreto 919/2006, do 28 de xullo, polo que se aproba o Regulamento técnico de distribución e utilización de combustibles gasosos e as súas instrucións técnicas complementarias ICG 01 a 11.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>A Dirección Xeral de Enerxía e Minas, de acordo co que antecede e no exercicio das competencias que ten atribuídas, </p>
    <h2>RESOLVE:</h2>
    <p>1. Autorizar administrativamente a infraestrutura gasista denominada «Antena de aproximación en MOP 10 bar e estación de regulación e medida (ERM) MOP 10/4 bar para subministración de gas natural a Viveiro (Lugo)», promovida por Gas Galicia SDG, S.A.</p>
    <p>2. Aprobar o proxecto de execución da citada infraestrutura gasista.</p>
    <p>3. Declarar a utilidade pública, en concreto, da citada infraestrutura gasista, o que leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa.</p>
    <p>Todo isto de acordo coas seguintes condicións:</p>
    <p>Primeira. A empresa promotora, Gas Galicia SDG, S.A., constituirá no prazo de dous meses, contado desde o momento do outorgamento da autorización, unha fianza por valor de 1.831,34 €, importe do 2 % do orzamento das instalacións, para garantir o cumprimento das súas obrigas, conforme o previsto no artigo 73.4 da Lei 34/1998, do 7 de outubro, e no artigo 82 do Real decreto 1434/2002, do 27 de decembro.</p>
    <p>A devandita fianza constituirase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre o réxime de instalación, ampliación e traslado de industrias, e será devolta unha vez que se formalice a acta de posta en marcha das instalacións.</p>
    <p>Segunda. As instalacións que se autorizan realizaranse de acordo coas especificacións e planos que figuran na proxecto presentado pola empresa promotora, Gas Galicia SDG, S.A., titulado «Proxecto de autorización e execución de instalacións-Antena de aproximación en MOP 10 bar estación de regulación e medida (ERM) MOP 10/4 bar en Viveiro, Lugo», asinado polo enxeñeiro técnico industrial Antonio Javier Sabín Vázquez (colexiado nº 2.233 do Colexio Oficial de Enxeñeiros Técnicos Industriais da Coruña); e no cal figura un orzamento de 91.567,12 €.</p>
    <p>Terceira. As instalacións e as súas montaxes deberán cumprir as disposicións e normas técnicas que en xeral sexan de aplicación e, en particular, as correspondentes ao Regulamento técnico de distribución e utilización de combustibles gasosos coas súas instrucións técnicas complementarias e as normas que os complementan, regulamentos electrotécnicos, normas UNE e demais normativa e directrices vixentes, así como cantas as substitúan ou se diten a nivel estatal ou desta comunidade autónoma, e deberán preverse para responder aos avances tecnolóxicos no eido do gas e lograr abastecementos flexibles e seguros.</p>
    <p>Cuarta. Para introducir modificacións nas instalacións que afecten datos básicos do proxecto será necesaria autorización previa da Dirección Xeral de Enerxía e Minas; así mesmo, a xefatura territorial poderá autorizar as modificacións de detalle do proxecto que resulten procedentes, debendo comunicar á dita dirección xeral todas as resolucións que dite en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución.</p>
    <p>Unha vez construídas as instalacións autorizadas, a empresa promotora deberá presentar a solicitude de posta en servizo ante a xefatura territorial, quen deberá estendela tras as comprobacións técnicas que considere oportunas.</p>
    <p>Sexta. En canto aos bens e dereitos afectados por esta infraestrutura e adscritos ás distintas administracións, organismos ou empresas de servizo público ou de servizos de interese xeral, a empresa promotora procederá a realizar os correspondentes cruzamentos e afeccións de acordo cos condicionados e informes emitidos por estes.</p>
    <p>Sétima. A empresa promotora deberá iniciar a subministración de gas no prazo dun mes contado a partir da data en que a xefatura territorial formalice a acta de posta en marcha.</p>
    <p>Oitava. Esta autorización outórgase sen prexuízo de terceiros e independentemente das autorizacións ou licenzas de competencia doutros organismos ou entidades públicas, necesarias para realizar a citada infraestrutura gasista.</p>
    <p>Novena. A Administración reserva para si o dereito a deixar sen efecto a presente autorización por calquera das causas sinaladas no artigo 34.1 do Decreto 1775/1967, do 22 de xullo, sobre o réxime de instalación, ampliación e traslado de industrias; por incumprimento das condicións estipuladas; pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Contra a presente resolución, que non é definitiva en vía administrativa, poderase interpor recurso de alzada ante o conselleiro de Economía, Emprego e Industria no prazo dun mes contado a partir do día seguinte ao da súa notificación ou publicación, de acordo co disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que os interesados poidan interpoñer calquera outro recurso que coiden pertinente.</p>
    <p>Santiago de Compostela, 18 de xaneiro de 2016</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

