---
date: '2016-07-08'
id: G0422-280616-0001
page: 29262
number: 129
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 27 de xuño de 2016 pola que se establecen as bases reguladoras e a
  convocatoria, para os anos 2016 e 2017, das axudas a investimentos non
  produtivos vinculados á realización de obxectivos agroambientais e climáticos
  no ámbito dos parques naturais de Galicia, cofinanciadas co Fondo Europeo
  Agrícola de Desenvolvemento Rural (Feader) no marco do Programa de
  desenvolvemento rural (PDR) de Galicia 2014-2020.
range: Orde
url: >-
  https://www.xunta.gal/dog/Publicados/2016/20160708/AnuncioG0422-280616-0001_gl.html
---
<p>Os parques naturais son áreas naturais pouco transformadas polas actividades humanas que, en razón da beleza dos seus sitios, da representatividade dos seus ecosistemas ou das singularidades da súa flora, fauna ou formacións xeomorfolóxicas, posúen uns valores ecolóxicos, estéticos, educativos ou científicos cuxa conservación merece unha atención preferente. A Lei 42/2007, do 13 de decembro, de patrimonio natural e biodiversidade, establece que os poderes públicos deberán promocionar as actividades que contribúan a acadar os obxectivos de conservación da natureza, promocionar medidas fiscais incentivadoras da iniciativa privada e desincentivar aquelas con incidencia negativa sobre a conservación da biodiversidade e uso sustentable (artigo 5) do patrimonio natural. A Lei 9/2001, do 21 de agosto, de conservación da natureza, prevé, pola súa vez, a posibilidade do establecer un réxime de axudas para a poboación residente no espazo natural protexido ou na súa área de influencia socioeconómica (artigo 30.2).</p>
    <p>Na actualidade, Galicia conta con seis parques naturais declarados: Baixa Limia-Serra do Xurés, Complexo Dunar de Corrubedo e Lagoas de Carregal e Vixán, Fragas do Eume, Monte Aloia, O Invernadeiro e Serra da Enciña da Lastra. A superficie total dos parques naturais declarados acada unha extensión de 49.086,76 ha. Todos os parques naturais contan con plans de ordenación dos recursos naturais (PORN), instrumentos que constitúen un límite para calquera outro instrumento de ordenación territorial ou física. Tanto nos decretos de declaración dos parques naturais como nos decretos de aprobación dos instrumentos de ordenación establécense a necesidade e a obriga de conservación dos valores naturais das zonas declaradas e está prevista a creación de diferentes liñas de incentivación que permitan compatibilizar a preservación da biodiversidade co necesario desenvolvemento das zonas declaradas.</p>
    <p>Esta orde serve como instrumento útil para propiciar o desenvolvemento de actividades tradicionais e fomentar outras compatibles coa conservación do espazo. As axudas pretenden dar resposta a estes obxectivos, fomentando e aumentando o papel de persoas físicas (propietarias ou arrendatarias...), comunidades de montes veciñais, asociacións, empresas e concellos á hora de levar a cabo este tipo de accións, na súa calidade de propietarios agrícolas ou ben como entidades xestoras de terras.</p>
    <p>Por outra parte, o Programa de desenvolvemento rural (PDR) de Galicia 2014-2020, elaborado ao abeiro das disposicións do Regulamento (UE) nº 1305/2013 do Parlamento Europeo e do Consello, do 17 de decembro de 2013, relativo á axuda ao desenvolvemento rural a través del Fondo Europeo Agrícola de Desenvolvemento Rural (Feader), e aprobado mediante a Decisión de execución da Comisión do 18 de novembro de 2015, recolle entre as súas liñas básicas de actuación: «Conservar e revalorizar o patrimonio natural de Galicia, promover a xestión sostible dos recursos naturais e a loita contra o cambio climático» e «Mellorar a calidade de vida da poboación rural fomentando a prestación de servizos básicos que axuden á fixación da poboación no medio rural, á creación de emprego e á redución do risco de pobreza».</p>
    <p>O artigo 17.d) do Regulamento 1305/2013 do Parlamento Europeo e do Consello, establece o apoio aos investimentos non produtivos vinculados á realización de obxectivos agroambientais e en materia de clima, como o estado de conservación da biodiversidade de especies e hábitats e o reforzo do carácter de utilidade pública dunha zona da Rede Natura 2000 ou doutros sistemas de alto valor natural. Ao abeiro deste artigo, o Programa de desenvolvemento rural (PDR) da etapa 2014-2020 incorpora a submedida 4.4 «Axuda aos investimentos non produtivos vinculados á realización de obxectivos agroambientais e climáticos». Con esta medida apóianse proxectos en zonas da Rede Natura 2000 para a mellora da paisaxe rural e dos seus elementos representativos e proxectos para o mantemento das condicións ambientais dirixidas á recuperación e conservación de especies relacionadas co medio agrario e cos seus hábitats. Estas actuacións son coherentes coas medidas propostas no Plan director da Rede Natura 2000.</p>
    <p>O que se pretende coa publicación destas axudas é dar resposta aos obxectivos de conservación dos parques naturais e mellorar o carácter de utilidade pública dos parques naturais, fomentando e aumentando o papel das persoas propietarias ou arrendatarias, de asociacións, empresas e concellos á hora de levar a cabo este tipo de accións nestas zonas da Rede Natura 2000.</p>
    <p>O réxime xeral das axudas e subvencións na nosa comunidade autónoma establécese nas disposicións básicas da Lei 9/2007, do 13 de xuño, de subvencións de Galicia. A nivel regulamentario, a normativa principal está representada polo Decreto 11/2009, do 8 de xaneiro, polo que se aproba o Regulamento da Lei 9/2007. Esta orde cumpre coas exixencias da citada normativa.</p>
    <p>O Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, atribúe á Dirección Xeral de Conservación da Natureza, as competencias referidas á conservación da natureza e ao fomento de medidas de desenvolvemento socioeconómico dos espazos naturais protexidos.</p>
    <p>De acordo co anteriormente exposto, respectando os contidos da Lei 9/2001, do 21 de agosto, de conservación da natureza da Lei 42/2007, do 13 de decembro, do patrimonio natural e da biodiversidade, en concordancia co disposto no artigo 27.15 do Estatuto de autonomía de Galicia, e en uso das atribucións que me confire a Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1. Finalidade e obxecto</p>
    <p>1. O obxecto desta orde é regular as bases do réxime de axudas dirixidas a restaurar, preservar e mellorar a biodiversidade nas zonas Natura 2000, os sistemas agrarios de alto valor natural, así como o mellorar o estado da paisaxe agraria galega dentro dos espazos protexidos ou nas súas áreas de influencia socioeconómica, por medio de proxectos que contribúan á mellora da paisaxe rural tradicional e dos seus elementos representativos, e para o mantemento das condicións ambientais necesarias dirixidas á conservación ou recuperación de especies relacionadas co medio agrario e cos seus hábitats. Incluiranse axudas destinadas a investimentos non produtivos necesarios para acadar obxectivos ambientais, é dicir, investimentos que non dean lugar a un aumento significativo do valor ou da rendibilidade das explotacións agrícolas, senón que contribúan á mellora do carácter de utilidade pública das zonas Rede Natura 2000 pertencentes aos parques naturais.</p>
    <p>Así mesmo, convócanse as axudas correspondente aos exercicios orzamentarios dos anos 2016 e 2017.</p>
    <p>2. Para os efectos desta orde, entenderase por área de influencia socioeconómica do parque natural todo aquel municipio que teña toda ou parte da súa superficie dentro dun parque natural.</p>
    <p>Artigo 2. Beneficiarios</p>
    <p>1. Poderán ser beneficiarios/as das axudas reguladas nesta orde:</p>
    <p>a) Agricultores/as e titulares de terreos forestais privados, entendendo por titular tanto persoas físicas ou xurídicas propietarias ou arrendatarias, preferiblemente residentes en zonas rurais situadas dentro do parque natural, ou xestores de terras que realicen investimentos non produtivos necesarios para alcanzar os compromisos adquiridos baixo programas agroambientais ou outros obxectivos ambientais na Rede Natura 2000, ou aqueles que realicen investimentos nunha explotación que reforce o carácter de utilidade pública dunha zona Natura 2000 ou outras áreas de alto valor natural.</p>
    <p>b) Os concellos que teñan toda ou parte da súa superficie dentro do parque natural, na súa condición de xestores de elementos comúns da paisaxe agraria. </p>
    <p>c) As asociacións ambientalistas e de custodia do territorio que sexan propietarias ou arrendatarias de terras agrícolas incluídas en áreas elixibles.</p>
    <p>d) As empresas que teñan o seu domicilio fiscal nalgún dos municipios en que se sitúe o parque natural, constituídas con anterioridade á publicación desta orde. Darase prioridade a aquelas con domicilio fiscal dentro do parque natural e que sexan propietarias ou arrendatarias das terras para as cales se solicita a axuda.</p>
    <p>2. Só se admitirá unha única solicitude e proxecto por solicitante.</p>
    <p>3. En ningún caso poderán ter a condición de beneficiarios as entidades en que concorra algunha das circunstancias previstas no artigo 10.2 e 3 da Lei 9/2007, do 13 de xuño, de subvencións de Galicia.</p>
    <p>Artigo 3. Réxime e principios de aplicación</p>
    <p>1. Estas axudas tramitaranse en réxime de publicidade, transparencia, concorrencia competitiva, obxectividade, igualdade e non discriminación, así como de eficacia no cumprimento dos obxectivos fixados nesta orde e de eficiencia na asignación e utilización dos recursos públicos, tal e como se establece no artigo 5.2 da Lei 9/2007, do 13 de xuño, de subvencións de Galicia.</p>
    <p>2. En cumprimento do disposto no artigo 20 da Lei 38/2003, do 17 de novembro, xeral de subvencións, o texto da convocatoria e a información requirida no ordinal oitavo do devandito artigo serán comunicados á Base de datos nacional de subvencións (BDNS). A BDNS dará traslado ao <em>Diario Oficial de Galicia</em> do extracto da convocatoria para a súa publicación.</p>
    <p>3. Consonte o anterior e o artigo 6.3 da Lei 9/2007, do 13 de xuño, esta orde publicarase no <em>Diario Oficial de Galicia</em> e na páxina web oficial da Consellería de Medio Ambiente e Ordenación do Territorio: http://www.cmati.xunta.es</p>
    <p>Artigo 4. Ámbito territorial</p>
    <p>As actividades incluídas no artigo seguinte deberanse levar a cabo dentro do territorio da Comunidade Autónoma de Galicia, en particular no ámbito territorial dos parques naturais e das súas areas de Influencia.</p>
    <p>En ningún caso se financiarán actuacións en solo forestal que estean previstas na medida do artigo 25 do Regulamento (UE) 1305/2013.</p>
    <p>As actuacións que se vaian levar a cabo deberán realizarse en parroquias definidas como rurais ou intermedias nos termos definidos no PDR de Galicia 2014-2020.</p>
    <p>Artigo 5. Actividades subvencionables e importe</p>
    <p>1. Poderán ser obxecto das axudas previstas nesta orde as seguintes actividades:</p>
    <p>– Actuacións dirixidas á mellora da paisaxe agraria e ao desenvolvemento de usos recreativos:</p>
    <p>– Creación e/ou mellora de cercas, sebes, vexetación de lindeiros e bordos non cultivados.</p>
    <p>– Actuacións para a mellora da paisaxe rural, como restauración de muros de cachotaría e canteiría.</p>
    <p>– Mellora de sendeiros rurais e accesos aos predios relacionados coa mellora do carácter de uso público dos espazos naturais, sistemas de condución e drenaxes necesarias nas zonas de acceso.</p>
    <p>– Creación de rutas e áreas recreativas,. así como os investimentos necesarios orientados a proporcionar o equipamento de información e interpretación adaptados ás características dos espazos naturais como elementos interpretativos, paneis informativos, observatorios ou elementos de análoga natureza asociados ás rutas ou ás áreas de uso público destinadas a visitantes ou habitantes. </p>
    <p>– Sinalizacións de camiños.</p>
    <p>– Outras de análoga natureza.</p>
    <p>b) Actuacións dirixidas á recuperación de elementos históricos patrimoniais ou culturais representativos ou necesarios para o mantemento da paisaxe agraria tradicional.</p>
    <p>– Rehabilitación de elementos tradicionais de valor patrimonial da paisaxe rural: hórreos, milladoiros, cabanas, valados, fontes e calquera outra de análoga ou similar natureza dentro dos espazos naturais. Non serán elixibles os gastos de restauración de elementos do patrimonio histórico nin os arqueolóxicos.</p>
    <p>c) Actuacións dirixidas á preservación dos hábitats ou ecosistemas naturais e seminaturais:</p>
    <p>i. Actuacións para a preservación de hábitats prioritarios ou de interese comunitario ou de hábitats de especies prioritarias, ameazadas ou de interese comunitario:</p>
    <p>– Creación de cercados e outras obras necesarias para facilitar a conservación, incluídas a protección das augas e do solo.</p>
    <p>– Restauración de zonas húmidas, corrección de drenaxes e restauración de uceiras.</p>
    <p>– Modificación de estruturas existentes para permitir o desprazamento da fauna salvaxe e outras actuacións de mellora da conectividade.</p>
    <p>– Investimentos destinados á preservación da vexetación de ribeira e filtros verdes.</p>
    <p>– Eliminación de especies exóticas invasoras.</p>
    <p>– Outras actuacións de diverso tipo que contribúan á preservación dos hábitats ou das especies.</p>
    <p>ii. Actuacións de preservación de ecosistemas naturais ou seminaturais.</p>
    <p>iii. Outras actuacións sobre ecosistemas naturais ou seminaturais entre as cales se menciona, a modo de exemplo, a recuperación de sebes nas estremeiras das explotacións e nas beiras das zonas comúns, así como a recuperación de soutos.</p>
    <p>2. En ningún caso serán subvencionables aquelas actuacións que non sexan respectuosas coas finalidades e cos obxectivos dos parques naturais e da Rede Natura 2000 ou que poidan pór en perigo os valores que xustifican a protección destes espazos, recollidas segundo as prescricións contidas na normativa comunitaria, estatal e autonómica aplicables a estes espazos. Tampouco serán subvencionables aquelas medidas que xa foron obxecto de financiamento con cargo ao PDR 2007-2013, salvo que transcorresen máis de 5 anos desde o último pagamento. </p>
    <p>3. Todas as accións, obras ou traballos deberán atoparse situados dentro do perímetro do parque natural ou da zona de influencia socioeconómica. Darase prioridade ás accións que se realicen dentro do parque sobre aquelas outras que estean fóra.</p>
    <p>4. Concederase o 100 % do seu custo subvencionable, cun importe máximo de 40.000 euros/proxecto no caso de que o beneficiario sexa un concello, e de ata 12.000 euros no caso dos beneficiarios das alíneas a), c e d). Só se admitirá unha única solicitude de axuda e un único proxecto. </p>
    <p>5. Dada a natureza dos investimentos subvencionables, estes débense manter afectos para o fin para o cal se lles concedeu a subvención, como mínimo durante cinco anos.</p>
    <p>6. O IVE non será subvencionable.</p>
    <p>Os custos xerais vinculados ás operacións de investimento, tales como honorarios de arquitectos, enxeñeiros e asesores, honorarios relativos ao asesoramento sobre a sustentabilidade económica e ambiental, incluídos os estudos de viabilidade, a que se refire o artigo 45.2.c) do Regulamento (UE) 1305/2013, non poderán superar o 12 % do custo subvencionable do investimento.</p>
    <p>Segundo o artigo 60 do Regulamento (UE) 1305/2013, consideraranse unicamente subvencionables os gastos efectuados despois de presentarse a correspondente solicitude á autoridade competente, con excepción dos custos xerais referidos no punto anterior, e a compra de terreos ata un 10 % dos custos subvencionables da operación de que se trate, en relación coas operacións de investimento efectuadas no marco de medidas incluídas no ámbito de aplicación do artigo 42 do TFUE.</p>
    <p>Non serán subvencionables os custos de mantemento e funcionamento.</p>
    <p>7. As actividades que se van realizar cumprirán co condicionado establecido no anexo VII desta orde.</p>
    <p>8. As obras obxecto de subvención deberán axustarse á lexislación vixente e, en particular, o interesado deberá contar, no momento do inicio dos traballos, coas licenzas e autorizacións preceptivas que sexan exixibles polas diferentes administracións públicas competentes e entidades vinculadas ou dependentes delas ao abeiro da normativa sectorial que poida resultar de aplicación. No caso de ser aprobada, a actuación entenderase autorizada no ámbito da Dirección Xeral de Conservación da Natureza.</p>
    <p>9. O beneficiario poderá subcontratar totalmente a actividade ou acción subvencionada, respectando en todo caso as prescricións contidas no artigo 27 da Lei 9/2007, do 13 de xuño, de subvencións de Galicia, e na súa normativa de desenvolvemento, así como na normativa que regula a contratación do sector público. En ningún caso se poderán subcontratar actividades que aumenten o custo da actividade subvencionada e non acheguen valor engadido ao seu contido. Non serán subvencionables os custos relativos aos seguintes contratos: a) os que aumenten o valor de execución da operación sen achegar un valor engadido b) os subscritos con intermediarios ou asesores en que o pagamento consista nunha porcentaxe de custo total da operación, a non ser que o beneficiario xustifique ese pagamento por referencia ao valor real do traballo realizado ou dos servizos prestados.</p>
    <p>10. O cartel e as placas explicativas serán subvencionables.</p>
    <p>Artigo 6. Criterios de valoración</p>
    <p>As axudas concederanse con base nos criterios de valoración que a seguir se indican:</p>
    <p>1. Segundo o tipo de actuación: </p>
    <p>a) Actuacións do grupo c), dirixidas á preservación dos hábitats ou ecosistemas naturais e seminaturais. </p>
    <p>i. Actuacións para a preservación de hábitats prioritarios ou hábitats de especies prioritarias ou ameazadas: 25 puntos.</p>
    <p>ii. Actuacións para a preservación de hábitats de interese comunitario ou hábitats de especies de interese comunitario: 20 puntos.</p>
    <p>iii. Actuacións de preservación de ecosistemas naturais ou seminaturais: 15 puntos.</p>
    <p>iv. Outras actuacións sobre ecosistemas naturais ou seminaturais: 10 puntos.</p>
    <p>b) Actuacións do grupo b), dirixidas á recuperación de elementos históricos patrimoniais ou culturais representativos ou necesarios para o mantemento da paisaxe agraria tradicional: 10 puntos.</p>
    <p>c) Actuacións do grupo a), dirixidas á mellora da paisaxe agraria: 10 puntos.</p>
    <p>d) Actuacións do grupo a), para o desenvolvemento de usos recreativos en espazos protexidos:</p>
    <p>i. Rutas para a práctica do sendeirismo e turismo de natureza: 10 puntos.</p>
    <p>ii. Áreas recreativas situadas na zona 3 do Plan director da Rede Natura 2000 ou fóra dos espazos pero inmediatamente limítrofes: 10 puntos.</p>
    <p>iii. Áreas recreativas situadas na zona 2 do Plan director da Rede Natura 2000: 5 puntos.</p>
    <p>iv. Áreas recreativas situadas na zona 1 do Plan director da Rede Natura 2000: 1 punto.</p>
    <p>2. Segundo o grao de adecuación da actividade proposta ás directrices de xestión e á zonificación, e á planificación establecidas no Plan director da Rede Natura 2000, e outros instrumentos específicos de planificación e xestión do parque natural en que se desenvolva. </p>
    <p>a) Actuacións recollidas como prioridades ou como beneficiosas para algún dos compoñentes da biodiversidade no Plan director da Rede Natura 2000: 25 puntos.</p>
    <p>b) Actuacións recollidas nos instrumentos específicos de planificación e xestión do parque natural: 20 puntos.</p>
    <p>c) Actuacións non incluídas na planificación do parque pero recollidas no marco de acción prioritaria para a Rede Natura 2000 en España para o período de financiamento 2014-2020: 15 puntos.</p>
    <p>d) Actuacións diferentes das anteriores recollidas como permitidas no Plan director da Rede Natura 2000: 10 puntos.</p>
    <p>e) Actuacións diferentes das anteriores recollidas como autorizables no Plan director da Rede Natura 2000: 5 puntos.</p>
    <p>3. Segundo a porcentaxe da superficie do concello incluída na Rede Natura 2000, conforme a táboa de superficies que se indica no anexo IX:</p>
    <p>i. Maior do 60 %: 25 puntos.</p>
    <p>ii. Entre o 30 % e o 60 %: 20 puntos.</p>
    <p>iii. Menor do 30 %: 15 puntos. </p>
    <p>4. Segundo a poboación do concello en 1 de xaneiro de 2015 (fonte: Instituto Galego de Estatística a partir do padrón municipal de habitantes do Instituto Galego de Estatística): de 5 a 15 puntos. </p>
    <p>i. Menor de 5.000 habitantes: 15 puntos. </p>
    <p>ii. Entre 5.000 e 10.000 habitantes: 10 puntos. </p>
    <p>iii. Maior de 10.000 habitantes: 5 puntos.</p>
    <p>5. Segundo a porcentaxe de afiliacións á Seguridade Social na agricultura das persoas residentes no concello (fonte: Instituto Galego de Estadística. Elaboración propia a partir dos ficheiros da Seguridade Social). Período de referencia 2015: de 5 a 15 puntos. </p>
    <p>i. Maior de 10 %: 15 puntos </p>
    <p>ii. Entre o 7 % e o 10 %: 10 puntos. </p>
    <p>iii. Menor de 7 %: 5 puntos.</p>
    <p>6. En función da residencia do solicitante, en que se primará a poboación residente no espazo ou na súa área de influencia fronte aos non residentes: de 5 a 15 puntos.</p>
    <p>i. Se o solicitante reside en terreos dentro do espazo protexido: 15 puntos.</p>
    <p>ii. Se o solicitante reside en terreos fóra do espazo protexido pero no ámbito xeográfico de parroquias con territorio incluído total ou parcialmente no espazo: 10 puntos.</p>
    <p>iii. Se o solicitante reside fóra do ámbito xeográfico de parroquias con territorio incluído total ou parcialmente no espazo: 5 puntos.</p>
    <p>7. Criterios relativos á actividade do solicitante: </p>
    <p>a) Proxecto presentado polo titular dunha explotación integrada en agricultura ecolóxica: 20 puntos.</p>
    <p>b) Proxecto presentado por un agricultor profesional: 15 puntos.</p>
    <p>c) Proxectos presentados por entidades asociativas: 10 puntos.</p>
    <p>O número 5 aplicarase ás solicitudes de entidades locais e os números 6 e 7 aos particulares,empresas e asociacións sen ánimo de lucro.</p>
    <p>A puntuación máxima dunha operación será de 140 puntos.</p>
    <p>O limiar mínimo para ser subvencionable unha operación será de 45 puntos, dos cales 15 deberán obterse nas dúas primeiras epígrafes de criterios.</p>
    <p>Dentro de cada grupo de criterios, se unha solicitude inclúe varias actuacións, asignaránselle unicamente os puntos da actuación que maiores beneficios proporcione. Non se poderán obter puntos en varias subepígrafes.</p>
    <p>No caso de igualdade de puntos, priorizaranse os proxectos localizados na súa totalidade en zonas Natura 2000. De persistir o empate, priorizaranse os proxectos que obteñan maior puntuación no número 1 (segundo o tipo de actuación).</p>
    <p>Artigo 7. Baremación</p>
    <p>1. As axudas solicitadas serán baremadas segundo os criterios xerais de valoración establecidos no artigo 6 desta orde.</p>
    <p>2. No caso de que o proxecto presentado inclúa actuacións que correspondan a máis dun grupo de actividades do número 1 do artigo 5, a valoración segundo o tipo de actuación da totalidade do proxecto realizarase dentro dun único grupo, o correspondente á actuación ou actuacións cun maior peso orzamentario. </p>
    <p>3. A dispoñibilidade orzamentaria asignada a esta convocatoria limitará o número de expedientes que se vaian aprobar. Neste sentido, ordenaranse os investimentos solicitados de acordo cos criterios do baremo indicado e aprobaranse estes investimentos de maior a menor puntuación ata esgotar o orzamento dispoñible. De existir empate a puntos, ordenaranse segundo a contía do investimento, tendo prelación a menor contía. De continuar o empate, prevalecerá o número máis baixo que forman as catro últimas cifras do DNI ou NIF do solicitante. </p>
    <p>Artigo 8. Solicitudes</p>
    <p>1. O prazo de presentación de solicitudes será dun mes contado a partir do día seguinte ao da publicación desta resolución no <em>Diario Oficial de Galicia</em> e irán dirixidas ao Servizo de Conservación da Natureza dos departamentos territoriais da Consellería de Medio Ambiente e Ordenación do Territorio. Entenderase como último día do prazo o correspondente ao mesmo ordinal do día da publicación. Se o último día de prazo é inhábil, entenderase prorrogado ao primeiro día hábil seguinte, e se no mes do vencemento non hai día equivalente ao inicial do cómputo, entenderase que o prazo finaliza o último do mes.</p>
    <p>2. As solicitudes deberán presentarse preferiblemente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.es, de acordo co establecido nos artigos 27.6 da Lei 11/2007, do 22 de xuño, de acceso electrónico dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.es/chave365).Opcionalmente, tamén se poderán presentar as solicitudes en soporte papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>No caso de entidades locais, a presentación das solicitudes realizarase unicamente por medios electrónicos a través do formulario normalizado dispoñible na sede electrónica da Xunta de Galicia,https://sede.xunta.es, de conformidade co establecido nos artigos 27.6 da Lei 11/2007, do 22 de xuño, de acceso electrónico dos cidadáns aos servizos públicos, e 24.2 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Non se admitirán as solicitudes de concellos que non se presenten por medios electrónicos, conforme o sinalado no parágrafo anterior.</p>
    <p>3. A documentación complementaria presentarase electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante. A Administración poderá requirir a exhibición do documento orixinal para cotexalo coa copia electrónica presentada, segundo o disposto no artigo 35.2 da Lei 11/2007, do 22 de xuño, de acceso electrónico dos cidadáns aos servizos públicos, e no artigo 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. A documentación complementaria, salvo no caso das entidades locais, tamén poderá presentarse en formato papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Sempre que se realice a presentación de documentos separadamente do formulario principal, a entidade interesada deberá mencionar o código e o órgano responsable do procedemento, o número de expediente e o número ou código único de rexistro.</p>
    <p>No caso de que algún dos documentos que ten que presentar a entidade solicitante de forma electrónica supere os tamaños límites establecidos pola sede electrónica, permitirase a presentación deste de forma presencial dentro dos prazos previstos. Para iso, e xunto co documento que se presenta, a entidade interesada deberá mencionar o código e o órgano responsable do procedemento, o número de expediente e o número ou código único de rexistro. Na sede electrónica da Xunta de Galicia publicarase a relación de formatos, protocolos e tamaño máximo admitido da documentación complementaria para cada procedemento. </p>
    <p>Artigo 9. Consentimentos e autorizacións</p>
    <p>1. A tramitación do procedemento require a incorporación de datos en poder das administracións públicas. Polo tanto, os modelos de solicitude incluirán autorizacións expresas ao órgano xestor para realizar as comprobacións oportunas que acrediten a veracidade dos datos. Nos caso de que non se autorice o órgano xestor para realizar esta operación, deberán achegarse os documentos comprobantes dos datos, nos termos exixidos polas normas reguladoras do procedemento. </p>
    <p>2. As solicitudes das persoas interesadas deberán achegar os documentos ou informacións previstos nesta norma, salvo que estes xa estivesen en poder da Administración xeral e do sector públicos autonómico de Galicia; neste caso, as persoas interesadas poderán acollerse ao establecido no artigo 35.f) da Lei 30/1992, do 26 de novembro, de réxime xurídico das administracións públicas e do procedemento administrativo común, sempre que se faga constar a data e o órgano ou a dependencia en que foron presentados ou, se é o caso, emitidos, e cando non transcorresen máis de cinco anos desde a finalización do procedemento a que correspondan.</p>
    <p>Nos supostos de imposibilidade material de obter o documento, o órgano competente poderá requerirlle á persoa solicitante ou representante a súa presentación ou, na súa falta, a acreditación por outros medios dos requisitos a que se refire este documento, con anterioridade á formulación da proposta de resolución.</p>
    <p>3. A presentación da solicitude de concesión da subvención por parte da persoa interesada ou representante comportará a autorización ao órgano xestor para solicitar as certificacións que deban de emitir a Axencia Estatal da Administración Tributaria, a Tesouraría Xeral da Seguridade Social e a consellería competente en materia de facenda da Xunta de Galicia, segundo o establecido no artigo 20.3 da Lei 9/2007, do 13 de xuño, de subvencións de Galicia. Non obstante, a persoa solicitante ou representante poderá denegar expresamente o consentimento, caso en que deberá presentar a certificación nos termos previstos regulamentariamente.</p>
    <p>4. De conformidade coa Lei 1/2016, do 18 de xaneiro, de transparencia e bo goberno, e co previsto no Decreto 132/2006, do 27 de xuño, pola que se regulan os rexistros públicos, creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006, a consellería publicará na súa páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, puidesen impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p> Así mesmo, a presentación da solicitude tamén leva implícita a autorización para o tratamento necesario dos datos dos beneficiarios para a súa publicación no <em>Diario Oficial de Galicia</em>, de acordo coa Lei 9/2007, do 13 de xuño, de subvencións de Galicia.</p>
    <p>Artigo 10. Documentación</p>
    <p>Xunto coa solicitude, en orixinal ou debidamente compulsada, deberase presentar a seguinte documentación:</p>
    <p>– Para todo interesado: </p>
    <p>– Copia do DNI ou NIE da persoa solicitante (só no caso de non autorizar, no impreso de solicitude da axuda, anexo I, a consulta dos datos de identidade no Sistema de verificación de datos de identidade do Ministerio de Facenda e Administracións Públicas).</p>
    <p>– Copia do NIF de persoa xurídica ou entidade solicitante.</p>
    <p>– Documento que acredite os datos de residencia da persoa física ou xurídica (só no caso de non autorizar, no impreso de solicitude da axuda, anexo I, a consulta dos datos relativos ao domicilio ou residencia no Sistema de verificación de datos de identidade do Ministerio de Facenda e Administracións Públicas).</p>
    <p>– Acreditación do representate da solicitude por calquera medio válido en dereito, de acordo co disposto no artigo 32 da Lei 30/1992, do 26 de novembro. </p>
    <p>– Anteproxecto ou memoria técnica asinada por técnico/a competente xustificativas das accións, que deberá conter, como mínimo, descrición de traballos ou actividades xustificando na ZEC e parque natural en que se vai traballar, a superficie de actuación e os obxectivos ambientais a que contribuirá a actuación, planos de situación e detalle, orzamento detallado e co IVE desagregado, calendario e prazo aproximado de execución. No caso de que se prevexa achegar medios propios da entidade, presentarase a documentación do proxecto desagregado diferenciando o custo da man de obra que vai achegar xunto cos seus previsibles custos materiais; achegaranse, como mínimo, os datos indicados no anexo III. Cando a axuda solicitada sexa aprobada e o investimento supere os 12.000 €, presentarase, no prazo dun mes desde o día seguinte ao de notificación da resolución de concesión da axuda, un proxecto, cos mesmos datos que o documento descritivo, asinado polo técnico competente. No caso de que a documentación técnica presentada xunto coa solicitude cumpra con todos os requisitos exixibles a un proxecto de obra, non será necesaria a presentación dun novo proxecto deberá o beneficiario comunicalo ao Servizo Provincial de Conservación da Natureza no prazo dun mes desde o día seguinte ao de notificación da resolución de concesión.</p>
    <p>– Tres ofertas de tres empresas diferentes co orzamento da execución daquelas unidades que se prevexa executar mediante mediante contratación. Os prezos das unidades de obra das actuacións subvencionables deben axustarse ao valor de mercado. As ofertas presentadas deberán incluír os mesmos elementos para seren comparables e non poderán proceder de empresas vinculadas entre elas nos termos establecidos na lexislación de contratos do sector público.</p>
    <p>– Autorizacións ou permisos correspondentes para levar a cabo a intervención ou, polo menos, a súa solicitude. Se unha construción está catalogada pola Dirección Xeral de Patrimonio Cultural, solicitarase á dita dirección xeral informe da dispoñibilidade de realizar as obras solicitadas.</p>
    <p>– Copia das fichas SIXPAC das parcelas agrícolas beneficiadas pola acción.</p>
    <p>Deberase presentar, ademais, a seguinte documentación complementaria, dependendo da natureza do beneficiario/a: </p>
    <p>a) No caso de que a persoa solicitante sexa a titular da propiedade, acreditación da titularidade dos predios ou certificación do/da titular para a súa dispoñibilidade, só no caso de denegar expresamente a súa consulta.</p>
    <p>b) No caso de arrendatarios/as, documento que acredite esa condición.</p>
    <p>c) No caso de comunidades de montes veciñais en man común, certificación do acordo da asemblea xeral conforme autoriza a xunta reitora para solicitar axudas. Comprobarase de forma interna, na Sección Provincial do Rexistro Xeral de Montes Veciñais en Man Común, a posesión dos estatutos en regra, en que figure a composición da xunta reitora actualizada consonte os parámetros da Lei 13/1989, do 10 de outubro, de montes veciñais en man común, e do Decreto 260/1992, do 4 de setembro, polo que se aproba o regulamento para a execución da antedita lei.</p>
    <p>d) No caso de asociacións, acordo da xunta de goberno ou figura similar para solicitar axudas á Consellería de Medio Ambiente e Ordenación do Territorio. Comprobarase de forma interna, a inscrición no Rexistro de Asociacións. E documento que acredite a condición da entidade como xestor das terras para as cales se solicita a axuda (acordo de custodia, contrato de alugamento..).</p>
    <p>e) No caso de empresas ou autónomos:</p>
    <p>I. O documento acreditativo que xustifique estar de alta no IAE cando proceda. No caso de que non proceda, substituirase por un certificado do concello conforme realiza a súa actividade no parque natural correspondente.</p>
    <p>II. Acreditación de posuír a sede social nalgún municipio do parque natural correspondente.</p>
    <p>III. Acreditación de seren propietarios ou arrendatarios das terras para as cales se solicita a axuda.</p>
    <p>f) No caso de concellos, certificación expedida polo/a secretario/a relativa á resolución adoptada polo órgano local competente, na cal se dispón solicitar a subvención regulada nesta orde. Se for o caso, solicitude de anticipo da primeira anualidade.</p>
    <p>g) No suposto de que o terreo obxecto dos traballos sexa propiedade de varios copropietarios, deberá acreditarse a titularidade do terreo de cada copropietario/a, o consentimento de todos os/as copropietarios/as e a representación do/da solicitante para realizar a acción obxecto da subvención.</p>
    <p>Artigo 11. Modelos normalizados</p>
    <p>A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados electrónicamente accedendo a Carpeta do cidadán da persoa interesada ou presencialmente en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo do establecido no artigo 8.</p>
    <p>Artigo 12. Datos de carácter persoal</p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autorizan as persoas interesadas mediante a presentación das solicitudes, serán incluídos nun ficheiro denominado Relacións administrativas coa cidadanía e entidades, cuxo obxecto é xestionar o presente procedemento, así como para informar as persoas interesadas sobre o seu desenvolvemento. O órgano responsable deste ficheiro é a Secretaría Xeral Técnica da Consellería de Medio Ambiente e Ordenación do Territorio. Os dereitos de acceso, rectificación, cancelación e oposición poderanse exercer ante a Secretaría Xeral Técnica da Consellería de Medio Ambiente e Ordenación do Territorio mediante o envío dunha comunicación ao seguinte enderezo: Consellería de Medio Ambiente e Ordenación do Territorio/Secretaría Xeral Técnica, Edificio Administrativo San Lázaro, San Lázaro, s/n, 15781 Santiago de Compostela (A Coruña) ou a través dun correo electrónico a sxt.mot@xunta.es. </p>
    <p>Artigo 13. Órganos de xestión e resolución</p>
    <p>1. A avaliación da documentación presentada xunto coa solicitude realizarana os servizos de Conservación da Natureza dos departamentos territoriais da Consellería de Medio Ambiente e Ordenación do Territorio. En relación coa solicitude da axuda, o órgano instrutor comprobará que a operación cumpre as obrigas establecidas pola normativa da Unión Europea, a lexislación nacional e o programa de desenvolvemento rural, entre elas as relativas ás axudas estatais e demais normas e requisitos obrigatorios.</p>
    <p>2. Se a solicitude non reúne os requisitos establecidos na convocatoria, o órgano instrutor requirirá o interesado que a emende no prazo máximo e improrrogable de 10 días, nos termos previstos no artigo 71 da LRXAP, coa indicación de que, se así non o fixer, se considerará desiste da súa solicitude, logo de resolución que deberá ditarse nos termos previstos no citado artigo. </p>
    <p>3. Os servizos de Conservación da Natureza dos departamentos territoriais da Consellería de Medio Ambiente e Ordenación do Territorio remitirán á Dirección Xeral de Conservación da Natureza os expedientes, xunto cun informe-proposta de aprobación, nun prazo máximo de 30 días naturais, contados a partir da data límite de presentación de solicitudes. O servizo provincial achegará co dito informe-proposta unha táboa coa baremación proposta das solicitudes segundo os criterios reflectidos no artigo 6 desta orde e outro informe complementario asinado por un/unha técnico/a competente desta consellería consonte a acción ou actividade é respectuosa coas finalidades e obxectivos da Rede Natura 2000 e que non pon en perigo os valores que xustifican a protección destes espazos, ademais de constituír un uso permitido ou autorizable conforme o Decreto 37/2014, do 27 de marzo.</p>
    <p>4. Os expedientes serán avaliados definitivamente por unha comisión creada para tal fin. Esta comisión será presidida pola persoa titular da Subdirección Xeral de Espazos Naturais e serán membros da dita comisión as persoas titulares da xefatura do Servizo de Conservación de Espazos Naturais e da xefatura da Sección de Espazos Naturais nos servizos centrais. Esta última actuará como secretario/a. Auxiliará a comisión de avaliación un/unha técnico/a da Dirección Xeral de Conservación da Natureza designada para o efecto polo seu titular.</p>
    <p>Se algún do membros da comisión non pode participar nunha sesión por calquera causa, será substituído por un/unha funcionario/a da dirección xeral designado/a polo seu titular.</p>
    <p>5. A comisión de avaliación dará traslado das súas propostas de resolución á persoa titular da Dirección Xeral de Conservación da Natureza, a quen corresponderá ditar a resolución do procedemento de acordo co establecido na disposición derradeira primeira da presente orde.</p>
    <p>6. A proposta de resolución, conforme os criterios contidos no artigo 6 e as dispoñibilidades orzamentarias, fará mención aos solicitantes para os cales se propón a concesión da subvención e a contía desta de modo individualizado, e especificarase a súa avaliación segundo a aplicación dos criterios seguidos para efectuala. As solicitudes para as cales se propoña a súa denegación relacionaranse con indicación da súa causa.</p>
    <p>Artigo 14. Resolución</p>
    <p>1. O prazo para resolver será de catro meses desde o día seguinte ao da publicación desta convocatoria no <em>Diario Oficial de Galicia</em>. Se o último día de prazo é inhábil, entenderase prorrogado ao primeiro día hábil seguinte. </p>
    <p>2. Transcorrido o prazo para resolver sen que o interesado recibise comunicación expresa, entenderanse desestimadas as súas pretensións por silencio administrativo, conforme prevé o artigo 23.5 da Lei 9/2007, do 13 de xuño, de subvencións de Galicia, sen prexuízo da obriga legal de resolver expresamente, conforme o disposto nos artigos 42 e 44 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>3. Na resolución que se dite especificaranse os gastos subvencionables, o importe da subvención concedida, os prazos de execución e as condicións xerais e particulares da subvención, informaranse os beneficiarios de que a medida se subvenciona en virtude dun Programa cofinanciado polo Feader, na submedida 4.4 do programa de desenvolvemento rural de Galicia 2014-2020, na prioridade 4A. Informarase igualmente das súas responsabilidades de publicidade segundo o establecido no anexo III do Regulamento de execución (UE) nº 808/2014 da Comisión, do 17 de xullo de 2014. En todo caso, o prazo para a execución será improrrogable.</p>
    <p>4. A resolución motivarase de conformidade co disposto nesta orde e na lexislación vixente en materia de subvencións. Constará, ademais do solicitante ou relación de solicitantes aos cales se lles concede a axuda, de maneira expresa e, de ser o caso, a desestimación do resto das solicitudes.</p>
    <p>Artigo 15. Recursos</p>
    <p>A resolución ditada porá fin á vía administrativa e contra ela poderase interpor recurso potestativo de reposición ante a persoa titular da Consellería de Medio Ambiente e Ordenación do Territorio, no prazo dun mes se o acto é expreso, ou no prazo de tres meses se non o é, consonte dispoñen os artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, ou ben poderase interpor directamente recurso contencioso-administrativo ante o Tribunal Superior de Xustiza de Galicia, no prazo de dous meses se a resolución é expresa, ou de seis meses se non o é, de conformidade co previsto no artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Artigo 16. Publicidade</p>
    <p>1. A relación das subvencións concedidas publicarase no <em>Diario Oficial de Galicia</em> coa indicación da norma reguladora, beneficiario, crédito orzamentario, contía e finalidade da subvención.</p>
    <p>2. De conformidade co artigo 17.1 da Lei 1/2016, do 18 de xaneiro, de transparencia e bo goberno, e co previsto no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006, a consellería publicará na súa páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, puidesen impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>3. Non será necesaria a publicación nos supostos previstos no artigo 15.2 da Lei 9/2007, do 13 de xuño, de subvencións de Galicia. O beneficiario poderá facer constar o seu dereito a que non se fagan públicos os seus datos no suposto previsto na letra d) do parágrafo 2 do devandito artigo 15 da Lei 9/2007, do 13 de xuño.</p>
    <p>4. Así mesmo, o beneficiario das axudas deberá cumprir coa exixencia de publicidade da axuda concedida, ao abeiro do artigo 15.3 da Lei 9/2007, do 13 de xuño, de subvencións de Galicia, e na súa normativa de desenvolvemento. Deste xeito, sempre e cando a execución da actividade o permita, deberá pór un cartel, en lugar ben visible, preferentemente no acceso ao recinto, nos casos das subvencións concedidas para investimentos materiais (anexo VII), que fará referencia clara e inequívoca á axuda concedida con expresión dos datos identificativos desta orde, acompañados polo logotipo oficial da Xunta de Galicia e da Consellería de Medio Ambiente e Ordenación do Territorio, o logotipo do Ministerio de Agricultura, Alimentación e o Medio ambiente e o logotipo e lema do Feader, así como unha referencia á medida do PDR de Galicia pola cal se financia o investimento. No caso de que pola natureza da actividade sexa recomendable empregar un cartel de dimensións menores ás da anexo VII, antes da súa instalación deberá solicitarse a aprobación do servizo provincial de conservación da natureza correspondente. </p>
    <p>5. Do mesmo xeito, consonte o establecido no anexo III do Regulamento (UE) 808/2014, da Comisión, do 17 de xullo, polo que se establecen disposicións de aplicación do Regulamento (UE) 1305/2013, o beneficiario das axudas deberá cumprir coa normativa sobre información e publicidade das axudas do Feader indicadas no dito anexo. En particular, no mesmo cartel que o descrito no punto 2 deste artigo o beneficiario deberá colocar información sobre o proxecto, en que se destacará a axuda financeira da Unión Europea, e que deberá permanecer durante todo o período de mantemento do investimento.</p>
    <p>Artigo 17 Modificación da resolución</p>
    <p>Toda alteración nas condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución da concesión, de acordo co disposto no artigo 17.4 da Lei 9/2007, do 13 de xuño, de subvencións de Galicia, e segundo o establecido na normativa que regula o seu desenvolvemento.</p>
    <p>Durante a instrución do procedemento, non se admitirá ningunha modificación dos investimentos para os cales se concedeu a axuda que supoña o incremento do seu importe nin a inclusión de novos elementos ou gastos. Sen necesidade de instar procedemento de modificación da resolución, a Dirección Xeral de Conservación da Natureza poderá aceptar variacións nas partidas de gasto aprobadas, coa condición de que as variacións non superen en conxunto o 10 % do orzamento, que non aumente o importe total do gasto aprobado e que non desvirtúen as características do proxecto e as condicións que foron tidas en conta para a resolución da concesión.</p>
    <p>Artigo 18. Aceptación</p>
    <p>Se renunciar á subvención concedida, o beneficiario, no prazo de dez días naturais contados desde o seguinte ao de notificación da resolución de concesión da axuda, deberá notificalo á Dirección Xeral de Conservación da Natureza (anexo IV).</p>
    <p>Se así non o fixer no indicado prazo, entenderase que a acepta.</p>
    <p>No caso de renuncias por parte de beneficiarios, poderanse ditar novas resolucións en función das dispoñibilidades orzamentarias derivadas das renuncias, sempre que existan solicitantes que, cumprindo cos requisitos para seren beneficiarios das axudas, non obtivesen puntuación suficiente, en aplicación dos criterios de valoración, para seren beneficiarios da subvención.</p>
    <p>Artigo 19. Compatibilidade</p>
    <p>As axudas previstas nesta orde serán compatibles con outras subvencións de calquera outra Administración pública para as mesmas finalidades non financiadas con fondos comunitarios, sempre que a suma das subvencións concedidas non supere o importe total dos gastos subvencionables, consonte o establecido no artigo 17.3 da Lei 9/2007, do 13 de xuño. Os gastos financiados ao 100 % mediante a presente liña de axudas non poderán financiarse con outras fontes.</p>
    <p>En todo caso, serán incompatibles coa concesión de axudas reguladas pola orde reguladora das axudas a investimentos non produtivos vinculados á realización de obxectivos agroambientais e climáticos en concellos incluídos na Rede Natura 2000, cofinanciadas co Fondo Europeo Agrícola de Desenvolvemento Rural (Feader) no marco do PDR de Galicia 2014-2020.</p>
    <p>Artigo 20. Xustificación e pagamento</p>
    <p>1. O pagamento da subvención efectuarase do seguinte modo: </p>
    <p>a) Anualidade 2016:</p>
    <p>Poderase solicitar o aboamento dun único pagamento anticipado (anexo VIII), que non poderá superar o 50 % da axuda concedida nin a anualidade prevista no exercicio orzamentario 2016. O beneficiario deberá solicitalo por escrito ante a Dirección Xeral de Conservación da Natureza nun prazo de 10 días contados desde o seguinte ao de notificación da resolución de concesión da axuda. A concesión do anticipo supeditarase á constitución, con carácter previo ao pagamento, dunha garantía bancaria nos termos previstos no artigo 67 do Decreto 11/2009, que deberá cubrir o 110 % da cantidade que se vai aboar</p>
    <p>No caso dos concellos, xunto coa solicitude de anticipo (anexo VIII) deberán presentar a garantía escrita do alcalde presidente do 110 % do importe anticipado se, finalizado o prazo de xustificación final da actuación, non ten dereito ao importe percibido. </p>
    <p>No caso de non solicitar anticipo, o beneficiario deberá solicitar o pagamento da anualidade correspondente ao ano 2016 (anexo V), unha vez xustificada a realización da actividade correspondente.</p>
    <p>b) Anualidade 2017: unha vez xustificada a realización da actividade correspondente ao ano 2017 solicitarase o segundo pagamento da anualidade correspondente.</p>
    <p>2. Unha vez efectuado o investimento, o beneficiario deberá comunicalo no anexo V ao Servizo de Conservación da Natureza dos departamentos territoriais da Consellería de Medio Ambiente e Ordenación do Territorio.</p>
    <p>3. Os servizos de Conservación da Natureza dos departamentos territoriais da Consellería de Medio Ambiente e Ordenación do Territorio deberán certificar, despois da inspección in situ, que os investimentos se realizaron de acordo coa resolución aprobada.</p>
    <p>4. No caso de execucións parciais da actividade, e sempre e cando non comprometan a finalidade da actividade obxecto da subvención, detraerase da axuda inicialmente concedida a parte proporcional da actividade non executada. Do mesmo xeito, se o custo xustificado da actividade ou investimento é inferior ao que figura na resolución de concesión, manterase a axuda pero diminuirase proporcionalmente o seu importe.</p>
    <p>En caso de discrepancias entre o importe da axuda cuxo pagamento se solicita e o importe da axuda correspondente aos investimentos respecto dos cales os servizos provinciais de Conservación da Natureza certifican a súa correcta realización, aplicarase o Regulamento delegado (UE) nº 809/2014 da Comisión, do 17 de xullo de 2014, polo que se establecen disposicións de aplicación do Regulamento (UE) 1306/2013 do Parlamento Europeo e do Consello, no que respecta á aplicación dos procedementos de control e á condicionalidade en relación coas medidas de axuda ao desenvolvemento rural. </p>
    <p>Establecerase:</p>
    <p>a) O importe que se aboará ao beneficiario en función exclusivamente da solicitude de pagamento presentada.</p>
    <p>b) O importe que se aboará ao beneficiario tras o estudo da admisibilidade da solicitude de pagamento, documentación xustificativa presentada e realidade física dos investimentos correspondentes.</p>
    <p>Se o importe establecido segundo a letra a) supera o importe establecido segundo a letra b) en mais dun 10 %, o importe que se terán que pagar resultará de aplicar unha redución ao importe establecido segundo a letra b) igual á diferenza entre os dous importes citados. </p>
    <p>5. Xunto coa notificación do remate dos traballos e solicitude de pagamento (anexo V), a entidade beneficiaria deberá presentar, para os efectos de xustificación da actividade ou acción subvencionada, as facturas en orixinais e demais documentos de valor probatorio equivalente con validez no tráfico xurídico mercantil ou con eficacia administrativa polo importe total do investimento, de conformidade co disposto no artigo 28 da Lei 9/2007, do 13 de xuño, na súa normativa de desenvolvemento e na normativa comunitaria aplicable. As facturas marcaranse cun selo en que se indique a orde reguladora da subvención para cuxa xustificación foron presentadas e se o importe do xustificado se imputa total ou parcialmente á subvención, indicando, neste último caso, a contía exacta que resulte afectada pola subvención, así como que é cofinanciada co Fondo Europeo Agrícola de Desenvolvemento Rural (Feader). Ademais, achegarase algún dos seguintes documentos xustificativos do pagamento:</p>
    <p>a) Xustificante bancario do pagamento polo/a beneficiario/a (xustificante de transferencia bancaria, xustificante bancario de ingreso en efectivo por portelo, certificación bancaria, etc.) en que conste, de xeito expreso, o número da factura obxecto de pagamento, identificación do/a beneficiario/a que paga e do destinatario do pagamento, que deberá coincidir coa persoa, empresa ou entidade que emitiu a factura, e con data anterior á de xustificación dos traballos e á cantidade ou cantidades que figuren nas devanditas facturas.</p>
    <p>b) Se o pagamento se instrumenta mediante efectos mercantís que permitan o pagamento aprazado (cheque, nota promisoria, letra de cambio, etc.) achegarase a factura xunto coa copia do efecto mercantil e a documentación bancaria (extracto da conta do/a beneficiario/a, documento bancario acreditativo do pagamento do efecto, etc.) en que conste claramente que este efecto foi efectivamente pagado dentro do prazo de xustificación.</p>
    <p>c) No caso de que o/a beneficiario/a realice os traballos polos seus propios medios, deberá presentar un documento xustificativo de ter realizados os traballos polos seus propios medios (horas de traballo/superficie, custo hora...), de posuír a maquinaria ou outros medios con que realizar os traballos e os xustificantes de gastos polo importe total dos investimentos. Neste suposto débese xustificar o custo con documentos contables comprobatorios do gasto e pagamento.</p>
    <p>6. No momento de xustificación da execución total do proxecto, con anterioridade ao pagamento, o beneficiario deberá presentar unha declaración complementaria do conxunto das axudas solicitadas, tanto das aprobadas ou concedidas como das pendentes de resolución, para esta mesma finalidade, das distintas administracións públicas competentes ou das súas entidades vinculadas ou dependentes (anexo II).</p>
    <p>7. A notificación e o remate das accións (total ou parcial) e a solicitude de pagamento das axudas deberá xustificarse con data límite do 15 de novembro de 2016 para a anualidade do ano 2016 e do 15 de xuño de 2017 para a anualidade do ano 2017. Estes prazos serán en todo caso improrrogables. Para estes efectos considérase gasto realizado o que foi efectivamente aboado con anterioridade á finalización do período de xustificación.</p>
    <p>8. No caso dos beneficiarios que solicitasen o anticipo da anualidade 2016 poderán realizar a xustificación do importe anticipado na data establecida para a anualidade 2017.</p>
    <p>Artigo 21. Financiamento e distribución do crédito</p>
    <p>1. Esta orde financiarase con cargo ás aplicacións orzamentarias 07.04.541B.760.0, 07.04.541B.770.0 e 07.04.541B.780.0 por un importe de 1.356.622,14 euros, coa seguinte distribución por anualidades: 745.068,54 euros para o ano 2016 e 611.553,60 € euros para o ano 2017.</p>
    <table>
     <tbody>
      <tr>
       <td>Aplicación orzamentaria</td>
       <td>Anualidade 2016</td>
       <td>Anualidade 2017</td>
       <td>Total</td>
      </tr>
      <tr>
       <td>07.04.541B.760.0</td>
       <td>204.210,38 €</td>
       <td>230.094,20 €</td>
       <td>434.304,58 €</td>
      </tr>
      <tr>
       <td>07.04.541B.770.0</td>
       <td>64.157 €</td>
       <td>44.909,90 €</td>
       <td>109.066,90 €</td>
      </tr>
      <tr>
       <td>07.04.541B.780.0</td>
       <td>476.701,16 €</td>
       <td>336.549,50 €</td>
       <td>813.250,66 €</td>
      </tr>
      <tr>
       <td>Totais</td>
       <td>745.068,54 €</td>
       <td>611.553,60 €</td>
       <td>1.356.622,14 €</td>
      </tr>
     </tbody>
    </table>
    <p>Financiarase integramente con cargo ao Programa de desenvolvemento rural de Galicia, cunha achega do Fondo Europeo Agrícola de Desenvolvemento Rural (Feader) do 75 %. </p>
    <p>2. Esta dotación inicial poderase modificar e/ou incrementar con achegas adicionais sen nova convocatoria previa tras a oportuna tramitación orzamentaria en proporción ao número de solicitudes e ás dispoñibilidades orzamentarias, con cargo ás mesmas aplicacións e nas condicións previstas no artigo 31.2 da Lei 9/2007, do 13 de xuño, de subvencións de Galicia.</p>
    <p>Artigo 22. Información e control</p>
    <p>1. A Consellería de Medio Ambiente e Ordenación do Territorio poderá, en calquera momento, inspeccionar e controlar o destino das axudas e o cumprimento dos fins para os cales foron concedidas. En consecuencia, os servizos de Conservación da Natureza dos departamentos territoriais da Consellería de Medio Ambiente e Ordenación do Territorio poderán facer visitas e inspeccións nos lugares onde realizasen as actividades, para comprobar a súa adecuación á normativa vixente, así como solicitar, en calquera momento da tramitación do procedemento, canta documentación se considere necesaria para comprobar a adecuada execución das actividades que foron obxecto das axudas. En particular, con anterioridade á concesión das axudas todas as actuacións serán inspeccionadas polos servizos de Conservación da Natureza, que levantarán acta de non inicio, para que conste a evidencia de que estas non foron iniciadas antes da concesión. </p>
    <p>2. O beneficiario comprométese a someterse ás actuacións de control que deba efectuar a entidade concedente, ás de control financeiro que correspondan á Intervención Xeral da Comunidade Autónoma, en relación coas subvenciones e axudas concedidas, e ás previstas na lexislación do Tribunal de Contas e do Consello de Contas, de acordo co disposto na Lei 9/2007, do 13 de xuño, de subvencións de Galicia, e ás instancias comunitarias de control derivadas da aplicación dos Regulamentos de execución (UE) nº 808/2014 e 809/2014 da Comisión, do 17 de xullo de 2014.</p>
    <p>3. Seralles de aplicación ás axudas recollidas nesta orde e non se poderá efectuar ningún pagamento sen realizar o pertinente control sobre o terreo, así como o réxime de controis, reducións e exclusión reguladas no Regulamento (UE) 809/2014 da Comisión, do 17 de xullo de 2014, polo que se establecen disposicións de aplicación do Regulamento (UE) 1306/2013 do Parlamento Europeo e do Consello, no que respecta á aplicación dos procedementos de control e á condicionalidade en relación coas medidas de axuda ao desenvolvemento rural.</p>
    <p>4. A Consellería de Medio Ambiente e Ordenación do Territorio, ao abeiro do establecido no Regulamento (UE) 809/2014 da Comisión, do 17 de xullo de 2014 , realizará controis administrativos de todas as solicitudes de axuda e de pagamento con respecto a todos os aspectos que sexa posible controlar en relación coa admisibilidade da solicitude, así como controis sobre o terreo antes do pagamento final dunha mostra que represente ao menos, o 5 % do gasto público de cada ano civil, así como a posibilidade, de ser o caso, de sometemento a controis a posteriori dada a posibilidade de realizar actividades de investimento.</p>
    <p>5. Os beneficiarios das axudas previstas nesta orde teñen a obriga de facilitar toda a información que lles sexa requirida, xa sexa a documentación complementaria que os órganos correspondentes da Dirección Xeral de Conservación da Natureza poidan exixir durante a tramitación do procedemento, ou a información que lles sexa requirida pola Intervención Xeral da Comunidade Autónoma de Galicia, polo Tribunal de Contas e polo Consello de Contas, no exercicio das súas funcións de fiscalización e control do destino das axudas públicas.</p>
    <p>6. Para efectos de comprobación e control, os beneficiarios deberán conservar os documentos xustificativos da aplicación dos fondos percibidos, incluídos os documentos electrónicos, polo menos durante cinco anos desde o último pagamento.</p>
    <p>7. Os beneficiarios teñen a obriga de levar un sistema de contabilidade separado ou ben un código contable adecuado para todas as transaccións relativas á operación subvencionada.</p>
    <p>Artigo 23. Revogación e reintegro</p>
    <p>1. Procederá a revogación das axudas concedidas, así como o reintegro total ou parcial das contías percibidas e a exixencia dos xuros de demora, de acordo co establecido no artigo 33 da Lei 9/2007, do 13 de xuño, de subvencións de Galicia, nos seguintes casos:</p>
    <p>a) Obtención da subvención falseando as condicións requiridas para iso ou ocultando aquelas que o impedirían.</p>
    <p>b) Incumprimento total ou parcial do obxectivo, da actividade ou do proxecto ou non adopción do comportamento que fundamenta a concesión da subvención.</p>
    <p>c) Incumprimento da obriga de xustificación ou xustificación insuficiente, nos termos establecidos no artigo 20 desta orde e na lexislación aplicable en materia de subvencións.</p>
    <p>d) Incumprimento da obriga de adoptar as medidas de difusión e publicidade contidas nos puntos 2 e 3 do artigo 16 desta orde.</p>
    <p>e) Resistencia, escusa, obstrución ou negativa ás actuacións de comprobación e control financeiro incluídas nesta orde e no resto da lexislación aplicable en materia de subvencións, así como o incumprimento das obrigas contables, rexistrais ou de conservación de documentos cando diso derive a imposibilidade de verificar o emprego dado aos fondos percibidos, o cumprimento do obxectivo, a realidade e regularidade das actividades subvencionadas ou a concorrencia de subvencións, axudas, ingresos ou recursos, para a mesma finalidade, procedente de calquera Administración ou ente público ou privado, estatal, da Unión Europea ou de organismos internacionais.</p>
    <p>f) Incumprimento das obrigas impostas aos beneficiarios, así como dos compromisos por estes asumidos con motivo da concesión da subvención, sempre que afecten ou se refiran ao modo en que se conseguen os obxectivos, se realiza a actividade, se executa o proxecto ou se adopta o comportamento que fundamenta a concesión da subvención.</p>
    <p>g) Incumprimento das obrigas impostas pola Administración aos beneficiarios, así como dos compromisos por estes adquiridos, con motivo da concesión da subvención, distintos dos anteriores, cando diso derive a imposibilidade de verificar o emprego dado aos fondos percibidos, o cumprimento do obxectivo, a realidade e regularidade das actividades subvencionadas, axudas, ingresos ou recursos, para a mesma finalidade, procedentes de calquera Administración ou ente público ou privado, estatal, da Unión Europea ou de organismos internacionais.</p>
    <p>h) Adopción, en virtude do establecido nos artigos 107 a 109 do Tratado de funcionamento da Unión Europea, dunha decisión da cal derive unha necesidade de reintegro.</p>
    <p>i) Incumprimento de calquera das obrigas do beneficiario incluídas nesta orde e na normativa que resulta de aplicación.</p>
    <p>2. Nestes supostos, a consellería reclamará directamente a devolución das cantidades aboadas en concepto de axudas e os xuros de demora producidos en función do tempo transcorrido entre a finalización do prazo de pagamento para o beneficiario indicado na orde de recuperación, que non poderá fixarse en máis de 60 días entre a data de reembolso ou dedución, de acordo co artigo 7 do Regulamento de execución (UE) nº 809/2014 da Comisión, do 17 de xullo de 2014, sen prexuízo das responsabilidades que procedan.</p>
    <p>De descubrirse que un beneficiario efectuou deliberadamente unha declaración falsa, o expediente de axuda de que se trate quedará excluído da axuda do Feader e recuperaranse todos os importes aboados polo dito expediente. Ademais, o beneficiario quedará excluído do Feader de que se trate durante o exercicio do Feader seguinte.</p>
    <p>3. Nos casos de anulación ou minoración por certificación final das cantidades inicialmente aprobadas, as dotacións orzamentarias resultantes poderanlles ser adxudicadas a outros beneficiarios de acordo coa relación de prioridades e coa orde establecida.</p>
    <p>4. Naqueles supostos en que o importe das subvencións recibidas polo beneficiario excedan os custos da actividade, solicitarase a devolución da cantidade percibida que exceda o custo real da actividade co xuro de demora correspondente.</p>
    <p>5. En todos caso, o procedemento de reintegro observará as prescricións contidas no título II da Lei 9/2007, do 13 de xuño, de subvencións de Galicia, e no título V do Decreto 11/2009, do 8 de xaneiro, polo que se aproba o regulamento da dita lei.</p>
    <p>Artigo 24. Infraccións e sancións</p>
    <p>Aos beneficiarios seralles de aplicación, nos seus propios termos, o réxime de infraccións e sancións en materia de subvencións establecido no título IV da Lei 9/2007, do 13 de xuño, de subvencións de Galicia, así como o procedemento previsto no Real decreto 1398/1993, do 4 de agosto, polo que se aproba o Regulamento do procedemento para o exercicio da potestade sancionadora.</p>
    <p>Do mesmo xeito será de aplicación o Regulamento (UE) 809/2014 da Comisión, do 17 de xullo de 2014, polo que se establecen disposicións de aplicación do Regulamento (UE) 1306/2013 do Parlamento Europeo e do Consello, no que respecta á aplicación dos procedementos de control e á condicionalidade en relación coas medidas de axuda ao desenvolvemento rural).</p>
    <p>Disposición adicional primeira</p>
    <p>A Consellería de Medio Ambiente e Ordenación do Territorio poderá reproducir, almacenar e distribuír por calquera medio, electrónico, en soporte papel ou outros semellantes, a información obtida e os traballos subvencionados mediante esta orde de convocatoria de axudas, citando as fontes dos/as titulares dos dereitos de propiedade intelectual, respectando en todo caso as prescricións contidas na Lei orgánica 15/1999, do 13 de decembro, de protección de datos de carácter persoal.</p>
    <p>Disposición adicional segunda</p>
    <p>No caso de que, atendidas as solicitudes presentadas nesta convocatoria, haxa un remanente de crédito, poderase reabrir o prazo tantas veces como se considere oportuno ata esgotar a consignación orzamentaria, mediante orde publicada no <em>Diario Oficial de Galicia</em>.</p>
    <p>Disposición derradeira primeira. Delegación de competencias</p>
    <p>Autorízase expresamente a persoa titular da Dirección Xeral de Conservación da Natureza para actuar, por delegación da persoa titular da Consellería de Medio Ambiente e Ordenación do Territorio, para resolver a concesión, denegación, modificación ou outras incidencias das subvencións previstas nesta orde, así como para autorizar e dispoñer gastos, recoñecer a obriga e propoñer os correspondentes pagamentos, en relación co disposto no artigo 73.a) do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia. </p>
    <p>Así mesmo, deléganse na persoa titular da Dirección Xeral de Conservación da Natureza as facultades relativas aos procedementos de reintegro sinaladas no título II da Lei 9/2007, do 13 de xuño, de subvencións de Galicia.</p>
    <p>Disposición derradeira segunda. Desenvolvemento</p>
    <p>Facúltase a persoa titular da Dirección Xeral de Conservación da Natureza para ditar, no ámbito das súas competencias, as instrucións necesarias para o desenvolvemento e cumprimento do establecido nesta orde.</p>
    <p>Disposición derradeira terceira. Entrada en vigor</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 27 de xuño de 2016</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

