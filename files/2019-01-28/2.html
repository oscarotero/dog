---
date: '2019-01-28'
id: G0532-170119-0001
page: 5049
number: 19
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 10 decembro de 2018 de aprobación definitiva da modificación puntual
  das normas subsidiarias de planeamento do Concello das Pontes de García
  Rodríguez, no número 129-137 da avenida da Habana.
range: Orde
url: >-
  https://www.xunta.gal/dog/Publicados/2019/20190128/AnuncioG0532-170119-0001_gl.html
---
<p>O Concello das Pontes de García Rodríguez remite a modificación sinalada, para os efectos do artigo 60.14 e seguintes da Lei 2/2016, do solo de Galicia (LSG), que corresponde co artigo 144.14 e seguintes do seu regulamento, aprobado polo Decreto 143/2016 (RLSG).</p>
    <p>Analizada a documentación achegada, subscrita pola arquitecta María Ríos Carballeira en outubro de 2017; e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello das Pontes de García Rodríguez dispón na actualidade dunhas normas subsidiarias de planeamento aprobadas definitivamente pola Comisión Provincial de Urbanismo da Coruña o 9.12.1985.</p>
    <p>2. A Secretaría Xeral de Ordenación do Territorio e Urbanismo (SXOTU) emitiu, o 27.9.2016, un informe de contestación no trámite de consultas previsto no artigo 60.4 da LSG.</p>
    <p>3. A Secretaría Xeral de Calidade e Avaliación Ambiental formulou o informe ambiental estratéxico con data 24.10.2016 (DOG do 11 de novembro), resolvendo non someter a modificación a avaliación ambiental estratéxica ordinaria. Nese marco de consultas previas contestaron:</p>
    <p>a) Instituto de Estudos do Territorio: 5.10.2016, sen efectos significativos na paisaxe.</p>
    <p>b) Dirección Xeral de Pesca, Acuicultura e Innovación Tecnolóxica: 30.9.2016, canto que a modificación non terá impacto nas súas competencias.</p>
    <p>4. O arquitecto municipal e a secretaría do concello emitiron cadanseu informe en datas 30.3.2017 e 6.4.2017, favorables á aprobación inicial da modificación.</p>
    <p>5. O Concello pleno aprobou inicialmente a modificación o 3.5.2017. Foi sometida a información pública polo prazo de dous meses (Diario de Ferrol do 9 de maio de 2017 e Diario Oficial de Galicia do 19 de maio), sen alegacións, segundo certificado do 3.8.2017.</p>
    <p>6. No que afecta os informes sectoriais autonómicos e audiencia aos concellos limítrofes (artigo 60.7 da LSG), a SXOTU emitiu informe sobre o resultado do trámite o 21.9.2017:</p>
    <p>a) Emitíronse os seguintes informes sectoriais autonómicos:</p>
    <p>• Subdirección Xeral de Planificación e Protección Civil: 9.6.2017, que indica a non necesidade de informe da Comisión Galega de Protección Civil.</p>
    <p>• Instituto de Estudos do Territorio: 28.7.2017, sen obxeccións.</p>
    <p>• Dirección Xeral de Patrimonio Cultural: informe do 30.6.2017, favorable.</p>
    <p>b) Foi solicitado o informe de Augas de Galicia, sen que fose emitido.</p>
    <p>c) Deuse audiencia aos concellos limítrofes da Capela, Mañón, Monfero, Muras, Ortigueira, San Sadurniño e Xermade; responderon San Sadurniño (22.6.2017) e Monfero (4.9.2017), sen obxeccións.</p>
    <p>7. En materia de informes sectoriais non autonómicos, consta:</p>
    <p>a) Delegación do Goberno en Galicia: 8.6.2017, sen incidencia no Inventario de bens e dereitos do Estado.</p>
    <p>b) Dirección Xeral de Telecomunicacións e Tecnoloxías da Información do Ministerio de Enerxía, Turismo e Axenda Dixital: informe do 26.5.2017, favorable.</p>
    <p>c) Confederación Hidrográfica do Miño-Sil: 23.5.2017, está fóra do seu ámbito territorial de competencia, que corresponde a Augas de Galicia.</p>
    <p>8. O arquitecto municipal e a secretaría do concello emitiron cadanseu informe en datas 11.6.2018 e 6.7.2018, favorables á aprobación provisional da modificación.</p>
    <p>9. A modificación foi aprobada provisionalmente por acordos do Concello pleno do 18.7.2018 e 7.11.2018.</p>
    <p>II. Obxecto e descrición do proxecto.</p>
    <p>1. O ámbito da modificación comprende os terreos situados entre os números 129 e 135 da avenida da Habana e a rúa Quince, en concreto a parcela catastral 3616105NJ9131N, cunha superficie total de 424 m². O terreo é de titularidade municipal.</p>
    <p>2. Os terreos están clasificados nas normas municipais vixentes como solo urbano e cualificados como edificación en quinteiro pechado non consolidado de quinteiro pechado, e incluídos na unidade de actuación nº 4.</p>
    <p>3. A modificación ten por obxecto a recualificación da parcela a sistema xeral viario para adaptar a cualificación ao uso realmente existente, de aparcadoiro público, ampliando a dotación prevista para estes.</p>
    <p>III. Análise e consideracións.</p>
    <p>Logo de analizar a documentación remitida polo Concello, e en relación coas observacións formuladas no informe da SXOTU do 27.9.2016 e as alteracións que o proxecto aprobado provisionalmente supón respecto do borrador, obsérvase:</p>
    <p>1. Razóns de interese público (artigo 83.1 e concordantes da LSG): </p>
    <p>O incremento do sistema xeral viario co fin de aumentar o espazo destinado a aparcadoiro, nun contexto de escaseza deste, pode considerarse como razón de interese público para a formulación da modificación do planeamento xeral.</p>
    <p>2. O proxecto aprobado provisionalmente dá cumprimento ao indicado no punto c).2 do informe da SXOTU do 27.9.2016.</p>
    <p>A competencia para resolver sobre a aprobación definitiva dunha modificación puntual de planeamento xeral corresponde á conselleira de Medio Ambiente, Territorio e Vivenda, de conformidade co disposto nos artigos 60, 61.1, 83.5 da LSG e no artigo 146.1 e 200.5 do RLSG en relación co Decreto 88/2018, do 26 de setembro, polo que se establece a estrutura orgánica da Xunta de Galicia; e nos artigos 1 e 4 do Decreto 167/2015, do 13 de novembro, polo que se establece a estrutura orgánica da CMAOT, en relación coa disposición transitoria 2ª do Decreto 177/2016, do 15 de decembro, polo que se fixa a estrutura orgánica da vicepresidencia e das consellerías da Xunta de Galicia, modificado parcialmente polo Decreto 106/2018, do 4 de outubro. </p>
    <p>IV. Resolución.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>1. Outorgar a aprobación definitiva á modificación puntual das normas subsidiarias de planeamento do Concello de As Pontes de García Rodríguez no ámbito do nº 129-137 da avenida da Habana.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e co artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación puntual das normas subsidiarias de planeamento do Concello das Pontes de García Rodríguez no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e as ordenanzas da modificación puntual das normas subsidiarias de planeamento aprobadas definitivamente, unha vez inscrita a devandita modificación puntual no Rexistro de Planeamento Urbanístico.</p>
    <p>4. Notifíquese esta orde ao Concello e publíquese no Diario Oficial de Galicia.</p>
    <p>5. Contra esta orde cabe interpoñer recurso contencioso-administrativo ante a Sala do Tribunal Superior de Xustiza de Galicia no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 10 de decembro de 2018</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

