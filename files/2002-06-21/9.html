---
date: '2002-06-21'
id: BF26
page: 9
number: 119
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: IV. OPOSICIÓNS E CONCURSOS
title: >-
  Orde do 19 de xuño de 2002 pola que se convoca concurso para a provisión de
  postos de traballo vacantes na Administración xeral da Xunta de Galicia.
range: Orde
url: 'https://www.xunta.gal/dog/Publicados/2002/20020621/AnuncioBF26_gl.html'
---
<p>Segundo establece o artigo 27 da Lei 4/1988, da función pública de Galicia, o concurso constitúe o sistema normal de provisión de postos de traballo vacantes na Administración.</p>
<p>Esta consellería, de conformidade co establecido na citada lei, modificada pola Lei 3/1995, do 10 de abril, no Decreto 93/1991, do 20 de marzo, e demais normas concordantes, acorda convoca-lo presente concurso de méritos para a provisión dos postos de traballo vacantes dotados orzamentariamente que</p>
<p>se relacionan no anexo I da presente orde de conformidade coas seguintes</p>
<p>Bases</p>
<p>I. Requisitos de participación.</p>
<p>I.1. Só poderán participar no presente concurso os funcionarios/as da Administración xeral da Xunta de Galicia así como os funcionarios/as doutras administracións públicas que reúnan os requisitos esixidos para desempeña-los postos ós que se opta conforme o especificado en cada caso no anexo I da presente convocatoria, salvo aqueles que leven menos de dous anos desempeñando un posto definitivo obtido por concurso, de conformidade co disposto no artigo 27 da Lei 4/1988, do 26 de maio, da función pública de Galicia.</p>
<p>Ós funcionarios que accedesen a un corpo por promoción interna e permanecesen no posto de traballo que desempeñaban, computaráselle-lo tempo de servicios prestados no dito posto no corpo de procedencia para os efectos do disposto no parágrafo anterior.</p>
<p>I.2. Non poderá participar o persoal docente, investigador e sanitario ó que se refire o artigo 1.2º da Lei 4/1988, do 26 de maio, da función pública de Galicia, salvo para os postos de administración educativa, investigadora e sanitaria de conformidade co que dispoñan as R.P.T., nin o persoal regulado pola Lei 17/1989, do 23 de outubro, de creación de escalas de persoal sanitario ó servicio da Comunidade Autónoma.</p>
<p>I.3. Están obrigados a participar no presente concurso os funcionarios/as da Administración da Xunta de Galicia que estean en situación de destino provisional nela e reúnan os requisitos esixibles na presente convocatoria e anexos correspondentes, debendo solicitar tódolos postos de traballo ós que poidan acceder, todo isto de conformidade co establecido no artigo 58 da Lei 4/1988, do 26 de maio, modificado pola Lei 3/1995, do 10 de abril.</p>
<p>I.4. Poderán solicitarse por orde de preferencia as vacantes que se inclúen no anexo I desta orde, sempre que se reúnan as condicións esixidas nel.</p>
<p>Os funcionarios/as doutras administracións públicas que participen no concurso só poderán solicitar aqueles postos ós que segundo o anexo I puidesen acceder, sempre que reúnan os requisitos que se esixen para o seu desempeño.</p>
<p>Os erros manifestos que puidesen advertirse poderán ser emendados de oficio ou a petición da parte interesada e serán apreciados libremente por parte da comisión de valoración á que se fai referencia na base VI.</p>
<p>1.5. Así mesmo, os funcionarios que o desexen poderán solicita-los postos que resulten vacantes a consecuencia da resolución deste concurso, especificando a súa preferencia de acordo cos seguintes datos:</p>
<p>-Localidade (só poderá solicitarse unha única localidade).</p>
<p>-Consellería (por orde de preferencia).</p>
<p>-Nivel do posto de traballo ó que se opte (especificando o nivel mínimo que se solicita).</p>
<p>Os postos resultantes adxudicaranse de acordo coas puntuacións obtidas de conformidade co baremo que rexe neste concurso.</p>
<p>No caso dos funcionarios doutras administracións públicas, só poderán ser adxudicatarios, de se-lo caso, dos postos ós que, de conformidade coa correspondente relación de postos de traballo, poidan acceder e sempre que reúnan os requisitos para o seu desempeño.</p>
<p>I.6. Unha vez transcorrido o período de presentación de instancias, as solicitudes formuladas serán vinculantes para o peticionario e os destinos adxu</p>
<p>dicados serán irrenunciables, salvo que se obtivese outro destino mediante convocatoria pública antes de finaliza-lo prazo de toma de posesión.</p>
<p>II. Valoración de méritos.</p>
<p>A valoración dos méritos para a adxudicación dos postos de traballo efectuarase conforme o seguinte baremo:</p>
<p>II.1. Méritos específicos adecuados ás características do posto de traballo.</p>
<p>Os méritos específicos que se expresan para cada posto de traballo no anexo I a esta orde valoraranse da seguinte forma:</p>
<p>a) Por posuí-la titulación que especificamente se menciona no citado anexo I: 1,6 puntos.</p>
<p>b) Por cada ano ou fracción superior a 6 meses da experiencia que se menciona no citado anexo I: 0,30 puntos. Para estes efectos, só se computarán os servicios efectivos prestados ós funcionarios que estean ocupando un posto adxudicado con carácter definitivo.</p>
<p>c) Por posuí-los coñecementos que se especifiquen no citado anexo I, acreditados mediante cursos, valorándose de conformidade cos seguintes criterios:</p>
<p>-Por cada curso igual ou inferior a 40 horas lectivas: 0,20 puntos por curso.</p>
<p>-Por cada curso superior a 40 horas lectivas e igual ou inferior a 75: 0,35 puntos por curso.</p>
<p>-Por cada curso superior a 75 horas lectivas: 0,50 puntos por curso.</p>
<p>De non especificarse o curso en concreto no anexo I, só se terán en conta aqueles organizados e impartidos directamente polos organismos ós que fai referencia a base II.4</p>
<p>Non se valorarán os cursos nos que non se acrediten as horas de duración nin os diplomas relativos a xornadas, seminarios, simposiums e similares.</p>
<p>A puntuación das alíñeas b) e c) non poderá supera-lo máximo de 1,4 puntos.</p>
<p>Puntuación máxima deste epígrafe: 3 puntos.</p>
<p>II.2. Grao persoal consolidado.</p>
<p>Polo nivel 10 de grao consolidado: 1 punto.</p>
<p>Por cada unidade de nivel que exceda de 10: 0,15 puntos.</p>
<p>Puntuación máxima deste epígrafe: 4 puntos.</p>
<p>Nos supostos en que os funcionarios non teñan consolidado ningún grao persoal ou este sexa inferior a 10 computarase, para os efectos de puntuación no presente epígrafe, o nivel mínimo correspondente ó intervalo de niveis do grupo do corpo ou da escala á que pertenza o funcionario.</p>
<p>II.3. Valoración do traballo desenvolvido e permanencia.</p>
<p>1. A valoración do traballo desenvolvido efectuarase de acordo cos seguintes criterios:</p>
<p>Só se computarán os traballos desenvolvidos nos últimos cinco anos como funcionario de carreira nos distintos grupos.</p>
<p>A valoración efectuarase da seguinte forma:</p>
<p>a) Por cada ano ou fracción superior a 6 meses de traballo desenvolvido, sempre que o posto solicitado sexa inferior ó posto desempeñado en máis de dous niveis: 0,60 puntos.</p>
<p>b) Por cada ano ou fracción superior a 6 meses de traballo desenvolvido, cando o posto desempeñado e o solicitado teñan igual nivel ou o posto solicitado sexa inferior ó posto desempeñado ata dous niveis: 0,50 puntos.</p>
<p>c) Por cada ano ou fracción superior a 6 meses de traballo desenvolvido, sempre que o posto solicitado sexa de nivel superior ó desempeñado: 0,40 puntos.</p>
<p>2. Permanencia (no posto desde o que se participa, como funcionario de carreira):</p>
<p>Por permanecer no mesmo posto: 0,15 puntos por cada ano ou fracción superior a 6 meses.</p>
<p>Exclúense desta puntuación, de se-lo caso, aqueles anos que correspondan ós dous de permanencia obrigatoria tras obte-la praza de que se trate por concurso.</p>
<p>Os que se atopen na situación de adscrición provisional, e os que participen desde un posto obtido polo sistema de libre designación terán o mesmo tratamento que os que o fagan dende un posto obtido por concurso.</p>
<p>Para os efectos anteriores (valoración do traballo e permanencia), os servicios prestados na situación de comisión de servicios puntuaranse como realizados no posto de orixe do funcionario.</p>
<p>Puntuación máxima deste epígrafe: 4,5 puntos.</p>
<p>II.4. Cursos de formación e perfeccionamento e titulación académica.</p>
<p>II.4.1. Por cursos organizados e impartidos directamente pola Escola Galega de Administración Pública, INAP, escolas oficiais de formación das restantes comunidades autónomas, universidade e Inem, así como os cursos homologados e os que recibiron informe favorable da comisión de formación continua da Comunidade Autónoma de Galicia, todos eles relacionados coas funcións propias do posto ó que se opte.</p>
<p>Así mesmo, puntuaranse os cursos de idiomas inglés, francés ou portugués organizados e impartidos directamente polos organismos anteriormente indicados.</p>
<p>A valoración dos cursos farase de acordo cos seguintes criterios:</p>
<p>a) Por cada curso igual ou superior a 6 horas lectivas e ata 40 horas lectivas: 0,15 puntos.</p>
<p>b) Por cada curso superior a 40 horas lectivas e igual ou inferior a 75: 0,30 puntos.</p>
<p>c) Por cada curso superior a 75 horas lectivas: 0,45 puntos.</p>
<p>Non se puntuarán os cursos que non acrediten as horas de duración.</p>
<p>Valoraranse os cursos de idiomas inglés, francés ou portugués, organizados e impartidos directamente polo instituto de idiomas ou escolas oficiais de idiomas (enténdese por curso ano superado), puntuándose de conformidade co disposto no epígrafe c).</p>
<p>Só se punturarán os cursos de idiomas relacionados coas funcións propias do posto ó que se opta, determinándose os ditos postos pola comisión de valoración á que se refire a base VI, logo do informe da Inspección Xeral de Servicios.</p>
<p>Puntuación máxima do epígrafe II.4.1.: 3 puntos.</p>
<p>Non se valorarán os diplomas relativos á celebración de xornadas, seminarios, simposiums e similares.</p>
<p>Non se puntuarán os cursos que xa foron valorados na base II.1.c.</p>
<p>II.4.2. Titulación académica.</p>
<p>-Graduado escolar, formación profesional de 1º grao ou equivalente: 0,30 puntos.</p>
<p>-Bacharelato superior, formación profesional de 2º grao ou equivalente: 0,60 puntos.</p>
<p>-Enxeñeiro técnico, diplomado universitario, arquitecto técnico ou equivalente: 0,90 puntos.</p>
<p>-Licenciado universitario, enxeñeiro, arquitecto ou equivalente: 1,20 puntos.</p>
<p>-Título de doutor: 1,5 puntos.</p>
<p>Puntuación máxima do epígrafe II.4.2.: 1,5 puntos.</p>
<p>Valorarase unha soa titulación académica, sempre que sexa distinta á requirida para o acceso ó corpo desde o que se concurse, e de igual ou superior nivel académico</p>
<p>Non se valorarán a titulación que se tivese en conta na base II.1.a.</p>
<p>Para os efectos de equivalencia de titulación só se admitirán as establecidas polo Ministerio de Educación, Cultura e Deporte con carácter xeral e válidas para tódolos efectos (debendo citar a continuación a disposición na que se establece a equivalencia e o BOE no que se publica).</p>
<p>Puntuación máxima do epígrafe II.4: 4,5 puntos.</p>
<p>II.5. Grao de coñecemento do idioma galego.</p>
<p>Iniciación ó galego: 1 punto.</p>
<p>Perfeccionamento de galego: 2 puntos.</p>
<p>Linguaxe administrativa, nivel medio de linguaxe administrativa local galega ou de linguaxe xurídica galega, os ciclos elemental e superior dos estudios de galego das escolas oficiais de idiomas: 3 puntos.</p>
<p>En caso de acreditar máis dun grao de coñecemento de galego, só se computará o superior.</p>
<p>Só se lle concederá validez, no que se refire á acreditación do coñecemento do galego, ós cursos, estudios ou titulacións homologadas pola Dirección Xeral de Política Lingüística da Consellería de Educación e Ordenación Universitaria.</p>
<p>O coñecemento do idioma galego só será obxecto de valoración neste epígrafe.</p>
<p>II.6. Antigüidade:</p>
<p>Servicios prestados nas administracións públicas:</p>
<p>Por cada ano de servicios ou fracción superior a 6 meses como funcionario de carreira: 0,15 puntos.</p>
<p>Puntuación máxima deste epígrafe: 4,5 puntos.</p>
<p>Para estes efectos computaranse os recoñecidos polo órgano competente que se prestasen con anterioridade á condición de funcionario.</p>
<p>II.7. Polo grupo ó que pertence o funcionario e desde o que participa no concurso outorgaranse os seguintes puntos.</p>
<p>-Por pertencer ó grupo A: 5 puntos.</p>
<p>-Por pertencer ó grupo B: 4 puntos.</p>
<p>-Por pertencer ó grupo C: 3 puntos.</p>
<p>-Por pertencer ó grupo D: 2 puntos.</p>
<p>-Por pertencer ó grupo E: 1 punto.</p>
<p>II.8. A orde de prioridade para a adxudicación das prazas determinarase pola puntuación obtida de acordo co baremo anterior.</p>
<p>Tódolos méritos contemplados nesta base computaranse ata a data de finalización do prazo de presentación de instancias.</p>
<p>En caso de empate nas puntuacións acudirase para dirimilo á outorgada polos méritos alegados seguindo a orde establecida nos diferentes epígrafes desta base.</p>
<p>De persisti-lo empate, resolverase pola orde alfabética do primeiro apelido, e de ser igual, polo segundo, a partir da letra resultante no sorteo que tivo lugar o día 26 de febreiro de 2002 (DOG nº 47, do 6 de marzo). En último lugar solventaríase por sorteo entre os implicados.</p>
<p>II.9. A puntuación mínima para poder adxudica-los postos que se ofertan nesta convocatoria é a que para cada un deles se especifica no anexo I.</p>
<p>III. Documentación.</p>
<p>III.1. Os datos relativos ás circunstancias persoais e administrativas dos concursantes, así como os concernentes ós méritos que aduzan, acreditaranse debidamente e deberán posuírse na data de finalización do prazo de presentación de instancias.</p>
<p>III.2. Os méritos, requisitos e datos imprescindibles deberán ser acreditados mediante certificado, que se acompañará coa instancia que se presente, segundo o modelo que figura como anexo III, debendo o funcionario competente que certifique xuntar á dita certificación as fotocopias da documentación correspondente ás distintas situacións e méritos que se invoquen, que formarán parte integrante da certificación e presentaranse cotexadas fidedignamente debendo numerarse de acordo co indicado modelo, significando que non se valorarán aqueles méritos que para a/as comisión/s non estivesen suficientemente acreditados. Estas certificacións serán expedidas polas unidades seguintes, de acordo co destino de cada funcionario.</p>
<p>-Servicios centrais: secretario xeral, subdirector xeral ou xefes de servicio que teñan atribuídas funcións en materia de xestión de persoal, dependentes</p>
<p>da secretaría xeral da consellería respectiva, ou dos seus organismos autónomos.</p>
<p>-Servicios periféricos: secretarios ou, se é o caso, funcionario responsable da área de persoal das delegacións/direccións territoriais, provinciais ou comarcais da consellería respectiva ou dos seus organismos autónomos.</p>
<p>IV. Solicitudes.</p>
<p>IV.1. As solicitudes para tomar parte no presente concurso dirixiranse á directora xeral da Función Pública da Consellería da Presidencia, Relacións Institucionais e Administración Pública e axustaranse ó modelo que se publica como anexo II desta orde, debendo presentarse no prazo de quince días contados a partir do día seguinte ó da publicación da convocatoria e dos seus anexos no Diario Oficial de Galicia, nos rexistros xerais da Consellería da Presidencia, Relacións Institucionais e Administración Pública, nas súas delegacións provinciais e oficinas comarcais da Xunta de Galicia, así como nos lugares previstos no artigo 38 da Lei de réxime xurídico das administracións públicas e do procedemento administrativo común.</p>
<p>IV.2. Os funcionarios con algunha discapacidade poderán instar, no caso de que lles fose adxudicado algún dos postos solicitados, a adaptación de medios materiais para o desempeño do dito posto, e a comisión de valoración poderá reclamarlle ó interesado, mediante entrevista, a información que considere precisa para a adaptación aducida, e igualmente, se é o caso, de consideralo oportuno, o dictame correspondente.</p>
<p>IV.3. No suposto de estaren interesados nas vacantes que se anuncian neste concurso para a mesma localidade dous funcionarios que reúnan os requisitos esixidos, poderán condiciona-la súa petición, por razóns de convivencia familiar, aínda que pertenzan a distintos corpos ou escalas, ó feito de ámbolos dous obteren destino na mesma localidade, entendéndose, en caso contrario, anulada a petición efectuada por ambos. Os funcionarios que se acollan a esta petición condicional deberán concretalo na súa instancia e xuntar unha fotocopia da petición do outro funcionario.</p>
<p>IV.4. Unha vez transcorrido o período de presentación de instancias, non poderá renunciarse ás solicitudes formuladas e estas serán vinculantes para o peticionario e os destinos adxudicados serán irrenunciables, tanto no que se refiere á base I.4 como á I.5, salvo que se obteña outro destino mediante convocatoria pública antes de remata-lo prazo de toma de posesión.</p>
<p>V. Lista de admitidos e excluídos.</p>
<p>V.1. Expirado o prazo de presentación de instancias, a directora xeral da Función Pública dictará resolución que se publicará no Diario Oficial de Galicia na que se declarará aprobada a lista de admitidos e excluídos con indicación do lugar no que se atopan expostas.</p>
<p>V.2. Os excluídos disporán dun prazo de dez días, contados a partir do seguinte ó da publicación da</p>
<p>resolución, para poderen corrixir, de se-lo caso, o defecto que motivase a exclusión. Para tal efecto a estimación ou desestimación das ditas peticións de correccións entenderase implícita na resolución pola que se publique a lista definitiva.</p>
<p>Unha vez transcorrido o dito prazo, a Dirección Xeral da Función Pública dictará resolución definitiva, contra a que se poderá interpoñer recurso potestativo de reposición ante a Consellería da Presidencia, Relacións Institucionais e Administración Pública, no prazo dun mes contado desde o día seguinte ó da súa publicación no Diario Oficial de Galicia, de conformidade co establecido na Lei 30/1992, do 26 de novembro, ou poderase impugnar directamente ante o xulgado do contencioso-administrativo de Santiago de Compostela, no prazo de dous meses contados desde a mesma data, de conformidade co establecido no artigo 14.2º da Lei 29/1998, do 13 de xullo.</p>
<p>VI. Comisión de valoración.</p>
<p>VI.1. A valoración dos méritos alegados polos concursantes para a adxudicación dos postos de traballo vacantes será efectuada pola comisión de valoración que prevé o artigo 12 do Regulamento de provisión de postos de traballo, promoción profesional e promoción interna, coa composición establecida nel. Esta comisión terá a categoría primeira das previstas no Decreto 144/2001, do 7 de xuño, e será nomeada polo órgano convocante. Os acordos da comisión adoptaranse por maioría dos seus membros.</p>
<p>VI.2. Poderá nomearse máis dunha comisión de valoración cando isto fose necesario polo número de solicitantes.</p>
<p>Neste suposto, corresponderalle á comisión de valoración número un resolver cantas consultas, interpretacións, criterios de valoración e de unificación poidan presentarse nas comisións sobre as normas que rexen o concurso, así como a coordinación das restantes comisións, e recibi-los expedientes destas relativos ás correspondentes valoracións do concurso e eleva-la proposta para a adxudicación da totalidade das prazas.</p>
<p>VI.3. A/as comisión/s poderán dispoñe-la incorporación ós seus traballos de asesores para aquelas tarefas que o requiran. A proposta de designación destes faraa a comisión número un, procedendo ó seu nomeamento o órgano convocante.</p>
<p>VI.4. A proposta de adxudicación dos postos de traballo ofertados recaerá en todo caso sobre o concursante que obtivese maior puntuación conforme o baremo establecido na base II, así como, se é o caso, conforme os criterios de desempate fixados na base II.8.</p>
<p>VI.5. Unha vez efectuada a proposta provisional da comisión de valoración para a adxudicación dos destinos, farase pública no Diario Oficial de Galicia mediante unha resolución da Dirección Xeral da Función Pública da Consellería da Presidencia, Relacións Institucionais e Administración Pública. Os concursantes poderán formula-las oportunas</p>
<p>reclamacións, se é o caso, contra a dita proposta ante esta dirección xeral no prazo de dez días hábiles a partir do seguinte ó da publicación, que se presentarán no rexistro xeral da Consellería da Presidencia, Relacións Institucionais e Administración Pública, nas delegacións provinciais e oficinas comarcais da dita consellería, ou nos lugares previstos no artigo 38 da Lei de réxime xurídico das administracións públicas e do procedemento administrativo común.</p>
<p>VI.6. Examinadas e resoltas polas comisión/s as reclamacións, se é o caso presentadas, procederase a elevar proposta definitiva de resolución do concurso, que será resolta por unha orde da Consellería da Presidencia, Relacións Institucionais e Administración Pública, que se publicará no Diario Oficial de Galicia e na que figurarán os destinos adxudicados a cada un dos participantes.</p>
<p>Para tal efecto, a estimación ou desestimación das reclamacións entenderase implícita na citada orde.</p>
<p>VII. Adxudicación de destinos.</p>
<p>VII.1. Os destinos adxudicados serán irrenunciables, salvo que con anterioridade á finalización do prazo posesorio se obteña outro destino mediante convocatoria pública, ben polo procedemento de libre designación ou por concurso, en que poderán optar por un dos dous, estando obrigados a comunicar por escrito nos tres días seguintes a opción realizada á Dirección Xeral da Función Pública.</p>
<p>VII.2. Os traslados que se deriven da resolución do presente concurso terán a consideración de voluntarios; en consecuencia, non xerarán dereito a indemnización.</p>
<p>VIII. Toma de posesión.</p>
<p>A toma de posesión en tódolos postos adxudicados como consecuencia da celebración do presente concurso realizarase a partir da data que se faga constar na orde de resolución deste, desde a que se iniciará o cómputo dos prazos posesorios establecidos no artigo 14 do Regulamento de provisión de postos de traballo, promoción profesional e promoción interna.</p>
<p>IX. Recursos.</p>
<p>Contra a presente orde, que pon fin á vía administrativa, poderase interpoñer recurso potestativo de reposición ante esta consellería, no prazo dun mes contado desde o día seguinte ó da súa publicación no Diario Oficial de Galicia, de conformidade co establecido na Lei 30/1992, do 26 de novembro, ou poderase impugnar directamente ante o Xulgado do Contencioso-Administrativo de Santiago de Compostela, no prazo de dous meses, contados desde a mesma data, de conformidade co establecido no artigo 14.2º da Lei 29/1998, do 13 de xullo.</p>
<p>Santiago de Compostela, 19 de xuño de 2002.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

