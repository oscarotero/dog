---
date: '2013-06-03'
id: C3K1-280513-0001
page: 19799
number: 104
agency: Consellería de Sanidade
section: I. Disposicións xerais.
title: >-
  ORDE do 28 de maio de 2013 pola que se regula a prestación ortoprotésica na
  Comunidade Autónoma de Galicia.
range: Orde
url: >-
  https://www.xunta.gal/dog/Publicados/2013/20130603/AnuncioC3K1-280513-0001_gl.html
---
<p>A prestación ortoprotésica, consistente na utilización de produtos sanitarios, implantables ou non, cuxa finalidade é substituír total ou parcialmente unha estrutura corporal, ou ben modificar, corrixir ou facilitar a súa función, figura recollida no artigo 108 do texto refundido da Lei xeral da seguridade social, aprobado mediante o Decreto 2065/1974, do 30 de maio, como unha obriga da Administración, constituíndo unha das prestacións do Sistema Nacional de Saúde.</p>
    <p>Estes produtos serán dispensados a través dos establecementos sanitarios (ortopedias, ópticas e centros audiolóxicos) da Comunidade Autónoma de Galicia, que deberán reunir os requisitos que en cada momento estableza a Administración sanitaria, a fin de que se salvagarde unha correcta elaboración e adecuación da prestación prescrita ao paciente, segundo a lexislación vixente que lles resulte de aplicación. </p>
    <p>A Lei 8/2008, do 10 de xullo, de saúde de Galicia, refírese no seu artigo 55 a esta prestación, dispoñendo que será facilitada polos servizos de saúde ou dará lugar, se é o caso, ás correspondentes axudas económicas. </p>
    <p>Os artigos 7, 8, 8 bis, ter e quarter da Lei 16/2003, do 28 de maio, de cohesión e calidade do Sistema Nacional de Saúde, recollen, respectivamente, o catálogo das prestacións sanitarias e a carteira común de servizos que se articulará en básica, suplementaria (na que se atopa a prestación ortoprotésica, entre outras) e de servizos accesorios. Pola súa banda, o artigo 8 quinquies da devandita lei (engadido polo Real decreto lei 16/2012, do 20 de abril), habilita ás comunidades autónomas, no ámbito das súas competencias, a aprobar as súas respectivas carteiras de servizos, que incluirán, cando menos, a carteira de servizos comúns do Sistema Nacional de Saúde, a cal debe garantirse a todas as persoas usuarias.</p>
    <p>O Real decreto 1506/2012, do 2 de novembro, regula a carteira común suplementaria de prestación ortoprotésica do Sistema Nacional de Saúde e fixa as bases para o establecemento dos importes máximos de financiamento en prestación ortoprotésica, correspondendo ás administracións sanitarias competentes na xestión da prestación ortoprotésica determinar o procedemento de elaboración dos correspondentes catálogos de material ortoprotésico, así como as condicións de acceso, prescrición, xestión, aplicación do catálogo e, se procede, de recuperación dos artigos, tendo en conta o disposto no Real decreto 1591/2009, do 16 de outubro, polo que se regulan os produtos sanitarios, así como o establecido na normativa vixente de aplicación. </p>
    <p>O citado Real decreto 1506/2012, en vigor dende o 4 de novembro de 2012, veu derrogar os aspectos referentes á achega das persoas usuarias recollidos no anexo VI do Real decreto 1030/2006, do 15 de setembro, relativo á carteira de servizos comúns de prestación ortoprotésica. En tanto, e mentres non se establezan os importes máximos de financiación e os límites de achega mediante orde ministerial, as comunidades autónomas poderán continuar aplicando a súa normativa específica sobre prestación ortoprotésica e seleccionando nos seus catálogos os produtos que consideren máis convenientes, dentro do marco do Real decreto 1030/2006, do 15 de setembro, de xeito que a achega das persoas usuarias para os ditos produtos continuará a ser a sinalada no anexo VI do citado real decreto.</p>
    <p>Esta nova situación fai necesario proceder á derrogación da vixente Orde da Consellería de Sanidade do 21 de novembro de 2002, pola que se regula a prestación ortoprotésica na Comunidade Autónoma de Galicia, e aprobación dunha nova disposición que modifique e adapte o catálogo de material ortoprotésico ao novo marco normativo estatal, con base no disposto no artigo 55 da Lei 8/2008, do 10 de xullo, de saúde de Galicia.</p>
    <p>Así as cousas, tendo en conta a experiencia dos últimos anos en relación coa prestación ortoprotésica no ámbito da Comunidade Autónoma de Galicia, e respondendo á vontade de continuidade na racionalización de devandita prestación, co obxectivo de acadar un adecuado nivel de eficiencia desta, garantindo, así mesmo, a calidade dos produtos prescritos, xorde a necesidade de adecuar as medidas de xestión e control da prestación que substitúan, adapten e melloren as existentes.</p>
    <p>En consecuencia, en uso das facultades que me confiren os artigos 34.6º e 38 da Lei 1/1983, do 22 de febreiro, reguladora da Xunta e da súa Presidencia, </p>
    <h2>DISPOÑO:</h2>
    <p>Artigo 1. <em>Obxecto e ámbito de aplicación</em></p>
    <p>O obxecto desta orde é:</p>
    <p>1. Aprobar o Catálogo Xeral do Material Ortoprotésico que figura como anexo I á presente orde. Este catálogo será de aplicación no ámbito da Comunidade Autónoma de Galicia e contén aqueles produtos sanitarios suxeitos a financiamento polo Servizo Galego de Saúde ás persoas con dereito a cobertura sanitaria dentro do Sistema Nacional da Saúde.</p>
    <p>a) Regular as condicións para a prescrición e dispensación da prestación ortoprotésica dos produtos recollidos nos puntos 7, 8, 9, e 10 do anexo VI do Real decreto 1030/2006, do 15 de setembro, polo que se establece a carteira de servizos comúns do Sistema Nacional de Saúde e o procedemento para a súa actualización.</p>
    <p>2. Mediante a aprobación do dito catálogo, fíxase para cada produto a contía máxima, IVE excluído, a financiar polo Servizo Galego de Saúde da que se descontará, se é o caso, a achega dos beneficiarios da prestación, segundo o establecido polo Ministerio de Sanidade, Servizos Sociais e Igualdade. Así mesmo, será obxecto de financiamento polo Servizo Galego de Saúde o IVE do produto que en cada caso corresponda. Tamén se engade no catálogo un anexo específico para recambios de implantes cocleares, segundo o establecido normativamente.</p>
    <p>Quedan excluídos do ámbito de aplicación desta orde os implantes cirúrxicos, que se continuarán facilitando por parte dos hospitais con cargo aos seus propios orzamentos.</p>
    <p>Artigo 2. <em>Prescrición</em> </p>
    <p>1. A prescrición dos produtos contidos no Catálogo Xeral de Material Ortoprotésico será efectuada, en todos os casos, polos/as facultativos/as especialistas da rede propia do Servizo Galego de Saúde ou dos hospitais vinculados ao Servizo Galego de Saúde mediante concerto. A prescrición en centros concertados, en todos os casos, realizarase cando a especialidade que corresponda ao problema de saúde que orixina a prestación estea concertada polo Servizo Galego de Saúde nese centro.</p>
    <p>A dita prescrición será realizada polos/as facultativos/as especialistas na materia clínica correspondente que xustifique a indicación, segundo os criterios de prescrición recollidos no anexo II desta orde, e adaptarase á lista de produtos ortoprótesicos que integran o catálogo. Incluirá, así mesmo, de forma obrigada, a descrición e código do produto do que se trate. En caso da non correspondencia entre a descrición do produto e o seu código, prevalecerá a descrición do produto.</p>
    <p>2. Cando exista un cambio na situación clínica do/a paciente que, a xuízo do/a facultativo/a especialista na materia clínica correspondente, xustifique a modificación da prescrición, o novo produto, así como os seus recambios nos casos nos que comprobe unha deterioración que impida unha utilización normal do produto, que non sexa debida á mala utilización por parte da persoa usuaria, entenderanse tamén incluídos dentro desta prestación. No caso de que a idade do/a paciente sexa inferior a 18 anos, realizaranse os recambios, logo de informe do/a facultativo/a especialista na materia clínica que corresponda, que xustifique a renovación por cambios de crecemento, ou por cambios morfolóxicos derivados da evolución da patoloxía. </p>
    <p>3. Financiaranse tamén as reparacións dos produtos ortoprotésicos prescritos, sempre que esta non sexa consecuencia de defectos imputables aos elementos, ao proceso de elaboración ou ao de adaptación do produto que deban ser cubertos pola garantía, o seu orzamento non supere en ningún caso o 30 % do prezo do produto e sexan previamente autorizadas pola unidade da prestación ortoprotésica que corresponda. </p>
    <p>Durante o período de garantía serán por conta do establecemento todas as operacións e gastos ocasionados polos recambios e reparacións de compoñentes ou produtos deteriorados por defectos imputables aos seus elementos, ao proceso de elaboración ou de adaptación.</p>
    <p>4. A prescrición dos produtos ortoprotésicos realizarase utilizando a prescrición electrónica no aplicativo correspondente.</p>
    <p>As follas de prescrición terán unha validez de 30 días naturais para a súa recepción polos establecementos de ortopedia, contados a partir da data de prescrición, ou de 45 días naturais contados a partir da data da resolución da Comisión, nos supostos recollidos no artigo 7 da presente orde. Transcorridos os ditos prazos, as follas de prescrición quedarán sen efecto.</p>
    <p>Para a prescrición de cadeiras de rodas posicionadoras, cadeiras de rodas eléctricas, cascos craneais e próteses mioeléctricas o especialista prescritor cubrirá o protocolo correspondente que se teña establecido para o efecto. Así mesmo, o persoal sanitario comprobará que os produtos de fabricación a medida, as cadeiras de rodas eléctricas e as cadeiras de rodas posicionadoras se axustan ás indicacións do/a facultativo/a prescritor/a, e se adaptan perfectamente ao/á paciente, e dará a súa conformidade asinando o visto e prace que figura na folla de prescrición descrita.</p>
    <p>Os/as facultativos/as prescritores deberán consignar a orixe da continxencia, por se houber unha terceira persoa obrigada ao pagamento. </p>
    <p>Artigo 3. <em>Dispensación</em></p>
    <p>Os produtos identificados no Catálogo Xeral do Material Ortoprotésico contido no anexo I desta orde unicamente poderán ser dispensados polos establecementos sanitarios debidamente autorizados. Para realizar a dispensación dos produtos identificados no catálogo xeral cun F, os establecementos sanitarios deberán estar autorizados para fabricación e dispensación destes. </p>
    <p>A Administración sanitaria determinará os documentos que deban ser entregados en cada caso á persoa usuaria dun destes produtos sanitarios, tales como o certificado de garantía, ficha técnica, e folla informativa coas recomendacións precisas para a mellor conservación do mesmo en condicións de utilización normal e as advertencias para evitar o seu mal uso.</p>
    <p>Artigo 4. <em>Tramitación</em></p>
    <p>O procedemento da prestación ortoprotésica, polo que respecta á súa tramitación administrativa, financiamento e concesión, adaptarase aos seguintes criterios:</p>
    <p>1. Será requisito indispensable para a prestación de material ortoprotésico que os establecementos sanitarios e/ou as súas asociacións legalmente constituídos soliciten e subscriban un acordo de colaboración co Servizo Galego de Saúde. Os establecementos sanitarios asinantes do acordo non poderán cobrar á persoa usuaria unha cantidade superior á establecida no catálogo, salvo que solicite a mellora da prestación. </p>
    <p>2. A modalidade de pagamento será a de reintegro de gastos. A cantidade que se vai reintegrar será como máximo a establecida como prezo do produto ortoprotésico prescrito, máis o IVE correspondente, que figura no Catálogo Xeral de Material Ortoprotésico, descontando, se é o caso, a achega da persoa usuaria segundo o establecido normativamente polo Ministerio de Sanidade, Servizos Sociais e Igualdade. Nos casos de cesión de créditos (endoso das facturas) entre a persoa usuaria e o establecemento sanitario, será este o que realice todos os trámites do reintegro de gastos.</p>
    <p>3. A persoa usuaria poderá solicitar ao establecemento sanitario, coa autorización da Unidade de Xestión da Prestación Ortoprotésica, a dispensación dun artigo que, polas súas características técnicas, mellore o establecido no catálogo. Neste caso a diferenza entre o prezo establecido no catálogo e o prezo do artigo elixido será por conta da persoa usuaria. </p>
    <p>4. A cantidade fixada polo Ministerio de Sanidade, Servizos Sociais e Igualdade como achega da persoa usuaria non será reembolsable ao/á paciente.</p>
    <p>5. Cando existan razóns de interese xeral debidamente xustificadas, a adquisición de material ortoprotésico poderase realizar por concurso público, para aqueles produtos que determine a Administración Sanitaria e logo de informe da Comisión Central para a Regulación e Seguimento da Prestación Ortoprotésica da Comunidade Autónoma de Galicia.</p>
    <p>Artigo 5. <em>Cadeiras de rodas e outros produtos recuperables</em> </p>
    <p>As cadeiras de rodas teñen o carácter de recuperables para a súa posible reutilización por outros/as pacientes, polo que poderán ser devoltas ao Servizo Galego de Saúde unha vez finalizado o seu uso. Para tal efecto, as persoas usuarias desta prestación asumirán por escrito un compromiso para facer efectiva tal devolución, quedando condicionado o reintegro da achega efectuada á devolución do material en bo estado de uso.</p>
    <p>O Servizo Galego de Saúde poderá establecer o carácter de recuperable doutros artigos, cando, tras o informe da Comisión Central para a Regulación e Seguimento da Prestación Ortoprotésica da Comunidade Autónoma de Galicia, así se considere.</p>
    <p>Artigo 6. <em>Dereitos e obrigacións das persoas beneficiarias</em> </p>
    <p>1. Son dereitos das persoas beneficiarias das prestacións ortoprotésicas:</p>
    <p>a) Liberdade de elección de entre os establecementos sanitarios dispensadores conveniados, segundo os criterios de planificación establecidos polo Servizo Galego de Saúde. </p>
    <p>b) Renovación da prestación, se procede. </p>
    <p>c) Acudir, en caso de desconformidade coa prestación, á Unidade de Xestión da Prestación Ortoprotésica correspondente, así como presentar, se é o caso, reclamación ante a Comisión Central para a Regulación e Seguimento da Prestación Ortoprotésica da Comunidade Autónoma de Galicia.</p>
    <p>d) Exixir durante o período de garantía, sen custo ningún para o/a paciente, os recambios e as reparacións dos compoñentes ou produtos deteriorados por defectos imputables aos seus elementos, ao proceso de elaboración ou ao de adaptación. </p>
    <p>e) Recibir por parte do establecemento dispensador do produto prescrito, certificado de garantía, ficha técnica, e folla informativa coas recomendacións precisas para a mellor conservación deste en condicións de utilización normal e as advertencias para evitar o seu mal uso. </p>
    <p>2. Serán obrigacións das persoas beneficiarias: </p>
    <p>a) Cumprir as instrucións do/a facultativo/a especialista prescritor/a. </p>
    <p>b) Facer bo uso e conservación da prestación dispensada. </p>
    <p>c) Facer efectiva a devolución dos produtos sanitarios recuperables, de conformidade co disposto no artigo 5 desta orde.</p>
    <p>Artigo 7. <em>Comisión Central para a Regulación e Seguimento da Prestación Ortoprotésica da Comunidade Autónoma de Galicia</em> </p>
    <p>1. A Comisión Central para a Regulación e Seguimento da Prestación Ortoprotésica da Comunidade Autónoma de Galicia, en coordinación co órgano competente en materia de seguimento e control da prestación ortoprotésica, é o órgano responsable de realizar adecuadamente o seguimento da prestación ortoprotésica.</p>
    <p>2. A súa composición será a seguinte:</p>
    <p>a) Presidencia: a persoa titular da Dirección Xeral de Asistencia Sanitaria do Servizo Galego de Saúde. </p>
    <p>b) Vicepresidencia: a persoa titular da Subdirección Xeral de Planificación e Programación Asistencial do Servizo Galego de Saúde.</p>
    <p>c) Vogais:</p>
    <p>– A persoa titular do Servizo de Concertos da Dirección Xeral de Asistencia Sanitaria. </p>
    <p>– Un/unha representante da Subdirección Xeral de Inspección, Auditoría e Acreditación de Servizos Sanitarios. do Servizo de Inspección de Servizos Sanitarios da Consellería de Sanidade. </p>
    <p>– Dous/dúas facultativos/as especialistas en Rehabilitación e Medicina Física, designados/as pola Dirección Xeral de Asistencia Sanitaria do Servizo Galego de Saúde.</p>
    <p>– Un/unha facultativo/a especialista en Traumatoloxía e Cirurxía Ortopédica, designado/a pola Dirección Xeral de Asistencia Sanitaria do Servizo Galego de Saúde.</p>
    <p>– Un/unha facultativo/a especialista en Medicina Familiar e Comunitaria, designado/a pola Dirección de Xeral de Asistencia Sanitaria do Servizo Galego de Saúde.</p>
    <p>Os/as vogais facultativos/as especialistas poderán ser renovados/as pola presidencia da Comisión, cando así o considere. </p>
    <p>3. Actuará como secretario/a, con voz e sen voto, un/unha funcionario/a designado/a pola Dirección Xeral de Asistencia Sanitaria do Servizo Galego de Saúde. </p>
    <p>Cando a Comisión o estime oportuno, poderá convocar ás súas reunións ata un máximo de tres expertos/as, que actuarán con voz pero sen voto, entre os/as profesionais dos/as que se considere necesaria a súa intervención.</p>
    <p>4. A Comisión reunirase como mínimo unha vez cada dous meses.</p>
    <p>5. As funcións da Comisión Central para a Regulación e Seguimento da Prestación Ortoprotésica serán as seguintes:</p>
    <p>a) Efectuar as propostas de inclusións e exclusións do catálogo vixente.</p>
    <p>b) Propor as modificacións normativas que procedan en cada momento.</p>
    <p>c) Autorizar expresamente a prescrición e adquisición de calquera material ortoprotésico non incluído no catálogo que se aproba nesta orde, así como a dos produtos que, estando incluídos no catálogo, precisan autorización previa da Comisión Central.</p>
    <p>d) Informar do carácter de recuperable doutros artigos, para os efectos do previsto no artigo 5 desta orde.</p>
    <p>e) Emitir informe con respecto aos procedementos de contratación para adquisición de material ortoprotésico. </p>
    <p>f) Emitir informe preceptivo respecto do contido dos catálogos de próteses cirúrxicas fixas e ortopédicas permanentes ou temporais.</p>
    <p>g) Facer a proposta de actualización das contías máximas financiadas polo Servizo Galego de Saúde para cada un dos produtos incluídos no Catálogo Xeral de Material Ortoprotésico. </p>
    <p>h) Aprobar os protocolos que lles sexan remitidos polo Servizo Galego de Saúde para a prescrición dos produtos ortoprotésicos.</p>
    <p>i) Asesorar as xerencias de Xestión Integrada do Servizo Galego de Saúde na resolución de dúbidas que se poidan presentar en relación coa prestación ortoprotésica, así como o que precise o/a representante da Comunidade Autónoma vogal no Comité Asesor para a prestación ortoprotésica do Ministerio de Sanidade, Servizos Sociais e Igualdade. </p>
    <p>j) Efectuar o seguimento do sistema de información que permita realizar o control da prestación ortoprotésica no ámbito da Comunidade Autónoma.</p>
    <p>k) Calquera outra que lle sexa encomendada pola Xerencia do Servizo Galego de Saúde.</p>
    <p>Artigo 8. <em>Seguimento</em> </p>
    <p>As xerencias de xestión integrada do Servizo Galego de Saúde emitirán trimestralmente un informe de seguimento e avaliación da prestación ortoprotésica no seu ámbito de actuación, co fin de constatar o adecuado cumprimento das normas establecidas na presente orde, así como a evolución dos custos económicos. </p>
    <p>Estes informes serán remitidos á Comisión Central para a Regulación e Seguimento da Prestación Ortoprotésica da Comunidade Autónoma de Galicia a través da Dirección Xeral competente en materia de seguimento e control da prestación ortoprotésica.</p>
    <p>Disposición adicional única</p>
    <p>O Servizo Galego de Saúde actualizará periodicamente o Catálogo Xeral de Material Ortoprotésico recollendo as modificacións que se determinen polo que respecta a inclusións e exclusións e contías máximas financiadas polo Servizo Galego de Saúde, así como calquera outra modificación que proceda, por proposta da Comisión Central para a Regulación e Seguimento da Prestación Ortoprotésica. </p>
    <p>Disposición transitoria primeira</p>
    <p>Mentres non estea habilitado o aplicativo correspondente para proceder á prescrición electrónica dos produtos ortoprotésicos referido no artigo 2.4, os/as facultativos/as utilizarán a folla de prescrición contida no anexo II da presente orde.</p>
    <p>Disposición transitoria segunda</p>
    <p>Todas as prescricións de produtos ortoprotésicos formuladas a partir da entrada en vigor desta orde serán tramitadas polo procedemento de reintegro de gastos. Pola contra, as prescricións realizadas antes da entrada en vigor da orde serán tramitadas de conformidade coa normativa vixente naquel momento.</p>
    <p>Disposición derrogatoria única</p>
    <p>Queda derrogada a Orde do 21 de novembro de 2002, pola que se regula a prestación ortoprotésica na Comunidade Autónoma de Galicia. </p>
    <p>Disposición derradeira</p>
    <p>Esta orde entrará en vigor o día 15 de xuño de 2013. </p>
    <p>Santiago de Compostela, 28 de maio de 2013</p>
    <footer><p>Rocío Mosquera Álvarez<br>Conselleira de Sanidade</p></footer>

