---
date: '2022-02-25'
id: G0426-110222-0008
page: 13911
number: 39
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 4 de febreiro de 2022, do Xurado Provincial de Clasificación de
  Montes Veciñais en Man Común de Ourense, polo que se publica a Resolución do 3
  de febreiro de 2022 relativa ao acto de conciliación formulada polos
  representantes dos montes veciñais en man común  MVMC Castro Puxando e
  Tardeles, pertencente á CMVMC de Pardeconde, e o MVMC A Freca, pertencente á
  CMVMC de San Pedro, A Reboreda, Carbuíz e Espadanedo, no concello de Xunqueira
  de Espadanedo.
range: Anuncio
url: >-
  https://www.xunta.gal/dog/Publicados/2022/20220225/AnuncioG0426-110222-0008_gl.html
---
<p>Examinada a solicitude de deslindamento formulada polos representantes do MVMC Castro Puxando e Tardeles, pertencente á CMVMC de Pardeconde, e o MVMC A Freca, pertencente á CMVMC de San Pedro, A Reboreda, Carbuíz e Espadanedo, no concello de Xunqueira de Espadanedo, resultan os seguintes</p>
    <p>Feitos:</p>
    <p>Primeiro. O dia 7 de febreiro de 2018 a CMVMC de Pardeconde presentou un escrito (entrada 678/RX 319365) no Rexistro da Xefatura Territorial do Medio Rural, Área Forestal de Ourense. Nel solicita que se tramite o deslindamento realizado entre o MVMC Castro Puxando e Tardeles e o MVMC A Freca, no concello de Xunqueira de Espadanedo.</p>
    <p>Coa solicitude achegou a seguinte documentación:</p>
    <p>– Acta de deslindamento.</p>
    <p>– Plano catastral sobre ortoimaxe a escala 1:14.000.</p>
    <p>– Acta de conciliación levantada no Xulgado de Paz de Xunqueira de Espadanedo.</p>
    <p>– Certificacións de aprobación das dúas comunidades.</p>
    <p>Segundo. O informe do Servizo de Montes da Xefatura Territorial de Ourense de data 19 de outubro de 2021 fai constar que a documentación achegada corresponde ao deslindamento parcial do perímetro estremeiro entre o MVMC Castro Puxando e Tardeles, pertencente á CMVMC de Pardeconde, e o MVMC A Freca, pertencente á CMVMC de San Pedro, A Reboreda, Carbuíz e Espadanedo, desde o vértice 1 (o situado máis ao L) ata o vértice 4 (o situado máis ao O).</p>
    <p>O citado informe considera que a solicitude se axusta ao establecido no artigo 53 da Lei 7/2012, do 28 de xuño, de montes de Galicia.</p>
    <p>Polo tanto, o Servizo de Montes propúxoselle ao Xurado a aprobación do deslindamento, ben que coas seguintes observacións:</p>
    <p>– Obsérvase un erro material na coordenada X do vértice 1, xa que inclúe 7 cifras enteiras en lugar de 6 (X: 6.313.126,3). Cotexada a coordenada coa que figura no plano achegado, compróbase que a coordenada correcta é X: 613.126,3.</p>
    <p>– O vértice 1 (situado nunha «rocha de gran tamaño») atópase nun terreo que non está clasificado como MVMC; polo tanto, unicamente servirá de referencia para establecer a dirección na liña de deslindamento, sen considerarse a totalidade do tramo 1-2 como límite entre MVMC.</p>
    <p>Consideracións legais é técnicas:</p>
    <p>Primeira. A presente resolución dítase ao abeiro do artigo 53 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto na Lei 39/2015, do 1 de outubro, do procedemento administrativo común das administracións públicas.</p>
    <p>Segunda. O artigo 53 da Lei 7/2012, do 28 de xuño, de montes de Galicia, recolle o procedemento que se deberá seguir no deslindamento entre montes veciñais en man común e establece que o xurado provincial de montes veciñais en man común, logo do exame da documentación presentada, ditará resolución, que será publicada no <em>Diario Oficial de Galicia</em> e notificada ás comunidades interesadas.</p>
    <p>De acordo cos feitos e fundamentos de dereito expostos, o Xurado Provincial en Man Común acordou por unanimidade o día 23 de novembro de 2021:</p>
    <p>Aprobar o acto de conciliación acadado polas xuntas reitoras dos MVMC Castro Puxando e Tardeles, pertencente á CMVMC de Pardeconde, e o MVMC A Freca, pertencente á CMVMC de San Pedro, A Reboreda, Carbuíz e Espadanedo, no Concello de Xunqueira de Espadanedo, de acordo coas consideracións realizadas no informe do Servizo de Montes do 19 de outubro de 2021.</p>
    <p>Contra esta resolución, que pon fin á vía administrativa, poderase interpor recurso potestativo de reposición ante o Xurado Provincial de Clasificación de Montes Veciñais en Man Común de Ourense no prazo dun mes, ou ben directamente recurso contencioso-administrativo ante o Xulgado do Contencioso-Administrativo de Ourense, no prazo de dous meses contados desde o día seguinte ao desta notificación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Ourense, 4 de febreiro de 2022</p>
    <footer><p>Luis Jorge Álvarez Ferro<br>Presidente do Xurado Provincial de Clasificación de Montes Veciñais<br>en Man Común de Ourense</p></footer>

