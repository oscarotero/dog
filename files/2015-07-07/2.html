---
date: '2015-07-07'
id: CA02-300615-0001
page: 28141
number: 126
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 16 de xuño de 2015 de aprobación definitiva da modificación puntual do
  Plan xeral de ordenación municipal de Santiago de Compostela, na rúa das Penas
  número 9 C en Aríns.
range: Orde
url: >-
  https://www.xunta.gal/dog/Publicados/2015/20150707/AnuncioCA02-300615-0001_gl.html
---
<p>O Concello de Santiago de Compostela remite a modificación referida e xunta proxecto redactado polo arquitecto Manuel Barrera López, en solicitude da súa aprobación definitiva, conforme o disposto no artigo 85.7 da Lei 9/2002, de ordenación urbanística e protección do medio rural de Galicia.</p>
    <p>Unha vez analizada a documentación remitida polo Concello e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resultan:</p>
    <p>I. Antecedentes.</p>
    <p>1. O Concello de Santiago de Compostela conta cun Plan xeral de ordenación municipal aprobado definitivamente polas ordes da CPTOPT do 3.10.2007 (aprobación parcial) e do 1.9.2008.</p>
    <p>2. A Secretaría Xeral de Calidade e Avaliación Ambiental decidiu o 27.2.2014 non someter esta modificación ao procedemento de avaliación ambiental estratéxica.</p>
    <p>3. Constan informes municipais xurídico e técnico do 17.10.2014 e informe da Secretaría Xeral do Pleno do 20.10.2014, nos cales se propón a aprobación inicial (artigo 85.1 da LOUG).</p>
    <p>4. O Concello Pleno aprobou inicialmente a modificación o 31.10.2014. Foi sometida a información pública polo prazo de dous meses (<em>El Correo Gallego</em>, <em>La Voz de Galicia </em>e <em>Diario Oficial de Galicia</em> do 10 de decembro). O acordo foi notificado aos concellos limítrofes de Ames, Boqueixón, Teo, Vedra, Trazo, Oroso, O Pino e Val do Dubra, así como a diversos afectados. Foron presentadas catro alegacións, segundo o certificado do 11.2.2015.</p>
    <p>5. No expediente consta un informe técnico e xurídico municipal do 13.2.2015 no que se propón a aprobación provisional da modificación. </p>
    <p>6. A modificación foi aprobada provisionalmente por acordo do Concello en Pleno do 4.3.2015.</p>
    <p>II. Obxecto e descrición do proxecto.</p>
    <p>1. A modificación afecta a parcela catastral 0054704NH4405C0001UM, duns 1.750 m2, situada no lugar da Devesa, que é unha subparcela doutra maior de superficie catastral de 3.656 m2. A parcela ten acceso a través dun camiño que arranca da rúa das Penas.</p>
    <p>2. O PXOM vixente (follas M-31 e N-31 do plano de ordenación 1/2000) clasifica a parcela como solo urbano na categoría de consolidado e cualifícaa coa Ordenanza 5 de vivenda unifamiliar en ringleira (artigo 142 da normativa do plan xeral). </p>
    <p>3. O plano de ordenación grafa especificamente as aliñacións da rede viaria, cunha liña vermella, sen incluír o camiño descrito no número anterior, de xeito que a parcela obxecto da modificación non ten contacto coa rede viaria prevista para o solo urbano no PXOM. </p>
    <p>4. A modificación ten por obxecto:</p>
    <p>a) Trazar as aliñacións do camiño da rúa das Penas á parcela, na parte clasificada como solo urbano, e establecer a cualificación de vía nun largo de 8 m no camiño e nunha área de aproximadamente 10×10 m no fondo de saco que o remata, de xeito que queda completada a ordenación, xa que a fixación de aliñacións e rasantes é unha determinación necesaria do plan xeral no solo urbano consolidado non remitido a planeamento de desenvolvemento (artigo 54.f da LOUG). No trazado inclúese a totalidade da aliñación co camiño no seu linde sur, que conforma un límite do solo urbano co solo urbanizable non delimitado SUND-21.</p>
    <p>b) Recualificar a parcela da Ordenanza 5 de vivenda familiar en ringleira á Ordenanza 6 de vivenda unifamiliar extensiva, variante 6 B, para conseguir unha maior adaptación da ordenación ás características da parcela.</p>
    <p>III. Análise e consideracións.</p>
    <p>1. Promoción da modificación: a formulación desta modificación (artigo 81.1 da LOUG e <em>a sensu contrario</em> o 79.1 dela) corresponde ao Concello e non ao solicitante que figura no proxecto, e non poderá, en consecuencia, considerarse a modificación como un plan de iniciativa particular para os efectos do artigo 79 da LOUG.</p>
    <p>2. Razóns de interese público da modificación (artigo 94.1 da LOUG): a alteración da ordenación do ámbito afectado para non deixar unha parcela en solo urbano como non susceptible de desenvolvemento urbanístico e/ou edificatorio pode conceptuarse como unha razón de interese público suficiente para motivar unha modificación do plan xeral ao abeiro do artigo 94.1 da LOUG.</p>
    <p>3. Ordenación: a vía proposta, que se corresponde co camiño existente, pode considerarse xustificada no solo urbano consolidado, cos criterios do artigo 46.1 da LOUG. </p>
    <p>A competencia para resolver sobre a aprobación definitiva do planeamento xeral correspóndelle ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG e no artigo 1 do Decreto 44/2012, do 19 de xaneiro, polo que se establece a estrutura orgánica da CMATI.</p>
    <p>IV. Resolución.</p>
    <p>En consecuencia, e visto o que antecede, </p>
    <h2>RESOLVO:</h2>
    <p>Primeiro. Outorgar a aprobación definitiva á modificación puntual do PXOM de Santiago de Compostela, na rúas das Penas nº 9 C en Aríns.</p>
    <p>Segundo. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no <em>Boletín Oficial</em> da provincia a normativa e ordenanzas do PXOM aprobado definitivamente.</p>
    <p>Terceiro. Notifíqueselle esta orde ao Concello e publíquese no <em>Diario Oficial de Galicia</em>.</p>
    <p>Cuarto. Contra esta orde cabe interpor recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 16 de xuño de 2015 </p>
    <footer><p>Ethel María Vázquez Mourelle<br>Conselleira de Medio Ambiente, Territorio e Infraestruturas</p></footer>

