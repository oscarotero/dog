---
date: '2014-12-01'
id: CA02-211114-0004
page: 49109
number: 230
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 12 de novembro de 2014 de aprobación definitiva da modificación
  puntual das normas subsidiarias de planeamento do Concello de Friol para a
  creación dunha dotación de aparcamento no lugar da Baiuca.
range: Orde
url: >-
  https://www.xunta.gal/dog/Publicados/2014/20141201/AnuncioCA02-211114-0004_gl.html
---
<p>O Concello de Friol remitiulle á Consellería de Medio Ambiente, Territorio e Infraestruturas a documentación do expediente de referencia, recibida no Rexistro do Servizo de Urbanismo de Lugo o 18 de abril de 2013, 18 de xuño de 2013 e 5 de novembro de 2013, para os efectos de resolver sobre a súa aprobación definitiva, de acordo co establecido no artigo 85.7 da Lei 9/2002, de ordenación urbanística e protección do medio rural de Galicia.</p>
    <p>Analizada a documentación achegada polo Concello de Friol, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>a) O Concello de Friol dispón dunhas normas subsidiarias de planeamento municipal aprobadas o 19 de setembro de 1990, con varias modificacións posteriores, das cales interesa mencionar unha aprobada o 28 de xaneiro de 2004, responsable das determinacións urbanísticas que rexen actualmente na maior parte dos terreos afectados pola presente modificación.</p>
    <p>b) O Concello de Friol está a tramitar un plan xeral de ordenación municipal, aprobado inicialmente o 23 de abril de 2013, no cal xa se avanza a proposta que agora está a definir a presente modificación.</p>
    <p>c) O 14 de novembro de 2012 a Secretaría Xeral de Ordenación do Territorio e Urbanismo emitiu informe sobre a modificación de referencia, e indicáronse as observacións que se deberán cumprir. En data do 12 de setembro 2012 emitíronse os informes municipais previstos no artigo 85.1 da LOUG.</p>
    <p>d) Consta a aprobación inicial da modificación por acordo do Concello Pleno de 30 de novembro de 2012, publicada o 11 de decembro de 2012 no <em>Diario Oficial de Galicia</em>, en <em>La Voz de Galicia</em> e en <em>El Progreso</em>. Presentou unha alegación a comunidade do monte veciñal propietaria da maior parte dos terreos afectados e deuse audiencia aos concellos limítrofes.</p>
    <p>e) Consta a emisión dos seguintes informes sectoriais:</p>
    <p>– En materia de augas, emitido pola Confederación Hidrográfica do Miño-Sil o 18 de febrero de 2013. Nega afeccións ao dominio público hidráulico.</p>
    <p>– En materia de montes, emitidos polo Servizo de Montes da Xunta en Lugo o 20 de decembro de 2012, 12 de marzo de 2013, 17 de xuño de 2013, 30 de xullo de 2013 e 3 de outubro de 2013; e pola Xefatura da Consellería de Medio Rural en Lugo o 3 de outubro de 2013, favorables á declaración de prevalencia da utilidade pública intrínseca á modificación do uso sobre a propia do monte veciñal afectado.</p>
    <p>– En materia de estradas, emitido pola Deputación Provincial de Lugo o 26 de febrero de 2013, favorable. </p>
    <p>– Informe da alegación presentada polo equipo redactor (26 de marzo de 2013).</p>
    <p>– Informe da Secretaría municipal sobre a adecuación da tramitación realizada (1 de abril de 2013).</p>
    <p>f) Consta a aprobación provisional da modificación por Acordo do Concello Pleno do 5 de abril 2013.</p>
    <p>g) A Comisión Superior de Urbanismo, en cumprimento do artigo 94.4 da LOUG e por tratarse de terreos cualificados como zonas verdes ou espazos libres públicos, emitiu informe, de carácter favorable, en data 22 de setembro de 2014.</p>
    <p>II. Aspectos xerais.</p>
    <p>a) A modificación ten por obxecto a creación dunha dotación de aparcadoiro de vehículos ao aire libre próximo ao mercado gandeiro, para os efectos de satisfacer as necesidades de estacionamento dos visitantes que acoden a distintos actos que se celebran neste equipamento.</p>
    <p>b) A modificación delimita dúas dotacións: un aparcadoiro de nova concepción (4 ha); e un espazo libre público (12,6 ha) previsto con outra configuración no planeamento vixente.</p>
    <p>c) O ámbito da modificación presenta unha superficie aproximada de 16,6 ha, sendo inmediato ao solo urbano da vila de Friol. Os terreos afectados pertencen en máis de dúas terceiras partes á Comunidade do Monte Veciñal en Man Común de Lamas (expediente 24/76 do Xurado Provicial de Montes).</p>
    <p>d) Os terreos afectados teñen distinto tratamento no planeamento vixente:</p>
    <p>– Maioritariamente solo rústico de protección forestal con cualificación de espazos libres públicos –sistema xeral– (parte do ámbito que fora ordenada na modificación aprobada en 2004).</p>
    <p>– Solo non urbanizable de protección de vías –número 6.8.1 da normativa das NSP–, destinado a viario (terreos da marxe leste da estrada LU-P-2102).</p>
    <p>– Outros terreos non urbanizables con distintas categorizacións (números 6.7.2, 6.8.1, 6.6.2… da normativa das NSP), presumiblemente clasificables como solo rústico de protección forestal consonte a LOUG, tendo en conta as determinacións do PXOM en tramitación (parte leste do novo espazo libre).</p>
    <p>III. Análise e consideracións.</p>
    <p>III.1. Cumprimento das observacións do informe previo da SXOTU.</p>
    <p>a) Punto III.1 (compatibilización da dotación prevista coa protección forestal da área afectada): considérase cumprido.</p>
    <p>b) Punto III.2. do ISXOTU (elección dunha das alternativas de zona verde bosquexadas no proxecto previo á aprobación inicial; redución da superficie deste sistema xeral): No proxecto aprobado provisionalmente optouse por unha das alternativas propostas no proxecto previo base do ISXOTU.</p>
    <p>En canto á incidencia na extensión do sistema xeral de espazos libres, a superficie reservada no planeamento vixente é duns 120.605 m2, superficie que se mantén na proposta de modificación.</p>
    <p>c) Punto III.3 do ISXOTU (informes sectoriais): recadáronse os informes sectoriais indicados.</p>
    <p>d) Punto III.4 do ISXOTU (necesidade de intervención da CSU): a Comisión Superior de Urbanismo, en cumprimento do artigo 94.4 da LOUG e por tratarse de terreos cualificados como zonas verdes ou espazos libres públicos, emitiu informe, de carácter favorable, en data 22 de setembro de 2014.</p>
    <p>De conformidade co artigo 89 da LOUG e o artigo 3 do Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos plans xerais de ordenación municipal correspóndelle á conselleira de Medio Ambiente, Territorio e Infraestruturas.</p>
    <p>IV. Resolución.</p>
    <p>En consecuencia, e de conformidade co establecido no artigo 85.7.a) da LOUG, resolvo:</p>
    <p>1º. Outorgar a aprobación definitiva á modificación puntual das normas subsidiarias de planeamento do Concello de Friol, para a creación dunha dotación de aparcamento no lugar da Baiuca, deixando constancia da obriga de someter o proxecto de urbanización a informe do Servizo de Vías e Obras Provinciais da Deputación de Lugo, como se indica no seu informe. </p>
    <p>2º. Contra esta orde cabe interpor recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>3º. Notifíqueselles esta orde ao Concello e publíquese no <em>Diario Oficial de Galicia</em>.</p>
    <p>Santiago de Compostela, 12 de novembro de 2014</p>
    <footer><p>Ethel María Vázquez Mourelle<br>Conselleira de Medio Ambiente, Territorio e Infraestruturas</p></footer>

