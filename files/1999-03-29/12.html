---
date: '1999-03-29'
id: 5B9A
page: 3536
number: 60
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 11 de febreiro de 1999, da Delegación Provincial de Lugo, pola
  que se dispón a inscrición no rexistro e publicación, no Diario Oficial de
  Galicia, do convenio colectivo de ámbito provincial para a empresa
  Setex-Aparki, S.A.
range: Resolución
url: 'https://www.xunta.gal/dog/Publicados/1999/19990329/Anuncio5B9A_gl.html'
---
<p>Visto o texto do convenio colectivo para a empresa Setex-Aparki, S.A. (código 2700652), da provincia de Lugo, asinado o día 3 de febreiro de 1999, pola representación da citada empresa e a dos seus traballadores, e de conformidade co disposto no artigo 90, números 2 e 3 do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo.</p>
<p>Esta delegación provincial,</p>
<p>ACORDA:</p>
<p>Primeiro.-Ordena-la inscrición do citado convenio colectivo no rexistro de convenios desta delegación, así como o seu depósito.</p>
<p>Segundo.-Remiti-lo texto do mentado convenio á Dirección Xeral de Relacións Laborais da Xunta de Galicia.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Lugo, 11 de febreiro de 1999.</p>
<p>P.D. (Decreto 227/1998, do 10 de xullo)</p>
<p>Rafael Díaz Iglesias</p>
<p>Secretario</p>
<p>Convenio colectivo para os traballadores da empresa Setex-Aparki, S.A., de Lugo. Año 1999</p>
<p>Capítulo I</p>
<p>Disposicións xerais</p>
<p>Artigo 1º.-Ámbito funcional.</p>
<p>O presente convenio regula as relacións laborais entre a empresa Setex-Aparki, S.A., e o seu persoal.</p>
<p>Artigo 2º.-Ámbito xeográfico.</p>
<p>O ámbito xeográfico do presente convenio circunscríbese á cidade de Lugo.</p>
<p>Artigo 3º.-Duración.</p>
<p>O convenio entrará en vigor o día 1 de xaneiro de 1999, con independencia da súa publicación no BOP. A súa vixencia estenderase ata o 31 de decembro de 1999.</p>
<p>Os seus efectos económicos retrotraeranse ó 1 de xaneiro de 1999.</p>
<p>Artigo 4º.-Denuncia.</p>
<p>Calquera das partes asinantes poderá denuncia-la expiración da vixencia do citado convenio, e deberán facelo cun mínimo de 3 meses antes do respectivo vencemento.</p>
<p>A denuncia efectuarase mediante comunicación fidedigna á outra parte e á Dirección Provincial de Traballo.</p>
<p>De non ser denunciado en tempo e forma por ningunha das partes, prorrogarase automaticamente por anualidades naturais, elevando os conceptos económicos na mesma proporción en que o faga o IPC previsto para ese ano máis un punto.</p>
<p>Denunciado o convenio, se as negociacións se estendesen por un período superior á súa vixencia, entenderase prorrogado este ata a entrada en vigor do novo convenio.</p>
<p>Artigo 5º.-Vinculación á totalidade.</p>
<p>No suposto de que a xurisdicción laboral declarase contrario ás disposicións legais vixentes no momento do asinamento do convenio algún dos seus pactos, o convenio quedará nulo na súa totalidade e ámbalas partes comprométense a renegocialo de novo.</p>
<p>Artigo 6º.-Comisión paritaria.</p>
<p>Co obxecto de velar pola correcta aplicación e cumprimento do contido do presente convenio, créase unha comisión mixta paritaria que entenderá de tódalas cuestións relacionadas coa interpretación das normas contidas nel.</p>
<p>A comisión mixta paritaria estará formada por 2 traballadores (nomeados polo sindicato máis representativo dentro da empresa) e 2 representantes da empresa. Cada parte poderá nomear 1 asesor, que terá voz pero non voto.</p>
<p>Para que exista acordo requirirase o voto acorde da metade máis un dos membros da comisión.</p>
<p>Das reunións celebradas pola comisión levantarase acta na que figurarán as decisións tomadas; as actas deberán ser asinadas pola totalidade dos membros asistentes a elas.</p>
<p>A comisión reunirase cando o solicite unha das partes.</p>
<p>Capítulo II</p>
<p>Xornada laboral</p>
<p>Artigo 7º.-Xornada.</p>
<p>A xornada, en cómputo anual, será de 1.800 horas.</p>
<p>Artigo 8º.-Horarios.</p>
<p>As quendas de traballo poderán ser continuadas ou partidas. Naqueles casos en que se realicen de forma continuada, haberá un período de descanso de 30 minutos.</p>
<p>Entre quenda e quenda de traballo terán que transcorrer como mínimo doce horas.</p>
<p>Os días de descanso, en cómputo anual, serán os mesmos para todo o persoal.</p>
<p>A organización do traballo é competencia da empresa, aínda que os cuadrantes de traballo serán negociados entre os representantes dos traballadores e da empresa.</p>
<p>Artigo 9º.-Vacacións.</p>
<p>Todo o persoal desfrutará de vacacións retribuídas de 33 días naturais. Aqueles traballadores cunha antigüidade inferior a un ano desfrutarán dos días correspondentes por vacacións de forma proporcional á súa antigüidade.</p>
<p>O calendario laboral de vacacións será pactado entre a empresa e a representación dos traballadores. Para tal efecto, os representantes presentarán unha proposta de cadro de vacacións antes do 30 de outubro de cada ano.</p>
<p>Artigo 10º.-Permisos e licencias.</p>
<p>Os traballadores poderán desfrutar de permiso retribuído nos seguintes casos:</p>
<p>-Por nacemento de fillo/a: 4 días.</p>
<p>-Por matrimonio do traballador/a: 20 días.</p>
<p>-Por enfermidade grave ou falecemento do cónxuxe ou parella estable, ata segundo grao de consanguinidade ou afinidade: 4 días.</p>
<p>-Por matrimonio de fillos ou pais: 1 día.</p>
<p>-Cando se teña que realizar un desprazamento de máis de 100 km, corresponderalle un día máis, se é o caso.</p>
<p>-En caso de visita médica nos servicios da Seguridade Social e mediante xustificación de consulta, concederase o tempo necesario para ela.</p>
<p>-O traballador terá dereito a desfrutar de xornada retribuída de 4 días por asuntos propios. Como único requisito para a súa adxudicación, esixirase a súa petición por escrito cunha anticipación de 48 horas,</p>
<p>como mínimo. Cando a petición dalgúns destes días sexa realizada por máis do 10% do cadro de persoal activo nesa data, a representación legal dos traballadores e da empresa abordarán as condicións precisas para o seu desfrute.</p>
<p>Capítulo III</p>
<p>Ascensos</p>
<p>Artigo 11º.-Ascensos e promocións.</p>
<p>Cando na empresa se produzan vacantes, se creen e aumenten certos postos de traballo (tanto mandos intermedios como de categorías medias), antes de contratar a persoas alleas a ela, tratarase de cubrir estas prazas con traballadores do cadro de persoal; as vacantes que estes orixinen pasaranse a cubrir coas novas contratacións.</p>
<p>Cando un traballador realice traballos de categoría superior durante máis de 90 días ininterrompidos ou de 120 días alternos dentro do mesmo ano, concederáselle a categoría superior, e figurará con ela na correspondente escala.</p>
<p>Tódolos traballadores terán dereito á formación profesional e á promoción no traballo, segundo establece o Estatuto dos traballadores no seu artigo 22.</p>
<p>Tódolos traballadores que realicen estudios ou formación profesional en centros oficiais poderán solicitar quenda de traballo adecuada a eles, a concesión da cal, logo de estudio e aprobación, se realizará por acordo entre os representantes dos traballadores e a empresa. Os permisos necesarios non excederán de 8 días naturais ó ano retribuídos, para concorrer a exames, sen alteración nin diminución dos seus dereitos laborais.</p>
<p>Capítulo IV</p>
<p>Axudas sociais</p>
<p>Artigo 12º.-Incapacidade temporal (IT).</p>
<p>Aboarase o 100% en tódolos casos, sen límite algún de tempo.</p>
<p>Artigo 13º.-Xubilación.</p>
<p>Será recomendada ós 64 anos, sempre que o traballador teña cuberto o período de carencia na Seguridade Social, para tal efecto e segundo o estipulado no Real decreto 1194/1995 a empresa comprométese a substituí-lo traballador xubilado por outro contratado nas mesmas condicións.</p>
<p>Establécese para o persoal que se xubile anticipadamente unha gratificación na contía seguinte:</p>
<p>Ós 63 anos: 425.000 ptas.</p>
<p>Ós 62 anos: 500.000 ptas.</p>
<p>Ós 61 anos: 525.000 ptas.</p>
<p>Ós 60 anos: 575.000 ptas.</p>
<p>Capítulo V</p>
<p>Dereitos sindicais</p>
<p>Artigo 14º.-Información sobre a contratación.</p>
<p>A dirección da empresa estará obrigada a facilitarlles ós representantes sindicais información periódica sobre contratación, que incluirá:</p>
<p>a) Previsións en materia de emprego e contratación.</p>
<p>Modalidades de contratación.</p>
<p>-Grao de cumprimento das previsións anteriores. Esta información entregarase trimestralmente.</p>
<p>b) Os sindicatos asinantes do presente convenio serán consultados previamente á adopción de decisións empresariais en materia de:</p>
<p>-Número de traballadores que se deben contratar.</p>
<p>-Modalidade de contratos e número deles.</p>
<p>-Datas de celebración de contratos e duración deles.</p>
<p>-Modo de selección de persoal.</p>
<p>En caso de que as decisións empresariais non se realicen, logo de consulta cos representantes sindicais, entenderanse inexistentes as circunstancias que xustifican a contratación temporal e por tanto as relacións laborais serán consideradas como indefinidas.</p>
<p>Capítulo VI</p>
<p>Seguridade e hixiene</p>
<p>Artigo 15º.-Vestiario.</p>
<p>Servicio ORA:</p>
<p>-Un anorak impermeable.</p>
<p>-Dous pantalóns.</p>
<p>-Dúas saias.</p>
<p>-Dúas camisas de manga longa para o inverno.</p>
<p>-Dúas camisas de manga curta para o verán.</p>
<p>-Unha chaqueta que faga xogo coa saia ou pantalón.</p>
<p>-Un par de zapatos para o verán.</p>
<p>-Un par de botas para o inverno.</p>
<p>-Unha gravata.</p>
<p>-Dous pares de calcetíns de verán.</p>
<p>-Dous pares de calcetíns de inverno.</p>
<p>-Medias para o persoal feminino.</p>
<p>-Unha gorra.</p>
<p>-Un par de luvas de pel.</p>
<p>As roupas de traballo e calzado serán renovables de ano en ano.</p>
<p>Ós traballadores que por necesidades físicas e prescrición facultativa precisaran modificacións nas súas pezas de roupa de traballo, estas seranlles efecutadas con cargo á empresa.</p>
<p>Artigo 16º.-Asistencia xurídica.</p>
<p>Tódolos traballadores terán dereito a que a empresa lles proporcione a asistencia de avogado e procurador desde o inicio á fin do proceso xurídico nos casos en que pola prestación e durante o desenvolvemento do seu cometido, se producise algún tipo de agresión por terceiros, alleos á empresa, sempre que o traballador non incorrese en neglixencia ou comportamento doloso ou culpable.</p>
<p>Artigo 17º.-Seguro de morte ou invalidez.</p>
<p>Establecerase unha póliza de seguros por morte ou invalidez para cada un dos traballadores da empresa durante a súa permanencia en activo nela, consistente nunha indemnización de 4.000.000 de pesetas en caso de morte natural e de 4.000.000 de pesetas en caso de morte ou invalidez por accidente, quedando exentos desta póliza tódolos traballadores maiores de 65 anos. A póliza producirá efectos a partir da data en que se asine o citado convenio. As primas dese seguro será por conta da empresa, a cal deberá dar copia ós representantes legais dos traballadores.</p>
<p>Indemnizacións por falecemento. A empresa aboará tres mensualidades compostas por salario base e antigüidade do mes completo en que faleza, sen ter en conta o día en que tal feito ocorra; a cantidade que se aboará por luctus será de 150.000 ptas.</p>
<p>Artigo 18º.-Protección do embarazo.</p>
<p>A traballadora xestante terá dereito a ocupar durante o seu embarazo un posto de traballo e unha quenda distinta á súa, se existe prescrición do facultativo que atenda o embarazo, sen modificación de categoría nin mingua nos seus dereito económicos.</p>
<p>Durante a baixa por IT por embarazo, a traballadora terá dereito a percibi-lo 100% de tódolos seus conceptos salariais.</p>
<p>A traballadora embarazada terá dereito a permisos retribuídos por preparación ó parto, así como elixi-la data das súas vacacións regulamentarias. Os cursos de preparación ó parto realizaranse fóra de horas laborables, sempre e cando exista un centro para iso.</p>
<p>Artigo 19º.-Pagas extraordinarias.</p>
<p>Establécense dúas pagas extraordinarias, en contía de salario base, pluses e antigüidade, que serán aboadas, a de verán coa nómina do mes de xuño e a de Nadal con anterioridade ó 20 de decembro.</p>
<p>Así mesmo, establécese unha participación nos beneficios que consistirá no reparto lineal entre tódolos traballadores dunha cantidade equivalente ó 2% do remanente anual obtido no servicio ORA. Este remanente xustificarase mediante as liquidacións presentadas ó concello correspondente ó ano ante</p>
<p>rior. Esta paga farase efectiva durante os 3 meses seguintes ó devengo. O aboamento farase efectivo antes do 31 de marzo de cada ano.</p>
<p>Artigo 20º.-Antigüidade.</p>
<p>O persoal afectado polo presente convenio devengará as antigüidades de acordo coas seguintes táboas:</p>
<p>De 3 a 6 anos: 5%.</p>
<p>De 6 a 9 anos: 10%.</p>
<p>De 9 a 12 anos: 15%.</p>
<p>De 12 a 15 anos: 20%.</p>
<p>De 15 a 18 anos: 25%.</p>
<p>De 18 a 21 anos: 34%.</p>
<p>De 21 a 24 anos: 48%.º</p>
<p>De 24 ou máis anos: 58%.</p>
<p>Estas porcentaxes aplicaranse sobre o salario base vixente en cada momento.</p>
<p>Artigo 21º.-Quebranto de moeda.</p>
<p>Aboaráselle a cada traballador un 2% sobre cada tarxeta que sexa vendida por el mesmo. O seu devengo realizarase antes de finaliza-lo primeiro e segundo semestre de cada ano.</p>
<p>Capítulo VII</p>
<p>Retribucións</p>
<p>Artigo 22º.-Mantemento de emprego.</p>
<p>O número de traballadores fixos será de 14 como mínimo. Non obstante a empresa comprométese a aumentar, na medida do posible, o número de traballadores de contratación ata chegar a 17, durante a vixencia do convenio.</p>
<p>Artigo 23º.-Táboas salariais para 1999 (segundo anexo I).</p>
<p>Artigo 24º.-Incremento salarial 1999.</p>
<p>Acórdase un incremento salarial segundo táboas.</p>
<p>Ó mesmo tempo, tódolos traballadores percibirán unha paga de compensación social que se cobrará na nómina do mes de setembro de 1999 por importe de 30.000 pesetas.</p>
<p>ANEXO I</p>
<p>Táboa salarial ano 1999</p>
<table><tbody><tr><td>Categorías</td><td>Salario bruto
mensual 99</td><td>Salario base
x 14 pagas</td><td>Incentivo
x 14 pagas</td><td>Transporte
x 14 pagas</td></tr>
<tr><td></td></tr>
</tbody></table>
<table><tbody><tr><td>Vixilante</td><td>114.330</td><td>86.520</td><td>5.150</td><td>22.660</td></tr>
<tr><td>Cond. Mant.</td><td>166.000</td><td>108.000</td><td>17.700</td><td>40.300</td></tr>
<tr><td>Of. Mantem.</td><td>155.000</td><td>96.000</td><td>20.300</td><td>38.700</td></tr>
<tr><td>Admtvo.</td><td>159.959</td><td>92.700</td><td>21.527</td><td>45.732</td></tr>
</tbody></table>

