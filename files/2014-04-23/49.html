---
date: '2014-04-23'
id: G0181-110414-0003
page: 18544
number: 77
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 2 de abril de 2014 polo que se fai pública a resolución de
  aprobación do expediente de información pública e definitiva do proxecto de
  trazado e impacto ambiental das variantes de Cangas e Moaña (clave
  PO/07/220.01).
range: Anuncio
url: >-
  https://www.xunta.gal/dog/Publicados/2014/20140423/AnuncioG0181-110414-0003_gl.html
---
<p>Con data do 31 de marzo de 2014, a directora da Axencia Galega de Infraestruturas, por delegación do conselleiro de Medio Ambiente, Territorio e Infraestruturas (Orde do 4 de febreiro de 2013, Diario Oficial de Galicia do 20 de febreiro), visto o informe da análise das alegacións, resolveu o seguinte:</p>
    <p>Antecedentes de feito.</p>
    <p>Primeiro. Con data do 10 de xullo de 2012, a directora da Axencia Galega de Infraestruturas aprobou provisionalmente o proxecto de trazado e impacto ambiental das variantes de Cangas e Moaña (clave PO/07/220.01).</p>
    <p>Segundo. Con data do 20 de xullo de 2012, publicouse no Diario Oficial de Galicia nº 139, a Resolución do 26 de xuño de 2012, da directora da Axencia Galega de Infraestruturas, pola que se sometía ao trámite de información pública o proxecto de trazado e impacto ambiental das variantes de Cangas e Moaña (clave PO/07/220.01) así como a relación individual de bens, dereitos e propietarios afectados polo proxecto referido.</p>
    <p>Terceiro. Con data do 22 de agosto de 2012, publicouse no Diario Oficial de Galicia nº 159, a Resolución do 8 de agosto de 2012, da directora da Axencia Galega de Infraestruturas, pola que se ampliaba o prazo de información pública do referido proxecto de trazado.</p>
    <p>Cuarto. Durante todo o trámite de información pública presentáronse alegacións que foron remitidas á dirección do estudo para a súa valoración.</p>
    <p>Fundamentos de dereito.</p>
    <p>Primeiro. O artigo 15.1 da Lei 4/1994, do 14 de setembro, de estradas de Galicia, establece que, cando se trate da construción dunha nova estrada ou variante de poboación non prevista no planeamento urbanístico vixente, a Administración titular da estrada aprobará tecnicamente o correspondente estudo informativo ou proxecto de trazado, que se someterá ao trámite de información pública durante un prazo de trinta días hábiles, na forma prevista na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>No número 2 dese artigo establécese que, simultaneamente coa información pública, o estudo ou proxecto deberá remitirse ás administracións afectadas para que, no prazo dun mes, examinen se o trazado proposto é o máis adecuado para o interese xeral e para os intereses das localidades e provincias afectadas. Transcorrido este prazo e un mes máis sen que as administracións afectadas emitan informe ao respecto, entenderase que están conformes co estudo ou proxecto.</p>
    <p>Segundo. Na tramitación do expediente tivéronse en conta as normas de procedemento contidas na Lei 4/1994, do 14 de setembro, de estradas de Galicia; na Lei 30/1992, do 26 de novembro, de réxime xurídico das administracións públicas e do procedemento administrativo común, e demais normas vixentes de aplicación.</p>
    <p>Por todo o exposto, e após a análise efectuada das alegacións e informes presentados polos organismos oficiais competentes,</p>
    <h2>Resolvo:</h2>
    <p>Primeiro. Aprobar o expediente de información pública e definitivamente o proxecto de trazado e impacto ambiental das variantes de Cangas e Moaña (clave PO/07/220.01) tendo en conta as seguintes consideracións na fase de proxecto de construción:</p>
    <p>a) Variante de Moaña e conexión PO-313-VG-4.5 (Sabaceda):</p>
    <p>Considerando as diversas alegacións recibidas que solicitan a retirada do proxecto por consideralo innecesario e con elevado impacto sobre o medio humano e natural do concello, emitidas polo Concello de Moaña e os grupos veciñais, e a necesidade de revisión do trazado solicitada pola Dirección Xeral do Patrimonio Cultural, resólvese deixar sen efecto o referido proxecto nestes treitos. </p>
    <p>b) Variante de Cangas:</p>
    <p>1. Consideraranse as medidas requiridas pola Dirección Xeral do Patrimonio Cultural.</p>
    <p>2. Faranse os axustes de sección tipo necesarios para dotar a infraestrutura de elementos de integración urbana, ao menos na conexión coa avenida de Marín e no treito comprendido entre a rotonda 3 e no final da actuación.</p>
    <p>3. Analizaranse as posibilidades de baixar a cota da rasante entre o paso sobre o río das Presas e a rotonda 3, substituír o paso inferior VC2 PI 0.3 por unha intersección a nivel (tamén o VC2 PI 0.2 no caso de que resulte necesario) e integrar na malla urbana o treito comprendido entre ese punto e a rotonda 2.</p>
    <p>4. Analizarase, entre outras, a posibilidade de substituír o recheo do treito 1 por un viaduto.</p>
    <p>5. Debido a que os cambios propostos no deseño da vía non cumprirían o indicado no artigo 38.4 da Lei 4/1994, do 14 de setembro, de estradas de Galicia, a inhabilitan para formar parte da Rede autonómica de estradas de Galicia, e eliminarase da planificación autonómica en materia de estradas. No caso de que nun futuro se acade algún tipo de acordo co Concello de Cangas para cofinanciar o seu desenvolvemento, este deberá asumir o compromiso de, cando menos, obter os terreos necesarios para a execución das obras e asumir a titularidade e a explotación da nova vía e do treito existente da PO-551, na travesía de Cangas, que aquel vén complementar.</p>
    <p>c) Conexión PO-515-VG-4.5 (Tirán):</p>
    <p>1. Consideraranse as medidas requiridas pola Dirección Xeral do Patrimonio Cultural. Respecto do cruceiro de Faxáns, deberá ser redactado, previamente á execución, o proxecto de traslado por un técnico competente, que será remitido á Dirección Xeral do Patrimonio Cultural para o seu informe.</p>
    <p>2. Completarase o deseño engadindo un treito adicional de beiravía na marxe esquerda entre os p.q. 0+200 - 0+250, dispondo beiravías na contorna da rotonda 2 e dando continuidade ás beiravías da marxe dereita ata o centro escolar.</p>
    <p>3. Acondicionarase como parque a zona que se vai expropiar na contorna do p.q. 0+200 (marxe esquerda), e habilitarase zona de estacionamento para minusválidos.</p>
    <p>Segundo. Nas fases posteriores do proxecto e durante a execución da obra, cumpriranse as prescricións da declaración de impacto ambiental formulada pola Secretaría Xeral de Calidade e Avaliación Ambiental na súa Resolución do 18 de febreiro de 2014.</p>
    <p>Terceiro. Consonte establece o artigo 15.3 da Lei 4/1994, do 14 de setembro, de estradas de Galicia, ordénase a modificación ou revisión do planeamento urbanístico dos concellos de Cangas e Moaña, afectados polos trazados aprobados:</p>
    <p>– Variante de Cangas.</p>
    <p>– Conexión PO-515-VG-4.5 (Tirán).</p>
    <p>O cal deberá acomodarse ás determinacións do proxecto de trazado e impacto ambiental aprobado no prazo dun ano desde a súa aprobación.</p>
    <p>Cuarto. O proxecto de construción que desenvolva o proxecto de trazado deberá axustarse ás indicacións recollidas nesta resolución.</p>
    <p>Quinto. Na páxina web da Consellería de Medio Ambiente, Territorio e Infraestruturas (http://www.cmati.xunta.es/tema/c/Infraestruturas_Estradas) porase á disposición dos interesados un documento coa planta do proxecto de trazado aprobado.</p>
    <p>Sexto. Contra esta resolución, que pon fin á vía administrativa, poderase interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da publicación desta resolución no Diario Oficial de Galicia, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa, ou ben recurso potestativo de reposición ante o conselleiro de Medio Ambiente, Territorio e Infraestruturas no prazo dun mes contado desde o día seguinte ao da publicación da presente resolución no DOG, de acordo co disposto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>O que se fai público para xeral coñecemento.</p>
    <p>Santiago de Compostela, 2 de abril de 2014</p>
    <footer><p>Ethel Vázquez Mourelle<br>Directora da Axencia Galega de Infraestruturas</p></footer>

