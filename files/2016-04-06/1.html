---
date: '2016-04-06'
id: G0164-220316-0002
page: 12140
number: 65
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 10 de marzo de 2016 pola que se establecen as bases reguladoras que
  rexerán as axudas destinadas á colaboración no financiamento de actuacións en
  materia de arquivos e se procede á súa convocatoria para o ano 2016.
range: Orde
url: >-
  https://www.xunta.gal/dog/Publicados/2016/20160406/AnuncioG0164-220316-0002_gl.html
---
<p>A Consellería de Cultura, Educación e Ordenación Universitaria é o órgano da Xunta de Galicia encargado da proposta e execución das directrices xerais da política cultural de Galicia e correspóndelle a dirección e coordinación das grandes liñas de actuación e as medidas para o desenvolvemento da cultura galega, no senso máis amplo, mediante a cooperación e a suma de vontades coas institucións con que comparte obxectivos, entes locais, organismos públicos e entidades privadas, como forma de cristalizar as iniciativas no eido da protección, investigación e difusión cultural.</p>
    <p>A Lei 7/2014, do 26 de setembro, de arquivos e documentos de Galicia, e a Lei 8/1995, do 30 de outubro, do patrimonio cultural de Galicia, atribúen á Consellería de Cultura, Educación e Ordenación Universitaria as competencias en materia de patrimonio cultural de Galicia e, como parte del, correspóndenlle as actuacións para a protección, conservación, acrecentamento e difusión do patrimonio documental e dos arquivos. </p>
    <p>Os arquivos custodian documentos como testemuño e garantía de dereitos e deberes das institucións e dos cidadáns e como fonte de información para a xestión administrativa e a investigación. A súa función é conservar e servir os documentos polos medios e técnicas que lles son propios. </p>
    <p>Os arquivos galegos forman parte dunha estrutura organizativa, o Sistema de Arquivos de Galicia, composta por órganos, arquivos e servizos, que busca a consecución dos fins propios dos arquivos a través da colaboración en prol da súa rendibilidade social e económica. </p>
    <p>A Consellería de Cultura, Educación e Ordenación Universitaria, como órgano coordinador e directivo do Sistema de Arquivos de Galicia, é quen para establecer as directrices técnicas que garantan a organización e o funcionamento dos arquivos que integran o sistema e prestarlles asistencia, poñendo á súa disposición os recursos técnicos e os créditos que anualmente se establezan nos seus orzamentos. </p>
    <p>En consecuencia, para que os arquivos realicen adecuadamente as súas funcións e os cidadáns teñan acceso á información contida nos documentos, é preciso que estean dotados da infraestrutura e do equipamento adecuado, que os seus fondos documentais estean organizados, en bo estado físico e mesmo reproducidos noutros soportes. </p>
    <p>Para estes efectos, no exercicio das facultades que me confire o artigo 34 da Lei 1/1983, do 22 de febreiro, reguladora da Xunta e da súa Presidencia, modificada parcialmente pola Lei 11/1988, do 20 de outubro, e de conformidade co disposto no artigo 14 da Lei 9/2007, do 13 de xuño, de subvencións de Galicia, así como as normas de desenvolvemento,</p>
    <h2>DISPOÑO:</h2>
    <p>Artigo 1. Obxecto e finalidade</p>
    <p>O obxecto da presente orde é establecer as bases reguladoras e convocar axudas destinadas á mellora dos arquivos de Galicia, garantindo unha custodia responsable e o acceso dos cidadáns aos documentos.</p>
    <p>A finalidade da axuda é a realización de actividades que teñan por obxecto unha das seguintes liñas de actuación:</p>
    <p>1. A organización de fondos documentais dos arquivos galegos e o seu tratamento arquivístico.</p>
    <p>2. A dixitalización do patrimonio documental custodiado en arquivos galegos segundo as seguintes características:</p>
    <p>a) Arquivos de entes locais: dixitalización de actas de Pleno custodiadas nos arquivos municipais.</p>
    <p>b) Arquivos de universidades: dixitalización de documentos constitutivos de patrimonio documental que sexan de interese para Galicia.</p>
    <p>c) Arquivos de entidades privadas sen ánimo de lucro: dixitalización de documentos constitutivos de patrimonio documental que sexan de interese para Galicia.</p>
    <p>Os documentos propostos para dixitalizar estarán previamente organizados e descritos nunha base de datos segundo a Norma galega de descrición arquivística (NOGADA). Os proxectos deberán incluír a creación dun arquivo dixital de conservación permanente e a creación dunha copia dixital para a difusión na páxina web do Portal de Arquivos de Galicia.</p>
    <p>As axudas reguladas nesta orde concederanse en réxime de concorrencia competitiva e baixo os principios de publicidade, obxectividade, concorrencia, transparencia, igualdade, non discriminación, eficacia e eficiencia. </p>
    <p>Artigo 2. Beneficiarios</p>
    <p>Poderán optar a estas axudas as universidades, os entes locais e as entidades privadas sen fin de lucro galegas que conten cun local estable destinado a arquivo e custodien fondos documentais constitutivos do patrimonio documental de Galicia, entendido como tal o establecido no artigo 77 da Lei 8/1995, do patrimonio cultural de Galicia.</p>
    <p>Os proxectos presentados deberán seguir as recomendacións técnicas de arquivos dispoñibles no portal de Arquivos de Galicia.</p>
    <p>O responsable técnico do proxecto será licenciado universitario ou equivalente, segundo o Espazo Europeo de Educación Superior e deberá acreditar formación e experiencia profesional en materia de arquivos e patrimonio documental.</p>
    <p>Artigo 3. Financiamento e contía das axudas</p>
    <p>1. As axudas convocadas para este ano terán unha contía total de setenta e sete mil setecentos corenta euros (77.740 €), que se imputarán aos orzamentos xerais da Comunidade Autónoma de Galicia para o ano 2016 nas seguintes aplicacións orzamentarias e contías. </p>
    <p>• 10.20.432A.744.4: 15.000 €.</p>
    <p>• 10.20.432A.760.0: 32.740 €.</p>
    <p>• 10.20.432A.781.0: 30.000 €.</p>
    <p>2. A axuda máxima por beneficiario que concederá a Consellería de Cultura, Educación e Ordenación Universitaria será de 5.000 € para proxectos de organización de fondos documentais e de 2.000 € para proxectos de dixitalización, que en ningún caso poderá exceder o 80 % do investimento total aprobado.</p>
    <p>3. Este importe de 5.000 € ascenderá a 7.000 € cando se trate de solicitudes conxuntas, é dicir, solicitudes presentadas conxuntamente por máis dunha entidade local baixo calquera fórmula (agrupación, asociación, mancomunidade, fusión ou calquera outra similar).</p>
    <p>4. O importe do crédito inicial poderá ser ampliado en función das dispoñibilidades orzamentarias, o que poderá dar lugar á concesión de máis subvencións de acordo co artigo 31.2 da Lei 9/2007, do 13 de xuño, de subvencións de Galicia. </p>
    <p>5. Estas axudas son compatibles con outras axudas e subvencións outorgadas por outras administracións ou entes públicos ou privados, nacionais ou internacionais, se o importe total que percibe o beneficiario non supera a porcentaxe máxima do investimento. </p>
    <p>Artigo 4. Solicitudes e prazo</p>
    <p>1. Só se admitirá unha solicitude por beneficiario e cada beneficiario só poderá participar nunha das liñas sinaladas no artigo 1, que se presentará conforme o modelo oficial que figura como anexo I da convocatoria:</p>
    <p>a) Preferiblemente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.es, de acordo co establecido nos artigos 27 da Lei 11/2007, do 22 de xuño, de acceso dos cidadáns aos servizos públicos e 24 do Decreto 198/2010 polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede da Xunta de Galicia.</p>
    <p>b) Opcionalmente, tamén se poderán presentar as solicitudes en soporte papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>c) Sempre que se realice a presentación de documentos separadamente da solicitude, a persoa interesada ou representante deberá mencionar o código e o órgano responsable do procedemento, o número de expediente e o número ou código único de rexistro.</p>
    <p>d) A documentación complementaria poderase presentar electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante. A Administración poderá requirir a exhibición do documento orixinal para o cotexo da copia electrónica presentada, segundo o disposto no artigo 35.2 da Lei 11/2007, do 22 de xuño, de acceso dos cidadáns aos servizos públicos, e 22.3 do Decreto 198/2010 polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>No caso de que algún dos documentos que presente o/a solicitante, de forma electrónica, supere os tamaños límite establecidos pola sede electrónica, permitirase a presentación deste de forma presencial dentro dos prazos previstos. Para iso, e xunto co documento que se presenta, a persoa interesada deberá mencionar o código e o órgano responsable do procedemento, o número de expediente e o número ou código único de rexistro. Na sede electrónica da Xunta de Galicia publicarase a relación de formatos, protocolos e tamaño máximo admitido da documentación complementaria para cada procedemento.</p>
    <p> A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común. </p>
    <p>2. O prazo de presentación das solicitudes será dun mes, contado a partir do día seguinte ao da publicación do extracto desta convocatoria no <em>Diario Oficial de Galicia</em>.</p>
    <p>Artigo 5. Consentimentos e autorizacións</p>
    <p>1. A presentación da solicitude de concesión de subvención pola persoa interesada ou representante comportará a autorización ao órgano xestor para solicitar as certificacións que deban emitir a Axencia Estatal da Administración Tributaria, a Tesouraría Xeral da Seguridade Social e a consellería competente en materia de facenda da Xunta de Galicia, segundo o establecido no artigo 20.3 da Lei 9/2007, do 13 de xuño, de subvencións de Galicia. Non obstante, a persoa solicitante ou representante poderá denegar expresamente o consentimento, caso en que deberá presentar as certificacións nos termos previstos regulamentariamente.</p>
    <p>2. De conformidade co artigo 17 da Lei 1/2016, do 18 de xaneiro, de transparencia e bo goberno, e co previsto no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006, a consellería publicará na súa páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, se poidan impoñer nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>3. Nos supostos de imposibilidade material de obter o documento, o órgano competente poderá requirirlle á persoa solicitante ou representante a súa presentación ou, na súa falta, a acreditación por outros medios dos requisitos a que se refire o documento, con anterioridade á formulación da proposta de resolución.</p>
    <p>Artigo 6. Documentación que hai que presentar</p>
    <p>1. Documentación de carácter xeral: </p>
    <p>a) Solicitude normalizada segundo modelo do anexo I. </p>
    <p>b) Memoria descritiva detallada conforme o modelo do anexo II sobre o arquivo, os fondos que custodia e os servizos que se prestan no arquivo da entidade: </p>
    <p>Datos identificativos e de contacto: </p>
    <p>– Titularidade do arquivo.</p>
    <p>– Localización.</p>
    <p>– Contacto postal e electrónico.</p>
    <p>– Persoal técnico e responsable do arquivo. </p>
    <p>Fondos documentais que custodia o arquivo:</p>
    <p>– Cadro de clasificación do arquivo.</p>
    <p>– Datas extremas dos fondos documentais.</p>
    <p>– Volume dos fondos documentais expresado en metros lineais.</p>
    <p>Condicións de acceso: </p>
    <p>– Horario de apertura. </p>
    <p>– Condicións de acceso aos fondos documentais.</p>
    <p>Servizos: </p>
    <p>– Servizos á disposición dos usuarios: de axuda á investigación, de reprodución e espazos públicos. </p>
    <p>Actividades culturais que organice ou en que participe o arquivo. </p>
    <p>Procesos técnicos do arquivo, con indicación de se están informatizados.</p>
    <p>c) O orzamento total do proxecto con indicación dos conceptos e dos prezos unitarios e totais.</p>
    <p>d) A porcentaxe de financiamento do proxecto que asume a institución solicitante.</p>
    <p>2. Documentación específica do proxecto arquivístico para o cal se solicita a axuda:</p>
    <p>a) Para proxectos de organización de fondos documentais</p>
    <p>– Memoria explicativa do proceso de organización e descrición que se vai realizar seguindo os criterios técnicos de arquivo, indicando os datos da documentación que se organizará: produtor, series documentais, datas extremas e volume de fondos que se vai tratar expresado en metros lineais.</p>
    <p>– Aplicación informática para descrición documental con que conta o arquivo. </p>
    <p>– Requisitos do persoal técnico que se contratará.</p>
    <p>b) Para proxectos de dixitalización</p>
    <p>– Memoria explicativa do proceso de dixitalización.</p>
    <p>– Estado de organización, descrición detallada e conservación dos documentos. Antigüidade, volume e interese dos documentos que se dixitalizarán.</p>
    <p>– Requisitos do persoal técnico que se contratará. </p>
    <p>Artigo 7. Datos de carácter persoal</p>
    <p> De conformidade coa Lei orgánica 15/1999, do 13 decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autoricen as persoas interesadas mediante a presentación das solicitudes, serán incluídos nun ficheiro denominado Relacións administrativas coa cidadanía e entidades, co obxecto de xestionar o presente procedemento, así como para informar as persoas interesadas sobre o seu desenvolvemento. O órgano responsable deste ficheiro é a Secretaría Xeral Técnica da Consellería de Cultura, Educación e Ordenación Universitaria. Os dereitos de acceso, rectificación, cancelación e oposición poderanse exercer ante a Secretaría Xeral Técnica da Consellería de Cultura, Educación e Ordenación Universitaria mediante o envío dunha comunicación ao seguinte enderezo: Edificio administrativo de San Caetano, San Caetano s/n, 15781 Santiago de Compostela (A Coruña) ou a través dun correo electrónico a sxc-subdireccion-arquivos.cceou@xunta.es. </p>
    <p>Artigo 8. Criterios de valoración</p>
    <p>1. Criterios de valoración aplicables a todos os arquivos. </p>
    <p>As propostas presentadas valoraranse ata un máximo de 15 puntos a través da análise da memoria do proxecto presentado xunto coa solicitude, e outorgaranse en función dos seguintes criterios prioritarios:</p>
    <p>a) Número de habitantes do concello onde radique o arquivo: ata 2 puntos.</p>
    <p>Concellos con menos de 10.000 habitantes: 2 puntos.</p>
    <p>Concellos entre 10.000 e 50.000 habitantes: 1 punto.</p>
    <p>Concellos con máis de 50.000 habitantes: 0,50 puntos. </p>
    <p>b) Nivel de autofinanciamento: ata 2 puntos. </p>
    <p>Recibirá 2 puntos a subvención que teña maior porcentaxe de autofinanciamento e o resto repartirase de forma proporcional. </p>
    <p>c) Primeiras subvencións: 1 punto.</p>
    <p>d) Arquivos en localidades de menos de 10.000 habitantes que teñan persoal técnico arquiveiro con dotación de praza nos orzamentos da entidade: 1 punto.</p>
    <p>e) A maior antigüidade, volume e interese dos fondos que se van organizar ou dixitalizar: ata 3 puntos.</p>
    <p>f) O estado de organización do arquivo, descrición detallada e conservación dos fondos documentais, así como a maior adecuación do proxecto aos criterios arquivísticos: ata 3 puntos.</p>
    <p>g) A maior viabilidade do proxecto segundo a análise que se desprende dos orzamentos presentados na solicitude: ata 2 puntos.</p>
    <p>h) Formación e experiencia profesional en materia de arquivos e patrimonio documental do responsable técnico encargado do proxecto: ata 1 punto.</p>
    <p>2. Criterios de valoración aplicables a entidades locais:</p>
    <p>a) Agrupacións de concellos baixo calquera fórmula (agás a de fusión municipal), tendo en conta os seguintes elementos: ata 1 punto</p>
    <p>1) Pola mera presentación da solicitude conxunta entre concellos nos termos e cos requisitos que se determinen nas bases ou nas convocatorias: ata 0,25 puntos.</p>
    <p>2) Tendo en conta o número de concellos asociados e a repercusión do proxecto sobre a poboación total dos concellos participantes no proxecto: ata 0,50 puntos en total analizados do seguinte xeito:</p>
    <p>Polo número de concellos asociados: ata 0,25 puntos.</p>
    <p>Pola repercusión sobre o número total de poboación: ata 0,25 puntos. </p>
    <p>3) Pola valoración da memoria explicativa do aforro de custos que supón a prestación conxunta sobre a individual: ata 0,25 puntos. </p>
    <p>b) Criterios aplicables ás solicitudes presentadas por entidades locais fusionadas: outorgaranse 2 puntos pola mera presentación da solicitude nos termos sinalados nesta orde.</p>
    <p>Non se admitirán aquelas solicitudes conxuntas en que non se acredite a realización conxunta das actuacións e que supoñan actuacións independentes en cada entidade local. Nos supostos de mancomunidades, consorcios ou áreas metropolitanas, deberá acreditar que contan cun local estable destinado a arquivo e que o servizo se presta de xeito mancomunado, metropolitano ou baixo a fórmula de consorcio e que, en todo caso, non supón unha actuación illada ou independente.</p>
    <p>Artigo 9. Instrución do procedemento e selección de solicitudes</p>
    <p>1. A instrución do procedemento de concesión das subvencións correspóndelle á Secretaría Xeral de Cultura, que revisará as solicitudes recibidas e a documentación achegada. No caso de estar incompleta, conter erros ou non achegar toda a documentación requirida, poderase reclamar os solicitantes que emenden os defectos apreciados na documentación exixida, para o cal se lles outorgará un prazo máximo e improrrogable de dez días hábiles, desde a notificación do requirimento, e indicaráselles que, de non o faceren, se considerará que desisten da súa solicitude, de acordo co artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>2. Unha comisión técnica efectuará a avaliación das solicitudes. Esta comisión estará composta polo/a titular da Subdirección Xeral de Arquivos, que a presidirá, e actuarán como vogais dous técnicos de arquivos. Exercerá a secretaría o/a titular do Servizo do Sistema de Arquivos. No caso de ausencia dalgún dos membros, correspóndelle ao/á titular da Secretaría Xeral de Cultura nomear un suplente. A comisión redactará o informe en que se concrete o resultado da avaliación efectuada.</p>
    <p>3. O órgano instrutor, á vista dos expedientes e do informe de avaliación emitido, formulará proposta de resolución motivada das solicitudes por orde decrecente de puntuacións. No caso de empate na puntuación das solicitudes, terase en conta en primeiro lugar o criterio de autofinanciamento e, en segundo lugar, a data de presentación da solicitude.</p>
    <p>4. No suposto de renuncia dalgún dos adxudicatarios, o órgano instrutor porá formular proposta de resolución complementaria, adxudicando o importe dispoñible ás solicitudes valoradas pola comisión e que non acadaron axuda debido ao límite orzamentario, de acordo coa orde de puntuación establecida.</p>
    <p>Artigo 10. Resolución, notificación e recursos</p>
    <p>1. A/o titular da Consellería de Cultura, Educación e Ordenación Universitaria resolverá o procedemento de concesión das axudas no prazo de quince días desde a elevación da proposta de resolución. </p>
    <p>A resolución de concesión ou denegación da axuda notificaráselles aos interesados e terá que ser motivada. </p>
    <p>O prazo máximo para resolver e notificar será de cinco meses desde a entrada en vigor da orde de convocatoria. De non se ditar resolución no prazo indicado, as solicitudes entenderanse desestimadas.</p>
    <p>2. Logo da notificación da resolución definitiva do órgano competente, os adxudicatarios propostos como beneficiarios disporán dun prazo de dez días para a súa aceptación; transcorrido este sen que se produza manifestación expresa, entenderase tacitamente aceptada.</p>
    <p>3. A resolución de concesión ou denegación da axuda pon fin á vía administrativa e contra ela poderá interpoñerse, potestativamente, recurso de reposición perante o órgano que ditou o acto no prazo dun mes contado desde o día seguinte ao da súa notificación ou, directamente, recurso contencioso-administrativo perante o Tribunal Superior de Xustiza de Galicia no prazo de dous meses contados de igual modo. </p>
    <p>Artigo 11. Publicidade</p>
    <p>1. De conformidade co artigo 15.1 da Lei 9/2007, do 13 de xuño, de subvencións de Galicia, a Consellería de Cultura, Educación e Ordenación Universitaria publicará no <em>Diario Oficial de Galicia</em> a relación de entidades subvencionadas con expresión da convocatoria, programa e crédito orzamentario a que se imputen, importe e finalidade da subvención.</p>
    <p>2. Consonte o artigo 16.1 da Lei 9/2007, do 13 de xuño, de subvencións de Galicia, as axudas outorgadas ao abeiro desta orde figurarán no Rexistro Público de Axudas, Subvencións e Convenios.</p>
    <p>3. De acordo co establecido no artigo 30 da Lei estatal 15/2014, do 16 de setembro, de racionalización do sector público e outras medidas de reforma administrativa, que introduciu diversas modificacións na Lei 38/2003, do 17 de novembro, xeral de subvencións, o contido desta convocatoria será publicado na Base de datos nacional de subvencións, nos termos recollidos no artigo 20 da Lei 38/2003, do 17 de novembro, xeral de subvencións, modificado polo artigo 30 da Lei estatal 15/2014, do 16 de setembro, de racionalización do sector público e outras medidas de reforma administrativa.</p>
    <p>Artigo 12. Prazo, xustificación e pagamento das axudas</p>
    <p>1. O prazo para que os beneficiarios das axudas acrediten e xustifiquen os proxectos subvencionados será ata o 30 de novembro de 2016; en caso de non xustificarse a totalidade do orzamento do proxecto, a subvención será minorada na mesma proporción. </p>
    <p>2. O cumprimento efectivo dos fins para os cales foi concedida a axuda acreditarase por medio da presentación da seguinte documentación:</p>
    <p>a) Certificación da Intervención ou do órgano que teña atribuídas as facultades de control da toma de razón en contabilidade, do cumprimento da finalidade para a cal foi concedida.</p>
    <p>b) Relación de gastos ordenada segundo o concepto a que se atribúe, con identificación do acredor, importe, data de emisión e, de ser o caso, de pagamento. Indicaranse as desviacións producidas en relación co orzamento aprobado. </p>
    <p>c) Fotocopia compulsada das facturas e xustificantes bancarios do seu aboamento.</p>
    <p>d) Relación detallada doutros ingresos ou subvencións que financiasen a actividade subvencionada, con indicación do importe e da súa procedencia. </p>
    <p>e) Os tres orzamentos que, en aplicación do artigo 29.3 da Lei de subvencións, debe ter solicitado o beneficiario. </p>
    <p>f) Memoria explicativa do proxecto realizado en relación coa axuda concedida xunto coa porcentaxe de autofinanciamento do investimento que para o mesmo proxecto fixo o beneficiario.</p>
    <p>3. As entidades locais beneficiarias, de acordo co establecido nos artigos 8 e 10 do Decreto 193/2011, do 6 de outubro, deberán presentar a conta xustificativa da subvención, que incorporará, en todo caso, a certificación da intervención ou do órgano que teña atribuídas as facultades de control da toma de razón en contabilidade e do cumprimento da finalidade para a cal foi concedida. A conta xustificativa estará integrada pola seguinte documentación: </p>
    <p>a) Certificación expedida pola secretaría da entidade local, co visto e prace do/da alcalde/sa ou presidente/a, relativa á aprobación polo órgano competente da conta xustificativa da subvención, en que se faga constar, como mínimo, de forma detallada: </p>
    <p>– O cumprimento da finalidade da subvención.</p>
    <p>– Os distintos conceptos e contías correspondentes aos gastos totais soportados pola entidade beneficiaria imputables á actuación subvencionada coa seguinte relación: identificación do/a acredor/a, número de factura ou documento equivalente, certificación da obra, importe, data de emisión e data de recoñecemento da obriga polo órgano competente. </p>
    <p>b) Os documentos acreditativos dos gastos realizados con medios ou recursos propios e a indicación, de ser o caso, dos criterios de repartición dos custos xerais e/ou indirectos incorporados na relación de gastos. </p>
    <p>c) Relación detallada doutros ingresos ou subvencións que financiasen a actividade subvencionada, con indicación do importe e da súa procedencia. </p>
    <p>d) De ser o caso, os tres orzamentos que se exixen en aplicación do artigo 29.3 da Lei 9/2007, do 13 de xuño, de subvencións de Galicia. </p>
    <p>4. A falta de presentación da xustificación no prazo establecido comportará a perda do dereito ao cobramento total ou parcial da subvención, a exixencia do reintegro e demais responsabilidades establecidas na Lei de subvencións de Galicia, segundo o disposto no artigo 45.2 do Decreto 11/2009, do 8 de xaneiro, polo que se aproba o regulamento da citada lei.</p>
    <p>5. Inclúense nesta orde os proxectos realizados desde o 1 de xaneiro de 2016 ata a data límite de xustificación da orde.</p>
    <p>Artigo 13. Obrigas dos beneficiarios</p>
    <p>1. Os beneficiarios desta axuda quedan suxeitos ás obrigas recollidas no artigo 11 da Lei 9/2007, do 13 de xuño, de subvencións de Galicia.</p>
    <p>2. Os beneficiarios da subvención farán constar en toda a publicidade que a actividade ou actuación recibiu financiamento da Secretaría Xeral de Cultura da Consellería de Cultura, Educación e Ordenación Universitaria da Xunta de Galicia.</p>
    <p>3. No momento da xustificación da execución total do proxecto e, en calquera caso, antes do último pagamento, o peticionario deberá presentar unha declaración complementaria das axudas solicitadas, tanto das aprobadas ou concedidas como das pendentes de resolución, para o mesmo proxecto, das distintas administracións públicas competentes, ou calquera dos seus organismos, entes ou sociedades, segundo o modelo do anexo I.</p>
    <p>4. O órgano instrutor poderá comprobar en calquera momento a execución das actuacións subvencionadas e requirir, de ser o caso, a xustificación acreditativa.</p>
    <p>5. Os beneficiarios comprométense a entregar unha copia do traballo desenvolvido, calquera que sexa o proxecto realizado. </p>
    <p>6. A entidade beneficiaria mediante a aceptación da axuda autorizará formalmente a Consellería de Cultura, Educación e Ordenación Universitaria para a difusión por calquera medio de todos os elementos que constitúen o resultado do proxecto realizado.</p>
    <p>7. Os beneficiarios deberán cumprir as obrigas de publicidade que se establecen no artigo 18 da Lei 38/2003, do 17 de novembro, xeral de subvencións, modificado polo artigo 30 da Lei estatal 15/2014, do 16 de setembro, de racionalización do sector público e outras medidas de reforma administrativa.</p>
    <p>Artigo 14. Reintegro da axuda e procedemento sancionador</p>
    <p>Procederá o reintegro, total o parcial, das subvencións e axudas públicas percibidas cando concorra calquera das circunstancias previstas no título II da Lei 9/2007, do 13 de xuño, de subvencións de Galicia. </p>
    <p>No caso de que o beneficiario da axuda incumprise algunha das condicións ou obrigacións estipuladas, a Consellería de Cultura, Educación e Ordenación Universitaria instruirá o correspondente expediente sancionador, de conformidade co previsto no título IV da Lei 9/2007, do 13 de xuño, de subvencións de Galicia.</p>
    <p>Toda alteración das condicións observadas para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución da concesión. </p>
    <p>Artigo 15. Réxime xurídico</p>
    <p>A tramitación de solicitudes e concesión destas axudas axustarase ao disposto na presente orde; na Lei 9/2007, do 13 de xuño, de subvencións de Galicia; no Decreto 11/2009, do 8 de xaneiro, polo que se aproba o regulamento da Lei de subvencións de Galicia; no Decreto 193/2011, do 6 de outubro, polo que se regulan especialidades nas subvencións ás entidades locais galegas; na Lei 38/2003, do 17 de novembro, xeral de subvencións; nos preceptos básicos do Real decreto 887/2006, do 21 de xullo, polo que se aproba o regulamento da Lei xeral de subvencións; na Lei de orzamentos xerais da Comunidade Autónoma e na demais normativa de aplicación.</p>
    <p>A presentación electrónica de solicitudes axustarase á Orde do 12 de xaneiro de 2012, da Consellería de Presidencia, Administracións Públicas e Xustiza, pola que se regula a habilitación de procedementos administrativos e servizos na Administración xeral e no sector público autonómico de Galicia.</p>
    <p>Disposición derradeira primeira. Autorízase o secretario xeral de Cultura para ditar, no ámbito das súas competencias, as resolucións precisas para o desenvolvemento desta orde.</p>
    <p>Disposición derradeira segunda. Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 10 de marzo de 2016</p>
    <footer><p>Román Rodríguez González<br>Conselleiro de Cultura, Educación e Ordenación Universitaria</p></footer>

