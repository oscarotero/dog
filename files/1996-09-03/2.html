---
date: '1996-09-03'
id: '98E2'
page: 8
number: 172
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 12 de xuño de 1996, da Delegación Provincial da Coruña, pola que
  se dispón a inscrición no rexistro e a publicación no Diario Oficial de
  Galicia do convenio colectivo da empresa Fertilizantes Orgánicos de Galicia,
  S.A.
range: Resolución
url: 'https://www.xunta.gal/dog/Publicados/1996/19960903/Anuncio98E2_gl.html'
---
<p>Visto o expediente do convenio colectivo Fertilizantes Orgánicos de Galicia, S.A. que tivo entrada nesta delegación provincial o día 21-5-1996, subscrito en representación da parte económica pola empresa e, da parte social, polo comité de empresa o 7-5-1996, de conformidade co disposto no artigo 90.2º e 3º, da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo,</p>
<p>sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios colectivos de traballo, existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 12 de xuño de 1996.</p>
<p>Mª Reyes Carabel Pedreira</p>
<p>Delegada provincial da Coruña</p>
<p>Convenio colectivo do ano 1996 da empresa Fertilizantes Orgánicos de Galicia, S.A. (Ferogasa)</p>
<p>Artigo 1º.-Ámbito funcional.</p>
<p>O presente convenio afecta á empresa Ferogasa, nos seus servicios de recolla de lixo, limpeza pública viaria e explotación das plantas de tratamento e de eliminación de residuos na Coruña.</p>
<p>Artigo 2º.-Ámbito persoal.</p>
<p>Quedan comprendidos dentro do ámbito deste convenio tódolos traballadores que presten os servicios anteriormente citados na empresa.</p>
<p>Artigo 3º.-Vixencia e duración.</p>
<p>O presente convenio entrará en vigor o día seguinte ó da súa publicación no BOP, que os seus efectos económicos se retrotraerán ó día primeiro de xaneiro de 1996. A súa duración será dun ano por tácito asentimento; en caso contrario, a súa denuncia farase con dous meses de anticipación á data de terminación da vixencia.</p>
<p>Artigo 4º</p>
<p>Respectaranse as situacións persoais que sexan máis beneficiosas cás fixadas neste convenio, manténdose o dito respecto en forma estrictamente ad personam.</p>
<p>Artigo 5º</p>
<p>O acordado neste convenio regula con carácter preferente e prioritario situacións entre empresa e traballadores en tódalas materias comprendidas no seu contido, mesmo naquelas das que se pacta unha regularización distinta á establecida na ordenanza laboral e outras normas legais.</p>
<p>En todo o non previsto neste convenio serán de aplicación a ordenanza de traballo para a limpeza pública, regas, recolla de lixo e limpeza e conservación da rede de sumidoiros e demais disposicións de carácter xeral.</p>
<p>Artigo 6º.-Comisión paritaria.</p>
<p>A comisión paritaria será un órgano de interpretación, arbitraxe e vixilancia do cumprimento do presente convenio.</p>
<p>As súas funcións serán:</p>
<p>1. Interpretación auténtica do convenio.</p>
<p>2. Arbitraxe dos problemas ou cuestións que lle sexan sometidas por ámbalas partes de común acordo en asuntos derivados deste convenio.</p>
<p>3. Conciliación facultativa nos problemas colectivos, con independencia das atribucións que por norma legal eles poidan corresponder ós organismos competentes.</p>
<p>4. Vixilancia e cumprimento do pactado.</p>
<p>A comisión comporase dun presidente, que poderá se-lo do convenio, e que actuará como mediador, con voz pero sen voto, e de seis vocais, por cada parte, de entre os que actuaran na liberación do convenio. O presidente levantará acta dos acordos e resolucións que adopte a comisión, que deberá ser asinada polos señores que interveñan. Poderase nomear un asesor ou experto por cada representación, aínda que non terán dereito a voto.</p>
<p>A comisión, en primeira convocatoria, non poderá actuar sen a presencia de tódolos vocais, e en segunda, que se celebrará o día hábil seguinte, actuará cos que asistan, na que terán voto unicamente en número paritario os vocais presentes, sexan titulares ou suplentes. A comisión reunirase por instancia de calquera das partes, póndose de acordo os vocais co presidente sobre o lugar, día e hora da reunión. Ámbalas partes conveñen en dar coñecemento á comisión paritaria de cantas dúbidas, discrepancias e conflictos puidesen producirse como consecuencia da interpretación do convenio.</p>
<p>Artigo 7º.-Retribucións.</p>
<p>Salario base: será o que recolle a táboa salarial do presente convenio.</p>
<p>Plus de antigüidade: durante 1996 en concepto de antigüidade aboaráselles a tódolos traballadores con categoría de peón o bienio a 100 ptas./ día e o quinquenio a 149 ptas./día, e ó resto das categorías o bienio a 102 ptas./día e o quinquenio a 150 ptas./día.</p>
<p>O período de antigüidade máximo computable será de 3 bienios e 2 quinquenios.</p>
<p>Plus de nocturnidade: o plus de nocturnidade aboaráselles ós traballadores con categoría de peón a razón de 365 ptas. e o resto das categorías a razón de 372 ptas. por día traballado no que concorra tal circunstancia.</p>
<p>Plus de compensación: este plus aboarase como compensación ós traballadores de taller e persoal de oficina na cantidade de 9.608 ptas. mensuais.</p>
<p>Domingos e festivos: As semanas nas que se traballe en domingos ou festivos o descanso será de dous días por día traballado e desfrutarase acumulando as fraccións, sendo os descansos correlativos.</p>
<p>Plus de toxicidade: será de 15.528 ptas./mes para a categoría de peón; 16.274 ptas./mes para a categoría de conductor e 16.013 ptas./ mes para o resto das categorías.</p>
<p>Artigo 8º.-Horas extraordinarias.</p>
<p>O tempo traballado que, por algunha necesidade imperiosa, supere a xornada normal e legal de traballo</p>
<p>diaria poderá ser acumulado para efectos de desfrutalo como descanso adicional, en cómputo dunha xornada, avisando coa maior anticipación posible á empresa.</p>
<p>Artigo 9º.-Gratificacións extraordinarias.</p>
<p>As gratificacións extraordinarias de verán e nadal aboaranse cada unha a razón de 30 días de salario base máis antigüidade. A paga de beneficios será de 15 días de salario base máis antigüidade. As pagas extras devengaranse día a día e non se devengarán as ausencias inxustificadas nin nos casos de ILT.</p>
<p>Artigo 10º.-Axudas de custo.</p>
<p>O importe das medias axudas de custo fíxase en 1.039 ptas. para os peóns e 1.047 ptas. para o resto das categorías.</p>
<p>Artigo 11º.-Xornada de traballo.</p>
<p>En aplicación da Lei 4/1983, a xornada de traballo semanal será de 40 horas. É facultade da empresa o cambio de calquera traballador á quenda en que fose necesario por razóns do servicio, dada a modalidade de servicio público da empresa.</p>
<p>Artigo 12º.-Vacacións.</p>
<p>Establécese un período de vacacións anual de 30 días naturais para cada traballador, que serán aboados a razón do salario base fixado neste convenio máis antigüidade e plus de nocturnidade e toxicidade, se é o caso, correspondente ós días que, se estivese traballando, percibiría o traballador.</p>
<p>Artigo 13º.-Excedencias.</p>
<p>Todo traballador cun ano de antigüidade na empresa poderá solicitar excedencia voluntaria por un prazo superior a seis meses e inferior a 5 anos. Se se cumpren as condicións anteriores, a empresa estará obrigada a concede-la excedencia solicitada sempre que os traballadores que nese momento estean en tal situación non alcancen o 5% do cadro de persoal. Para o reingreso aplicarase o disposto no artigo 89 da ordenanza de traballo.</p>
<p>Artigo 14º.-Licencias retribuídas.</p>
<p>Os traballadores afectados por este convenio terán dereito a licencias retribuídas en calquera dos casos seguintes:</p>
<p>A) Quince días naturais en caso de matrimonio.</p>
<p>B) Tres días en caso de nacemento de fillos ou enfermidade grave ou falecemento dun parente ata segundo grao de consanguinidade ou afinidade. Cando o traballador, con tal motivo, necesite facer un desprazamento, o prazo será de 5 días.</p>
<p>C) Dous días por traslado do domicilio habitual.</p>
<p>D) Polo tempo indispensable para o cumprimento dun deber inescusable de carácter público.</p>
<p>Artigo 15º.-Licencias sen soldo.</p>
<p>A empresa concederalle ós traballadores que o soliciten, logo de xustificación, ata dez días de permiso sen soldo ó ano. Terase que avisa-la empresa cunha semana de anticipación, se ben se convén en que non poderán estar nesta situación máis de dous traballadores ó mes.</p>
<p>Artigo 16º.-Incapacidade laboral transitoria.</p>
<p>En caso de baixa por ILT derivada de accidentes de traballo, e cando a dita situación supere os 15 días, a empresa aboaralle ó traballador que se encontre en tal situación o complemento necesario para que este perciba o total dos emolumentos que neste convenio se fixarán: salario base, antigüidade e pluses correspondentes ós días que, se estivese traballando, percibiría o traballador. O aboamento suplementario de referencia comezará a partir do día seguinte ó de cumprirse os primeiros 15 días da dita situación e por un prazo máximo dun ano.</p>
<p>No curso da hospitalización dun traballador, xa sexa derivada de enfermidade común ou accidente, a empresa complementará durante este período a diferencia necesaria para que este reciba o total dos emolumentos, do mesmo xeito que se establece no parágrafo anterior.</p>
<p>Artigo 17º.-Póliza de seguros.</p>
<p>En caso de falecemento por accidente laboral os beneficiarios do traballador percibirán a cantidade de 600.000 ptas. A dita cantidade será de 300.000 ptas. se a morte se produce por accidente non laboral ou morte natural. Para isto a empresa procederá a subscribir unha póliza de seguros de vida que cubra tales continxencias no prazo dun mes contado a partir da data de sinatura do presente convenio.</p>
<p>Artigo 18º</p>
<p>O período de proba para o persoal de ingreso das categorías de peóns, conductores, persoal de taller, será de 15 días, sendo un mes para o resto do persoal.</p>
<p>Artigo 19º</p>
<p>As ferramentas e roupa de traballo seranlles entregadas ós traballadores nas horas de traballo.</p>
<p>Artigo 20º.-Dereitos sindicais.</p>
<p>A empresa facilitaralles ós traballadores algún local dos existentes no seu recinto para que estes se poidan reunir en asemblea, logo de lle comunicar á empresa. Así mesmo autorizará as ditas asembleas nas condicións citadas.</p>
<p>Artigo 21º.-Descontos de cotas sindicais.</p>
<p>A requirimento dos traballadores, a empresa deixará de descontar da nómina mensual o importe da cota sindical correspondente.</p>
<p>Artigo 22º.-Garantías no traballo.</p>
<p>Todo conductor ou traballador, se for o caso, que, conducindo un vehículo da empresa, cometese unha infración que carrexase a retirada do carné de conducir, terá dereito a desempeñar sen perda de categoría laboral o posto que eventualmente lle puidese asigna-la empresa.</p>
<p>Artigo 23º.-Xubilación especial ós 64 anos.</p>
<p>No suposto de que os traballadores, acolléndose ó Real decreto lei 14/1981, do 20 de agosto, opten pola modalidade especial de xubilación ós 64 anos, a empresa, polo presente convenio, obrígase a substituír simultaneamente o xubilado por outro traballador titular do dereito a calquera das prestacións por desemprego ou xove demandante de primeiro emprego. A xubilación será forzosa ós 65 anos para todo o persoal.</p>
<p>Artigo 24º</p>
<p>O convenio colectivo desta empresa recollerá os incrementos da masa salarial sobre a correspondente a 1995 dun 5,3% para tódalas categorías.</p>
<p>Táboa salarial</p>
<table><tbody><tr><td>Categorías</td><td>Mensual</td><td>Anual</td></tr>
<tr><td></td></tr>
</tbody></table>
<table><tbody><tr><td>Xefe de administración</td><td>120.418</td><td>1.746.060</td></tr>
<tr><td>Of. 2ª administración</td><td>96.885</td><td>1.404.839</td></tr>
<tr><td>E. xeral</td><td>100.703</td><td>1.460.188</td></tr>
<tr><td>Subencargado</td><td>97.998</td><td>1.420.976</td></tr>
<tr><td>Ins. distrito</td><td>95.941</td><td>1.391.148</td></tr>
<tr><td>Capataz de limpeza</td><td>92.271</td><td>1.337.927</td></tr>
<tr><td>Xefe taller</td><td>97.994</td><td>1.420.912</td></tr>
<tr><td>Oficial de 1ª</td><td>95.165</td><td>1.379.889</td></tr>
<tr><td>Oficial de 2ª</td><td>93.685</td><td>1.358.438</td></tr>
<tr><td>Oficial de 3ª</td><td>92.273</td><td>1.337.378</td></tr>
<tr><td>Conductor</td><td>95.212</td><td>1.380.580</td></tr>
<tr><td>Peóns</td><td>89.377</td><td>1.295.964</td></tr>
<tr><td>Peón responsable</td><td>92.271</td><td>1.337.927</td></tr>
</tbody></table>
<p>96-6374</p>

