---
date: '1998-07-30'
id: '6742'
page: 8
number: 146
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 14 de xullo de 1998 pola que se desenvolve o sistema básico da rede
  galega de vixilancia en saúde pública.
range: Orde
url: 'https://www.xunta.gal/dog/Publicados/1998/19980730/Anuncio6742_gl.html'
---
<p>A vixilancia epidemiolóxica das enfermidades transmisibles constitúe unha das actividades máis tradicionais da administración sanitaria. A obriga de notifica-los casos das enfermidades contaxiosas ás autoridades sanitarias xurdiu coa necesidade de controlar e previr, na medida posible, as enfermidades infecciosas que constituían as principais causas de morbilidade e mortalidade.</p>
<p>Os importantes cambios que experimentou o patrón de morbimortalidade nos países desenvolvidos, debido especialmente ós avances económicos, sociais, sanitarios e científicos, modificaron o concepto de vixilancia das enfermidades transmisibles incluíndo, ademais das actividades tradicionais de control indicadas, a análise continuada da situación sanitaria de xeito que se proporcione información útil para a planificación sanitaria e a avaliación da efectividade das intervencións sanitarias.</p>
<p>Esta nova concepción da vixilancia foi incorporada no marco normativo da Comunidade Autónoma de Galicia coa aprobación do Decreto 177/1998, do 11 de xuño, polo que se crea a rede galega de vixilancia en saúde pública, onde se establece, como un dos elementos da rede, o sistema básico, integrado polo sistema xeral de declaración obrigatoria de enfermidades, a notificación de situacións epidémicas e abrochos e o sistema de información microbiolóxica.</p>
<p>Este marco normativo da Comunidade Autónoma de Galicia, xunto á creación da rede nacional de vixilancia epidemiolóxica, Real decreto 2210/1995, do 28 de decembro, os avances na creación dunha rede europea de vixilancia epidemiolóxica e de control das enfermidades transmisibles, e a crecente</p>
<p>importancia das enfermidades emerxentes e reemerxentes, fan necesario o desenvolvemento da presente orde.</p>
<p>Por todo isto, e en virtude das facultades que me confiren os artigos 34 e 38 da Lei 1/1983 do 22 de febreiro, reguladora da Xunta e o seu presidente, reformada pola Lei 11/1988 do 20 de outubro</p>
<p>DISPOÑO:</p>
<p>Artigo 1º</p>
<p>O sistema básico da rede galega de vixilancia en saúde pública está integrado polo sistema xeral de declaración obrigatoria de enfermidades, pola notificación de situacións epidémicas e abrochos e polo sistema de información microbiolóxica, segundo consta no Decreto 177/1998, do 11 de xuño, polo que se crea Rede galega de vixilancia en saúde pública.</p>
<p>Sección 1ª</p>
<p>Sistema xeral de declaración obrigatoria de enfermidades</p>
<p>Artigo 2º</p>
<p>1. O sistema xeral de declaración obrigatoria de enfermidades ten por obxectivo a vixilancia epidemiolóxica das enfermidades do anexo I.</p>
<p>2. Para acadar mellor este obxectivo, a declaración das enfemidades vixiadas polo sistema xeral de declaración obrigatoria de enfermidades terá, como o seu nome indica, carácter obrigatorio e farase segundo se indica nesta orde.</p>
<p>3. A declaración obrigatoria refírese ós casos novos destas enfermidades aparecidas durante a semana en curso e baixo sospeita clínica.</p>
<p>4. Tódolos médicos en exercicio no ámbito territorial da comunidade, fican obrigados a declarar ante a Consellería de Sanidade e Servicios Sociais.</p>
<p>Artigo 3º</p>
<p>1. A semana é a unidade básica temporal para a declaración dos casos.</p>
<p>2. Para estes efectos, a semana comeza ás 00.00 horas do domingo e remata ás 24 horas do sábado seguinte.</p>
<p>3. A información será remitida á delegación provincial da Consellería de Sanidade e Servicios Sociais antes do mércores da semana seguinte.</p>
<p>Artigo 4º</p>
<p>1. As enfermidades ás que se refire o artigo 2º da presente orde serán declaradas mediante tres</p>
<p>modalidades de notificación: numérica, individualizada e urxente.</p>
<p>a) Enfermidades de declaración numérica. Son tódalas enfermidades que se relacionan no anexo I.</p>
<p>b) Enfermidades de declaración individualizada. Son as enfermidades relacionadas no anexo II. A notificación por este procedemento non exclúe a súa declaración numérica.</p>
<p>c) Enfermidades de declaración urxente. Son as que se relacionan no anexo III da presente orde. A declaración urxente realizarase de forma inmediata e polo medio máis rápido posible. Esta modalidade de notificación non exclúe a declaración individualizada nin a numérica.</p>
<p>2. Os modelos e impresos a través dos cales se realizará a declaración serán os que estableza en cada momento a Dirección Xeral de Saúde Pública. En todo caso incluirán as variables que aparecen no anexo IV.</p>
<p>3. Tendo en conta as novas posibilidades de envío de información que ofrecen os modernos sistemas de telecomunicacións, a Dirección Xeral de Saúde Pública facilitará e impulsará a declaración por estes medios entre os médicos do Servicio Galego de Saúde, coa debida salvagarda da confidencialidade dos datos.</p>
<p>Artigo 5º</p>
<p>1. Os médicos de atención primaria declararán directamente á delegación provincial da Consellería de Sanidade e Servicios Sociais as enfermidades de declaración obrigatoria.</p>
<p>2. Os médicos de atención especializada notificarán as enfermidades de declaración obrigatoria diagnosticadas por eles ó Servicio/Sección de Medicina Preventiva, se existise, ou ó director médico do hospital ou centro asistencial, no seu defecto, os cales terán que declara-las á delegación provincial de Sanidade e Servicios Sociais.</p>
<p>3. O impreso de notificación semanal será remitido aínda cando non se detecte ningún caso de enfermidade de declaración obrigatoria.</p>
<p>Sección 2ª</p>
<p>Situacións epidémicas e abrochos</p>
<p>Artigo 6º</p>
<p>Para efectos do disposto nesta sección, considerase abrocho ou situación epidémica:</p>
<p>1. O incremento significativamente elevado de casos en relación ós valores esperados.</p>
<p>2. A aparición dunha enfermidade, problema ou risco para a saúde nunha zona ata entón libre dela.</p>
<p>3. A presencia de calquera proceso relevante de intoxicación aguda colectiva, imputable a causa accidental, manipulación ou consumo.</p>
<p>4. A aparición de calquera incidencia de tipo catastrófico que afecte ou poida afectar á saúde dunha comunidade.</p>
<p>Artigo 7º</p>
<p>1. A declaración de abrocho ou situación epidémica é obrigatoria e urxente, efectuándose ante a menor sospeita e polo medio máis rápido posible.</p>
<p>2. Esta obrigatoriedade afecta, en primeira instancia, a tódolos médicos en exercicio e ós centros sanitarios, públicos ou privados, que sospeiten da existencia dun abrocho ou situación epidémica.</p>
<p>Artigo 8º</p>
<p>Cando o abrocho ou situación epidémica detectado se deba a algunha das enfermidades do anexo I, os casos diagnosticados no abrocho serán incluídos na declaración da semana na que son identificados.</p>
<p>Artigo 9º</p>
<p>1. Todo o persoal sanitario, no exercicio das súas competencias respectivas, estará obrigado a participar na investigación e control dos abrochos ou situacións epidémicas que afecten á poboación residente no ámbito territorial da Comunidade galega.</p>
<p>2. No caso de que o abrocho epidémico se producira nalgunha institución escolar, laboral ou doutro tipo, así como en establecementos de hostalería ou similares, os responsables subministrarán toda a información que lles solicite a autoridade sanitaria. Así mesmo, estarán obrigados a colaborar no control do abrocho ou situación epidémica.</p>
<p>Sección 3ª</p>
<p>Información microbiolóxica</p>
<p>Artigo 10º</p>
<p>O Sistema de Información Microbiolóxica recolle datos sobre a patoloxía infecciosa confirmada polo laboratorio, co obxectivo de aportar información específica para a vixilancia epidemiolóxica de tal forma que permita:</p>
<p>a) Detecta-la circulación dos diferentes axentes etiolóxicos, as súas características e patróns de presentación.</p>
<p>b) Caracterizar abrochos epidémicos.</p>
<p>c) Identificar novos axentes e patoloxías emerxentes.</p>
<p>d) Incorporar novos elementos de vixilancia, tales como resistencias bacterianas a antimicrobianos e marcadores epidémicos.</p>
<p>Artigo 11º</p>
<p>As fontes de información son os laboratorios de diagnóstico microbiolóxico, tanto clínicos como de saúde pública, así como os laboratorios de referencia. Os laboratorios incorporaranse á rede de acordo con criterios operativos de representatividade poboacional e/ou xeográfica e capacitación técnica, definida, como mínimo, polo seu volume de datos e a súa especificidade.</p>
<p>Artigo 12º</p>
<p>1. A Dirección Xeral de Saúde Pública seleccionará os laboratorios que se incorporarán ó sistema, tendo en conta os criterios operativos reflectidos no artigo anterior.</p>
<p>2. A designación dun laboratorio como de referencia implica a súa incorporación inmediata ó sistema de información microbiolóxica.</p>
<p>Artigo 13º</p>
<p>A Dirección Xeral de Saúde Pública determinará os compoñentes e as características específicas do sistema de información microbiolóxica.</p>
<p>Sección 4ª</p>
<p>Réxime sancionador</p>
<p>Artigo 14º</p>
<p>O incumprimento do previsto nesta orde constitúe infracción administrativa sanitaria, de acordo co disposto no artigo 35 da Lei 14/1986, do 25 de abril, xeral de sanidade.</p>
<p>Disposición transitoria</p>
<p>Primeira.-Os laboratorios ós que se refire o artigo 11 da presente orde incorporaranse ó sistema de información microbiolóxica nun prazo non superior a dous anos.</p>
<p>Segunda.-Unha vez incorporados ó sistema de información microbiolóxica, os laboratorios veñen obrigados a declarar no xeito que se especifique.</p>
<p>Terceira.-Os hospitais veñen obrigados a facilita-la a declaración dos seus laboratorios de microbioloxía.</p>
<p>Disposición adicional</p>
<p>A tuberculose respiratoria e a síndrome de inmunodeficiencia adquirida (SIDA) serán de declaración obrigatoria e nominal e declararanse segundo se indicará nunha orde específica.</p>
<p>Disposicións derradeiras</p>
<p>Primeira.-Facúltase a directora xeral de Saúde Pública para adopta-las medidas precisas para a execución da presente disposición.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela,14 de xullo de 1998.</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>ANEXO I</p>
<p>Relación de enfermidades incluídas no sistema xeral de vixilancia. (Todas elas son de declaración obrigatoria):</p>
<p>Botulismo</p>
<p>Brucelose</p>
<p>Cólera</p>
<p>Difteria</p>
<p>Disentería bacilar</p>
<p>Enfermidade invasiva por Haemophilus influenzae b</p>
<p>Enfermidade meningocócica</p>
<p>Febre amarela</p>
<p>Febre botonosa</p>
<p>Febres tifoidea e paratifoidea</p>
<p>Gripe</p>
<p>Hepatite vírica A</p>
<p>Hepatite vírica B</p>
<p>Hepatites víricas, outras</p>
<p>Infección gonocócica</p>
<p>Lexionelose</p>
<p>Lepra</p>
<p>Meninxite tuberculosa</p>
<p>Meninxites víricas</p>
<p>Paludismo</p>
<p>Parotidite</p>
<p>Peste</p>
<p>Poliomielite</p>
<p>Rabia</p>
<p>Rubéola</p>
<p>Rubéola conxénita</p>
<p>Sarampelo</p>
<p>Sífilis</p>
<p>Sífilis conxénita</p>
<p>Tétano</p>
<p>Tétano neonatal</p>
<p>Tifo exantemático</p>
<p>Tose ferina</p>
<p>Toxiinfeccións alimentarias</p>
<p>Triquinose</p>
<p>Varicela</p>
<p>ANEXO II</p>
<p>Relación de enfermidades que requiren declaración obrigatoria individualizada:</p>
<p>Botulismo</p>
<p>Brucelose</p>
<p>Cólera</p>
<p>Difteria</p>
<p>Disentería bacilar</p>
<p>Enfermidade invasiva por Haemophilus influenzae b</p>
<p>Enfermidade meningocócica</p>
<p>Febre amarela</p>
<p>Febre botonosa</p>
<p>Febres tifoidea e paratifoidea</p>
<p>Hepatite vírica A</p>
<p>Hepatite vírica B</p>
<p>Hepatites víricas, outras</p>
<p>Lexionelose</p>
<p>Lepra</p>
<p>Meninxite tuberculosa</p>
<p>Meninxites víricas</p>
<p>Paludismo</p>
<p>Parotidite</p>
<p>Peste</p>
<p>Poliomielite</p>
<p>Rabia</p>
<p>Rubéola</p>
<p>Rubéola conxénita</p>
<p>Sarampelo</p>
<p>Sífilis conxénita</p>
<p>Tétano</p>
<p>Tétano neonatal</p>
<p>Tifo exantemático</p>
<p>Tose ferina</p>
<p>Toxiinfeccións alimentarias</p>
<p>Triquinose</p>
<p>ANEXO III</p>
<p>Relación de enfermidades que requiren declaración obrigatoria urxente:</p>
<p>Botulismo</p>
<p>Cólera</p>
<p>Difteria</p>
<p>Enfermidade invasiva por Haemophilus influenzae b</p>
<p>Enfermidade meningocócica</p>
<p>Febre amarela</p>
<p>Peste</p>
<p>Poliomielite</p>
<p>Rabia</p>
<p>Tifo exantemático</p>
<p>Toxiinfeccións alimentarias, só ante a sospeita dun abrocho</p>
<p>Abrochos epidémicos de calquera orixe</p>
<p>ANEXO IV</p>
<p>Variables que deben de figurar nas declaracións numérica e individualizada.</p>
<p>Numérica:</p>
<p>Información relativa ó declarante: nome e apelidos, nº colexiado, código do punto de notificación.</p>
<p>Información sobre a semana á que se refire a declaración: data de comezo da semana á que se refire a declaración.</p>
<p>Información sobre as enfermidades declaradas: nome das enfermidades declaradas e nº de casos detectados de cada unha delas.</p>
<p>Enviar semanalmente, aínda que non se detecte ningún caso.</p>
<p>Individualizada:</p>
<p>Información relativa ó declarante: nome e apelidos, nº colexiado, código do punto de notificación.</p>
<p>Información sobre a semana á que se refire a declaración: data de comezo da semana á que se refire a declaración.</p>
<p>Información relativa á identificación do paciente: nome e apelidos, data de nacemento, sexo, domicilio, concello, provincia, teléfono, centro de traballo ou estudio (se procede).</p>
<p>Información sobre a enfermidade declarada: data de inicio dos síntomas, nome da enfermidade declarada.</p>
<p>No caso de estar incluída no calendario vacinal, indicarase se o paciente está vacinado contra ela ou non.</p>
<p>Se indicarase se a notificación se realiza a partir de sospeita clínica ou confirmación analítica.</p>
<p>Tipo de presentación: esporádica ou abrocho.</p>
<p>7265</p>

