---
date: '1998-07-30'
id: '6746'
page: 8
number: 146
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 15 de xullo de 1998 pola que se crea a Comisión Asesora en
  Psicoxeriatría.
range: Orde
url: 'https://www.xunta.gal/dog/Publicados/1998/19980730/Anuncio6746_gl.html'
---
<p>Nas últimas décadas experimentáronse en Galicia cambios notables en relación coa demencia, desde distintos puntos de vista. Neste sentido, no só se modificou o concepto que ten a poboación deste padecemento, senón que ademais, se multiplicou a preocupación social e se variou a presentación asistencial, desde a perspectiva médica e social tanto no referente ás infraestructuras ou medidas desenvolvidas polas institucións públicas e privadas para atende-los pacientes con demencia como no apoio e formación ás súas familias coidadoras.</p>
<p>O envellecemento da poboación galega é de sobra coñecido, cunha esperanza de vida superior á doutros países industrializados (máis de 77 anos) e unha proporción elevada de persoas da terceira idade, feito que permite supoñer a existencia dunha prevalencia importante de individuos con demencia e especialmente coa enfermidade de Alzheimer.</p>
<p>O elevado número de persoas que padecen demencia e a enfermidade de Alzheimer na nosa Comunidade Autónoma, coa conseguinte deterioración que se produce na vida do individuo e nas persoas que os rodean, motiva a necesidade de crear un organismo asesor da Consellería de Sanidade e Servicios Sociais nesta materia.</p>
<p>Por todo isto, en uso das facultades que me confire o artigo 34 e 38 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º</p>
<p>Créase a Comisión Asesora en Materia de Psicoxeriatría.</p>
<p>Artigo 2º</p>
<p>A Comisión Asesora terá a seguinte composición:</p>
<p>a) Presidente: o director xeral da División de Asistencia Sanitaria.</p>
<p>b) Vicepresidente: o subdirector xeral de Coordinación e Avaliación Asistencial.</p>
<p>c) Secretario: o subdirector xeral do Programa de Atención Sociosanitaria.</p>
<p>d) Vocais:</p>
<p>-O subdirector xeral de Farmacia e Productos Sanitarios.</p>
<p>-O xefe do Servicio de Saúde Mental.-Un representante da Federación da Asociacións Galegas da Familiares de enfermos de Alzheimer (Fagal), nomeado por instancia dela.-Dous vocais designados polo director xeral de Servicios Sociais.-Cinco vocais designados polo director xeral da División de Asistencia Sanitaria, pertencentes ós seguintes colectivos:</p>
<p>- Un médico especialista en neuroloxía.</p>
<p>- Un médico especialista en psicoxeriatría.</p>
<p>- Un médico de atención primaria.</p>
<p>- Unha enfermeira de atención primaria.</p>
<p>- Un xeriatra ou xerocultor.</p>
<p>Artigo 3º</p>
<p>1. Correspóndenlle á Comisión Asesora de Psicoxeriatría as seguintes funcións:</p>
<p>a) Asesorar-los organos competentes da Consellería de Sanidade e Servicios Sociais, así como os organismos que dependen desta sobre, a organización da atención das persoas maiores con enfermidades psicoxeriátricas.</p>
<p>b) Establece-los protocolos de utilización para a detección da enfermidade no seu inicio, aplicables polos médicos de atención primaria.</p>
<p>c) Establece-los protocolos de seguimento multidisciplinar para ós enfermos xa diagnosticados.</p>
<p>d) Elabora-los estudios e informes sobre a prescrición correcta, os medicamentos indicados para o tratamento da enfermidade de Alzheimer.</p>
<p>e) Establecer un protocolo de utilización dos medicamentos no tratamento do Alzheimer e outras demencias.</p>
<p>f) Promove-la información e aplicación das recomendacións efectuadas en cuanto a aplicación dos protocolos sobre diagnóstico, seguimento e tratamento farmacoterapéutico a través dunha folla informativa da comisión.</p>
<p>g) Propoñe-la adopción das medidas precisas para crear un rexistro de enfermos, garantindo a confindencialidade e con fins que promovan a mellora da atención ó enfermo e lle facilite os coidados ó coidador habitual.</p>
<p>h) Propoñe-las actuacións destinadas ó apoio e formación das familias a cargo de persoas maiores con demencia.</p>
<p>i) Impulsa-lo movemento asociativo e voluntariado social neste campo.</p>
<p>k) Aqueloutras funcións que por parte do seu presidente se consideren oportunas.</p>
<p>2. A comisión a través do seu presidente poderalles solicitar asesoramento ós expertos que considere oportunos para as funcións que se lles enconmende.</p>
<p>Disposicións derradeiras</p>
<p>Primeira.-Facúltase o director xeral da División de Asistencia Sanitaria para adopta-las medidas adecuadas en relación coa execución e desenvolvemento da presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 15 de xullo de 1998.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>
<p>6735</p>

