---
date: '2017-06-02'
id: G0164-220517-0007
page: 26755
number: 104
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  EXTRACTO da Orde do 19 de maio de 2017 pola que se convoca o Plan de mellora
  de bibliotecas escolares en centros non universitarios sostidos con fondos
  públicos para o curso 2017/18.
range: Orde
url: >-
  https://www.xunta.gal/dog/Publicados/2017/20170602/AnuncioG0164-220517-0007_gl.html
---
<p>BDNS (Identif.): 348590.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index):</p>
    <p>Primeiro. <em>Entidades beneficiarias</em></p>
    <p>Centros non universitarios sostidos con fondos públicos:</p>
    <p>a) Centros públicos de titularidade da Consellería de Cultura, Educación e Ordenación Universitaria integrados no Plan de mellora en convocatorias anteriores.</p>
    <p>b) Centros públicos de titularidade da Consellería de Cultura, Educación e Ordenación Universitaria de nova incorporación neste programa.</p>
    <p>c) Centros privados concertados que se integraron no Plan de mellora de bibliotecas escolares no curso 2016/17. </p>
    <p>d) Centros privados concertados de nova incorporación neste programa a través da presente convocatoria.</p>
    <p>Segundo. <em>Obxecto</em></p>
    <p>A través desta orde preténdese seleccionar novos centros para a súa incorporación ao Plan de mellora de bibliotecas escolares, así como apoiar a continuidade deste programa mediante a concesión de novas contías aos centros educativos incluídos en anteriores convocatorias, sempre que a través do seguimento que se realiza desde a coordinación do programa e, moi especialmente, a través da memoria correspondente ao actual curso 2016/17, acaden unha valoración positiva. No caso dos centros concertados integrados na convocatoria anterior que soliciten a súa continuidade, ademais deste requisito terase en conta a correcta xustificación da axuda recibida. </p>
    <p>As contías asignadas a través desta convocatoria, así como as axudas concedidas, teñen como finalidade incentivar e impulsar o desenvolvemento de proxectos de biblioteca escolar que recollan:</p>
    <p>a) A organización, actualización e dinamización da biblioteca de centro, entendida como un centro de recursos de lectura, información e aprendizaxe.</p>
    <p>b) O deseño de espazos, recursos e actividades cun enfoque inclusivo.</p>
    <p>c) A incorporación de novas tendencias en materia bibliotecaria: espazos para a creación, a aprendizaxe manipulativa, a investigación, o traballo colaborativo e a construción do coñecemento de xeito compartido. </p>
    <p>d) A súa contribución á mellora dos procesos de ensino e de aprendizaxe e á adquisición das competencias clave do alumnado.</p>
    <p>e) O concepto de alfabetización múltiple (ou multialfabetismo) á hora de abordar a formación lectora do alumnado. </p>
    <p>f) O deseño e desenvolvemento de programas para a adquisición de competencias informacionais e mediáticas, é dicir, as competencias de uso, tratamento e produción de información nos diferentes soportes e formatos, así como o tratamento das linguaxes dos diferentes medios de comunicación. </p>
    <p>g) A imprescindible integración da cultura impresa e a cultura dixital.</p>
    <p>h) A realización de actividades de formación de usuarios das bibliotecas e os seus recursos.</p>
    <p>i) O papel da biblioteca escolar no desenvolvemento do proxecto lector de centro.</p>
    <p>j) O fomento da lectura e da escritura.</p>
    <p>k) A contribución da biblioteca á compensación das desigualdades sociais e á calidade do ensino que se imparte no centro. </p>
    <p>l) As posibilidades que ofrece para a incorporación de metodoloxías innovadoras e consecuentes coas necesidades educativas actuais.</p>
    <p>m) A implicación da biblioteca en actividades de extensión cultural destinadas a toda a comunidade escolar.</p>
    <p>Terceiro. <em>Bases reguladoras</em></p>
    <p>Orde do 19 de maio de 2017 pola que se convoca o Plan de mellora de bibliotecas escolares en centros non universitarios sostidos con fondos públicos para o curso 2017/18.</p>
    <p>Cuarto. <em>Importe</em></p>
    <p>Os importes destinados aos centros privados concertados teñen carácter de subvención. A dotación global de axudas, en réxime de concorrencia competitiva, para a renovación e o funcionamento da biblioteca escolar para os centros privados concertados que resulten seleccionados a través desta convocatoria ascende a un máximo de 102.000 € e tramitarase con cargo ás seguintes partidas orzamentarias:</p>
    <p>1. 10.60.423A.780.2, destinada á adquisición de fondos documentais, en distinto soporte, por unha contía máxima de 24.000 € para o período setembro-decembro de 2017 e de 48.000 € para o período xaneiro-10 de xuño de 2018.</p>
    <p>2. 10.60.423A.780.1, para a renovación de mobiliario e outros equipamentos, por unha contía máxima de 8.000 € para o período setembro-decembro de 2017 e de 16.000 € para o período xaneiro-10 de xuño de 2018. </p>
    <p>3. 10.60.423A.482.0, para gastos de funcionamento da biblioteca, por unha contía máxima de 2.000 € para o período setembro-decembro de 2017 e de 4.000 € para o período xaneiro-10 de xuño de 2018. </p>
    <p>Quinto. <em>Prazo de presentación de solicitudes</em></p>
    <p>Iniciarase o día seguinte ao da publicación desta orde no <em>Diario Oficial de Galicia</em> e rematará o día 3 de xullo de 2017.</p>
    <p>Santiago de Compostela, 19 de maio de 2017</p>
    <footer><p>Román Rodríguez González<br>Conselleiro de Cultura, Educación e Ordenación Universitaria</p></footer>

