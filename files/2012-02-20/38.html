---
date: '2012-02-20'
id: CA04-310112-11721
page: 6379
number: 35
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 9 de xuño de 2010, da Dirección Xeral de Industria, Enerxía e
  Minas, pola que se autoriza administrativamente, se aproba o proxecto de
  execución e se inclúe no réxime especial de produción de enerxía eléctrica
  unha instalación de coxeración de 191 kW de potencia eléctrica que Carballo
  Biometanización, S.L. promove en Carballo (A Coruña).
range: Resolución
url: >-
  https://www.xunta.gal/dog/Publicados/2012/20120220/AnuncioCA04-310112-11721_gl.html
---
<p>Antecedentes de feito.</p>
    <p>Primeiro. Con data do 12 de marzo de 2009, Jacobo Bouzada Rodríguez, en representación de Carballo Biometanización, S.L., presentou a solicitude de autorización administrativa e aprobación de proxecto para unha instalación de coxeración de 191 kW de potencia eléctrica que Carballo Biometanización, S.L. promove no concello de Carballo (A Coruña).</p>
    <p>Segundo. Con data do 6 de abril de 2009, Jacobo Bouzada Rodríguez, en representación de Carballo Biometanización, S.L., presentou a solicitude para obter o recoñecemento de instalación acollida ao réxime especial de produción de enerxía eléctrica para a instalación citada.</p>
    <p>Terceiro. Con data do 27 de abril de 2009, comunícaselle a Luis Calvo Sanz, S.A. a tramitación do procedemento de autorización da citada instalación nunha parcela da súa propiedade. </p>
    <p>Cuarto. Con data do 30 de xullo de 2009, e consonte o previsto no Real decreto lexislativo 1/2008, do 11 de xaneiro, polo que se aproba o texto refundido da Lei de avaliación de impacto ambiental de proxectos, remitíuselle unha copia do estudo ambiental á Secretaría Xeral de Calidade e Avaliación Ambiental da Consellería de Medio Ambiente, Territorio e Infraestruturas, para os efectos de que se pronuncie sobre a necesidade ou non de iniciar o trámite de avaliación de impacto ambiental. O 4 de setembro de 2009 remiten contestación en que se establece que non procede someter o proxecto ao trámite de avaliación de impacto ambiental nin de efectos ambientais.</p>
    <p>Quinto. Con data do 28 de xaneiro de 2010 publicouse no <em>Boletín Oficial</em> da provincia da Coruña núm. 18, e con data do 29 de xaneiro de 2010 no <em>Diario Oficial de Galicia</em> núm.19, a solicitude de autorización administrativa indicada no antecedente de feito primeiro, sen que conste que se presentase alegación ningunha. As características do proxecto que se somete a información pública son as seguintes:</p>
    <p>Solicitante: Carballo Biometanización, S.L.</p>
    <p>Domicilio social: rúa Brasil 50, entresollado 6 - 36204 Vigo (Pontevedra).</p>
    <p>Denominación: planta de biometanización de residuos industriais.</p>
    <p>Situación: Carballo (A Coruña).</p>
    <p>Características técnicas:</p>
    <p>Planta de coxeración que proxecta utilizar como combustible o biogás producido na instalación de tratamento de lodos (biodixestión) procedentes da depuradora de augas existente na factoría de Luis Calvo Sanz, S.A. e doutros lodos de orixe externa, composta de:</p>
    <p>– Equipamento de coxeración composto por un motor de potencia unitaria 191 kWe e un xerador de 245 kVA.</p>
    <p>– Centro de transformación de tipo interior de potencia 250 kVA e con relación de transformación 20/0,42 kV.</p>
    <p>– Aparellaxe eléctrica de mando, protección, sinalización e medida.</p>
    <p>– Equipamentos da liña de alimentación de lodos, biodixestión, liña de lodos, liña de biogás, liña de calefacción e instrumentación da planta.</p>
    <p>– Liña aérea a 20 kV de 6 metros de lonxitude, en condutor LA-110, con orixe en apoio existente en empresa distribuidora e final en apoio de paso aéreo-soterrado proxectado.</p>
    <p>– Interconexión de centro de transformación e medida con paso aéreo-soterrado mediante unha canalización en gabia entubada e formigonada, de lonxitude 25 m, con condutor tipo D.H.Z.1 12/20 kV 3(1×150) A1.</p>
    <p>Sexto. Con data do 25 de marzo de 2010, o Departamento Territorial da Consellería de Economía e Industria da Coruña emitiu informe favorable á solicitude presentada.</p>
    <p>Sétimo. Con data do 11 de maio de 2010, preséntase a documentación complementaria necesaria para continuar coa tramitación do procedemento.</p>
    <p>Fundamentos de dereito.</p>
    <p>Primeiro. O artigo 28 da Lei 54/1997 establece que a construción, explotación, modificación substancial, a transmisión e o peche de instalacións de produción de enerxía eléctrica en réxime especial estará sometida ao réxime de autorización administrativa previa, que terá carácter regrado, e cuxo outorgamento corresponde á Administración autonómica.</p>
    <p>Segundo. O artigo 4.1 do Decreto 661/2007, do 25 de maio, polo que se regula a actividade de produción de enerxía eléctrica en réxime especial, establece que o recoñecemento da condición de instalación de produción acollida ao réxime especial de produción de enerxía eléctrica corresponde aos órganos das comunidades autónomas.</p>
    <p>Terceiro. A Dirección Xeral de Industria, Enerxía e Minas é competente para resolver este expediente con fundamento no Decreto 79/2009, do 19 de abril, polo que se establece a estrutura orgánica da Xunta de Galicia, no Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia, e no artigo 28 do Decreto 324/2009, do 11 de xuño, polo que se establece a estrutura orgánica da Consellería de Economía e Industria, que atribúe á Dirección Xeral de Industria, Enerxía e Minas a dirección, coordinación, planificación, execución, seguimento e control das competencias e funcións da consellería en materia de industria, seguranza industrial, solo industrial, metroloxía, metais preciosos, enerxía e minas.</p>
    <p>Cuarto. Na tramitación tivéronse en conta as normas de procedemento contidas no Real decreto 1955/2000, do 1 de decembro, no Real decreto 661/2007, do 25 de maio, na Lei 30/1992, do 26 de novembro, de réxime xurídico das administracións públicas e do procedemento administrativo común, e demais normas vixentes de aplicación.</p>
    <p>De acordo co que antecede</p>
    <h2>RESOLVO:</h2>
    <p>Primeiro. Autorizar administrativamente a Carballo Biometanización, S.L. unha instalación de coxeración de 191 kW que promove en Carballo (A Coruña).</p>
    <p>Segundo. Aprobar o proxecto de execución da devandita instalación (proyecto de planta de biometanización de residuos industriais Carballo Biometanización, S.L.), asinado polo enxeñeiro técnico industrial José Luis Camiña Martínez, colexiado n.º 2641, e visado polo Colexio Oficial de Enxeñeiros Técnicos Industriais de Vigo o 9.3.2009 co n.º 209-1207, anexo visado con data do 4.6.2009 e n.º 20903056, anexo 2 visado con data 8.9.2009 e n.º 20904876, complementario visado con data do 1.10.2009 e n.º 20905278, anexo a complementario visado con data do 22.10.2009 e n.º 20905683 e anexo II a complementario visado con data do 21.12.2009 e n.º 20906872.</p>
    <p>Terceiro. Recoñecer á instalación que por esta resolución se autoriza a condición de instalación acollida ao réxime especial de produción de enerxía eléctrica regulado polo Real decreto 661/2007, do 25 de maio, e incluíla no subgrupo a.1.3 do artigo 2 do devandito real decreto.</p>
    <p>Todo isto de acordo coas seguintes condicións:</p>
    <p>Primeira. As instalacións que se autorizan terán que realizarse de acordo coas especificacións e planos que figuran no proxecto, anexos e complementarios que por esta resolución se aproban, e referido no punto segundo da súa parte dispositiva.</p>
    <p>Segunda. Para introducir modificacións nas instalacións que afecten datos básicos do proxecto, anexos e complementarios será necesaria a autorización previa desta dirección xeral. Pola súa banda, o Departamento Territorial da Consellería de Economía e Industria da Coruña poderá autorizar as modificacións de detalle do proxecto que resulten procedentes, debendo comunicar a este centro directivo todas as resolucións que dite en aplicación da devandita facultade.</p>
    <p>Terceira. O prazo para a posta en servizo das instalacións que se autorizan será de seis meses contados a partir da data de publicación desta resolución.</p>
    <p>Cuarta. Unha vez construídas as instalacións autorizadas, o Departamento Territorial da Consellería de Economía e Industria da Coruña inspeccionará a totalidade das obras e montaxes efectuadas e verificará o cumprimento dos compromisos contraídos por Carballo Biometanización, S.L.</p>
    <p>Quinta. Con carácter previo á posta en servizo das instalacións, o órgano competente verificará o cumprimento dos condicionados impostos nesta resolución.</p>
    <p>Sexta. A Administración reserva para si o dereito de deixar sen efecto esta autorización por calquera das causas establecidas no artigo 34 do Decreto 1775/1967, do 22 de xullo, sobre réxime de instalación, ampliación e traslado de industrias, ou por incumprimento das condicións impostas.</p>
    <p>Sétima. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Oitava. Como requisito necesario para a aplicación do réxime especial á devandita instalación, o titular e/ou explotador deberá inscribila no Rexistro de Instalacións de Produción de Enerxía Eléctrica en Réxime Especial da Comunidade Autónoma de Galicia, creado pola Orde da Consellería de Industria e Comercio do 5 de xullo de 1995 (DOG do 14 de xullo), para o cal acreditará o cumprimento das condicións previstas no artigo 12 do Real decreto 661/2007, do 25 de maio, e presentará a documentación que figure nas instrucións que dite esta dirección xeral en desenvolvemento da citada orde.</p>
    <p>Contra esta resolución, que non é definitiva en vía administrativa, poderase interpoñer recurso de alzada perante o conselleiro de Economía e Industria da Xunta de Galicia, no prazo dun mes contado a partir do día seguinte ao da súa notificación, de conformidade cos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 9 de xuño de 2010.</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

