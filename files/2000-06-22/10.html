---
date: '2000-06-22'
id: DAA6
page: 9
number: 121
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 154/2000, do 7 de xuño, polo que se crea a Escola Técnica Superior de
  Enxeñería de Minas no Campus de Vigo da Universidade de Vigo, e se adscriben a
  este centro as ensinanzas de enxeñería de minas, segregándose da Escola
  Técnica Superior de Enxeñeiros Industriais.
range: Decreto
url: 'https://www.xunta.gal/dog/Publicados/2000/20000622/AnuncioDAA6_gl.html'
---
<p>A Lei 11/1989, do 20 de xullo, de ordenación do sistema universitario de Galicia (DOG nº 156, do 16 de agosto), supuxo a realización dunha planificación xeral do sistema. A esta planificación contribuíron decisivamente diversos decretos de creación de centros e de autorización de implantación de estudios.</p>
<p>Unha vez rematado o proceso de expansión do Sistema Universitario de Galicia, trabállase a prol da súa consolidación, atendendo expresamente ós problemas derivados da definición específica de cada campus.</p>
<p>Neste decreto, baixo a formulación xeral exposta, considérase a creación dun novo centro na Universidade de Vigo, unha vez cumpridos xa tódolos requisitos previos ó acto formal de creación por parte da Xunta de Galicia.</p>
<p>Esta creación inscríbese no marco de reorganización dos centros existentes no Sistema Universitario de Galicia, e responde á necesidade de consolida-la titulación de enxeñería de minas, que actualmente comparte centro coa titulación de enxeñería industrial.</p>
<p>Por todo isto, en aplicación do artigo 2.4º da Lei 5/1987, do 27 de maio, do Consello Social da Universidade e do Consello Universitario de Galicia, por instancia do Consello Social da Universidade de Vigo, co informe do Consello de Universidades e oído o Consello Universitario de Galicia, por proposta do conselleiro de Educación e Ordenación Universitaria e logo de deliberación do Consello da Xunta de Galicia na súa reunión do día sete de xuño de dous mil,</p>
<p>DISPOÑO:</p>
<p>Artigo único.</p>
<p>1. Créase a Escola Técnica Superior de Enxeñería de Minas no Campus de Vigo da Universidade de Vigo.</p>
<p>2. Concédese autorización para que á citada Escola Técnica Superior se adscriban os estudios de enxeñería de minas xa autorizados polo Decreto 274/1991, do 30 de xullo (DOG nº 154, do 13 de agosto), segregándose da Escola Técnica Superior de Enxeñeiros Industriais á que están adscritas.</p>
<p>Disposicións derradeiras</p>
<p>Primeira.-Autorízase o conselleiro de Educación e Ordenación Universitaria para que, no ámbito das</p>
<p>súas competencias, dicte as disposicións necesarias para o desenvolvemento do presente decreto.</p>
<p>Segunda.-O presente decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, sete de xuño de dous mil.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación Universitaria</p>

