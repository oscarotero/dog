---
date: '1995-02-27'
id: B4B6
page: 1
number: 40
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 4 de xaneiro de 1995 pola que se anuncian subvencións a empresas
  privadas para o fomento do turismo rural e a modernización de balnearios.
range: Orde
url: 'https://www.xunta.gal/dog/Publicados/1995/19950227/AnuncioB4B6_gl.html'
---
<p>As novas tendencias da demanda turística cara ó consumo de novos productos, caracterizados polo seu poder desestacionalizador e capacidade para promover un turismo sostible, obriga á procura dun desenvolvemento efectivo na zona rural turística e un mellor aproveitamento dos recursos termais en Galicia, xa que se identifican plenamente cos ditos productos.</p>
<p>A situación das actividades primarias existentes no espacio rural, onde non se poden manter comunidades economicamente eficientes, provoca un continuo éxodo da poboación que leva consigo o abandono de vellas casas de construccións perfectamente integradas no medio e na paisaxe. Deste xeito é con</p>
<p>veniente poñer en práctica a estratexia definida por unha política dirixida a: evita-la despoboación, recupera-la tradicional vivenda rural galega e promover unha economía que corrixa as súas fluctuacións motivadas pola dependencia da natureza e clima. Todo iso para propicia-la xeración de ingresos e unha diversificación de economía local que debe redundar na mellora da calidade de vida da súa comunidade e posiblemente a oportunidade de volver á súa terra a xentes que o desexen.</p>
<p>Tamén a recuperación, nos espacios rurais, de construccións cun grande valor histórico e artístico como os pazos, mosteiros e castelos e mesmo antigas casas rectorais, para a súa utilización turística, debe significar un importante aporte á calidade da oferta e consecuentemente ó desenvolvemento económico da zona.</p>
<p>Por outra banda, cómpre aproveita-las grandes potencialidades dos balnearios galegos, modernizando as súas instalacións e servicios, xa que logo dispoñen de grandes atractivos para comprace-la demanda actual como ademais das augas e as diversas técnicas balneoterapias as condicións ambientais, o desfrute da natureza e o descanso, que fan das estacións termais un destino turístico incuestionable.</p>
<p>En consecuencia,</p>
<p>DISPOÑO:</p>
<p>Artigo 1º. DESTINATARIOS.</p>
<p>A Secretaría Xeral para o Turismo poderá conceder subvencións con cargo ás aplicacións 04.05.651-A.770.00 e 04.05.651.-A.770.02 do programa «Ordenación, promoción, xestión e fomento do turismo» dos presupostos xerais da Comunidade Autónoma para 1995, dentro do concepto «Fomento do turismo rural e modernización de balnearios», ás persoas físicas e xurídicas que de seguido se especifican:</p>
<p>-As persoas físicas e xurídicas propietarias das vivendas obxecto de subvención.</p>
<p>-As persoas físicas e xurídicas co mesmo título de propiedade cás anteriores, beneficiarias do programa «Lanza» do Instituto Galego de Promoción Económica para a creación de empresas de desenvolvemento de turismo rural.</p>
<p>-Os titulares dos establecementos balnearios.</p>
<p>As ditas concesións estarán limitadas polos créditos dispoñibles para este fin.</p>
<p>Artigo 2º. OBXECTO.</p>
<p>Poderán ser obxecto de subvención, de conformidade co que se establece nesta orde, as accións que de seguido se relacionan.</p>
<p>a.-A rehabilitación e mellora de construccións -situadas nos espacios rurais, sempre que as súas características posibiliten a oferta de aloxamento e outros servicios complementarios e estean encadradas, de acordo co sinalado nos artigos 2º e 3º da orde da Consellería da Presidencia e Administración Pública do 2 de xaneiro de 1995, ben na modalidade de hospedería dos grupos A ou B ou ben no grupo C.</p>
<p>Serán subvencionables tanto a redacción dos proxectos de obra e decoración como a propia execución da obra.</p>
<p>b.-A mellora e modernización das instalacións dos establecementos balnearios considerándose subvencionable, unicamente, a execución da obra.</p>
<p>Artigo 3º. CONDICIÓNS PARTICULARES.</p>
<p>Ademais do establecido na antedita Orde do 2 de xaneiro de 1995, as accións que se subvencionen deberán cumpri-las seguintes condicións:</p>
<p>a) Os proxectos serán globais, é dicir, comprenderán tódalas obras e instalacións, non só as pertencentes á propia edificación senón tamén, se é o caso, ás da contorna afecta á propiedade do predio debéndose, en todo caso, na súa redacción respecta-las características peculiares do medio rural galego.</p>
<p>b) Os investimentos que sexan obxecto de subvención terán que comezarse durante o ano 1995 e estar rematados con tempo dabondo para xustifica-lo investimento subvencionado dentro dos prazos establecidos nesta orde. Exceptúanse os proxectos iniciados con anterioridade, sempre e cando os solicitantes aporten certificación valorada das obras realizadas, asinada por técnico facultado e visada polo correspondente colexio oficial.</p>
<p>No caso de que cumpra parti-la execución dos proxectos, tal feito terá que constar expresamente na memoria, desagregando o proxecto por fases con indicación do orzamento de cada unha delas, a nivel de concepto. En todo caso, cada unha das fases constituirán ou completarán unha unidade de explotación.</p>
<p>c) Os titulares dos establecementos de turismo rural subvencionados adquiren os seguintes compromisos:</p>
<p>1.-Solicita-la autorización de apertura ante a Administración turística nun prazo máximo de tres meses contados a partir da data da xustificación final do investimento.</p>
<p>2.-Mante-la súa actividade durante un período mínimo de quince anos, contados desde a data de concesión da autorización de apertura expedida pola Administración turística.</p>
<p>3.-Oferta-los seus servicios mediante prezos semellantes ós que operan no mercado desta Comunidade Autónoma para os establecementos análogos, sen prexuízo do disposto na lexislación vixente sobre prezos.</p>
<p>d) A titularidade dos establecementos de turismo rural que se subvencionen terán que ostenta-la propiedade da vivenda obxecto de subvención. No caso de persoas físicas, a responsabilidade da xestión da explotación destes establecementos, corresponderá o seu titular, agás nos casos de xubilación deste, onde a dita xestión poderá ser desenvolvida por outra persoa sempre que resida tamén na vivenda subvencionada; no caso de enfermidade grave, tamén poderá ser substituída provisionalmente por outra persoa aínda que non resida na mesma vivenda.</p>
<p>Cando se trate de persoas xurídicas, a responsabilidade da xestión de explotación destes estable</p>
<p>cementos corresponderalle a unha persoa física, coa residencia na vivenda obxecto de subvención, e con poder dabondo para exercer esta responsabilidade; o dito poder terá que realizarse en escritura pública.</p>
<p>e) Os proxectos que se subvencionen terán que publicita-la colaboración da Secretaría Xeral para o Turismo, mentres se realicen as obras, mediante un cartel que se exhibirá en sitio ben visible. As características do dito cartel serán facilitadas polos Servicios Provinciais de Turismo. Os custos correspondentes á dita publicidade serán por conta do beneficiario da subvención.</p>
<p>f) Os proxectos que se subvencionen terán que cumpri-lo disposto no Decreto 286/1992, do 8 de outubro (DOG do 21-10-1992), sobre accesibilidade e eliminación de barreiras.</p>
<p>g) Os proxectos de mellora e modernización dos establecementos balnearios terán que cumpri-los requisitos da normativa turística vixente cando efecten a instalacións que o requiran.</p>
<p>Artigo 4º. CONTÍA DAS SUBVENCIÓNS.</p>
<p>1.-Os proxectos de turismo rural, que se recollen nesta orde como accións subvencionables, poderán acadar un máximo de axuda de ata o 50% do orzamento de investimento subvencionable. Non se considera investimento subvencionable os honorarios por dirección de obra nin as taxas e impostos.</p>
<p>2.-A contía máxima da subvención para os proxectos de pazos, castelos, mosteiros, casas grandes e casas rectorais, na modalidade de hospedería, non poderá superar un millón cincocentas mil pesetas por praza de aloxamento ofertada ó público. Se o proxecto prevé a creación dun restaurante engadiráselle á contía anterior cento vintecinco mil pesetas por praza nel.</p>
<p>3.-A contía máxima da subvención, para os proxectos de «Casa de Aldea Hospedería» non poderá superar un millón duascentas mil pesetas por praza de aloxamento ofertada ó público. Se o proxecto prevé a creación dun restaurante engadiráselle á contía anterior, cen mil pesetas por praza nel.</p>
<p>4.-A contía máxima da subvención para os proxectos de «Casas de Labranza» non poderá supera-las setecentas cincuenta mil pesetas por praza ofertada ó público.</p>
<p>5.-Os proxectos de establecementos balnearios, que se recollen nesta orde como accións subvencionables poderán acadar un máximo de axuda de ata o 50% do orzamento de investimento subvencionable. Non se considera investimento subvencionable os honorarios por dirección de obra nin as taxas e impostos.</p>
<p>Artigo 5º. SOLICITUDES E DOCUMENTACIÓN.</p>
<p>1.-As solicitudes, dirixidas ó secretario xeral para o Turismo maila documentación que de seguido se especifica presentarase, por duplicado exemplar, no Servicio Provincial de Turismo correspondente á localización do investimento, en calquera das formas previstas na Lei 30/1992, do 26 de novembro, de réxime xurídico das administracións públicas e do</p>
<p>procedemento administrativo común no prazo de un mes a partir da publicación desta orde no Diario Oficial de Galicia.</p>
<p>a) Solicitude segundo o modelo do anexo I.</p>
<p>b)Declaración segundo o modelo do anexo II.</p>
<p>c)Fotocopia compulsada do NIF do solicitante.</p>
<p>d) Cédula urbanística emitida polo Concello sobre as condicións que debe cumpri-la execución do proxecto para que este sexa conforme coa legalidade urbanística vixente.</p>
<p>e) Certificación bancaria da conta onde se aboará a subvención, se é o caso.</p>
<p>f) Proxecto básico asinado por arquitecto ou arquitecto técnico, segundo corresponda, facendo consta-lo seu número de colexiado, e no que se comprenda:</p>
<p>-Unha sucinta memoria explicativa do proxecto.</p>
<p>-Plano de localización do investimento.</p>
<p>-Reseña dos materiais que se van utilizar, con indicación dos utilizados en cubertas, fachadas, ventás, pisos, paredes, calefacción e cuartos de aseo.</p>
<p>-Reseña dos mobles e equipamentos que se van instalar.</p>
<p>-Fotografías que posibiliten unha visión completa do estado actual do inmoble e a súa contorna.</p>
<p>-Prazo de execución do investimento, compatible coa orde.</p>
<p>g) Para os proxectos de «Casas de Labranza» achegarase tamén fotocopia compulsada da última liquidación do solicitante do IAE na actividade que desenvolva, tanto sexa agrícola, como gandeira ou forestal.</p>
<p>h) Para os proxectos promovidos por persoas xurídicas, achegarase copia autenticada dos seus estatutos, nos que se indicará, con dilixencia do seu secretario, que estes son os vixentes.</p>
<p>2.-Dentro do mesmo prazo do mes citado no punto 1 anterior, os solicitantes de subvención para a creación de aloxamentos de Turismo Rural, serán requiridos polo Servicio Provincial de Turismo para cubrir un cuestionario, que quedará integrado no expediente para a súa valoración.</p>
<p>3.-As compulsas que procedan para toda a documentación que se especifica nesta orde faranse nos correspondentes servicios provinciais de Turismo.</p>
<p>Artigo 6º. SELECCIÓN DAS SOLICITUDES E RESOLUCIÓN.</p>
<p>l.-Para a valoración da solicitudes teranse en conta os seguintes criterios:</p>
<p>-A oferta de servicios proxectada para o establecemento.</p>
<p>-O estado actual e as características da construcción.</p>
<p>-As características da rehabilitación.</p>
<p>-O mobiliario e os equipamentos proxectados.</p>
<p>-A xeración de postos de traballo (incluso autónomos).</p>
<p>-A relación entre a oferta de servicios e o investimento proxectado.</p>
<p>-O cuestionario ó que se fai referencia no punto 2 do artigo 5º.</p>
<p>-A localización do investimento atendendo a súa situación, accesos, infraestructuras básicas e oferta de servicios de utilización turística.</p>
<p>2.-Os interesados emendarán, a requirimento do correspondente Servicio Provincial de Turismo, os defectos dos expedientes de solicitudes de subvención que o precisen, segundo o sinalado no artigo 71.1 da Lei 30/1992, do 26 de novembro, de réxime xurídico das administracións públicas e do procedemento administrativo común pocedéndose ó arquivo, sen máis trámite, daqueles que non se cubrisen en tempo e forma.</p>
<p>3.-Os delegados provinciais da Consellería da Presidencia e Administración Pública, á vista dos expedientes e dos informes, que ó respecto emitirán os servicios provinciais de Turismo, analizarán e cualificarán os proxectos, elevando proposta de resolución ó secretario xeral para o Turismo.</p>
<p>4.-Dictadas as resolucións de concesión polo secretarío xeral para o Turismo, aquelas seranlles notificadas ós interesados, no prazo máximo de dous meses, contados desde o día seguinte ó do remate do prazo de presentación de solicitudes que se expresa no artigo 5º anterior.</p>
<p>5.-De conformidade co establecido no Decreto 264/1994, do 29 de xullo, entenderanse desestimadas as solicitudes sobre as que non recaese resolución expresa no prazo de seis meses contados desde a data do rexistro de entrada da solicitude.</p>
<p>Artigo 7º. ACEPTACIÓN E RENUNCIA DAS SUBVENCIÓNS.</p>
<p>1.-Unha vez recibidas as notificacións de concesión de subvención polos beneficiarios, estes no prazo de quince días comunicaranlle ó Servicio Provincial de Turismo correspondente a aceptación ou renuncia a elas. Se transcorridos os sinalados quince días non se fisexe manifestación en ningún sentido, tal feito entenderase como renuncia á subvención e procederase, sen máis trámite, ó arquivo do expediente.</p>
<p>2.-E, no prazo de dous meses do recibo da notificación de subvención, os beneficiarios achegarán ó Servicio Provincial de Turismo correspondente a seguinte documentación:</p>
<p>a) Proxecto definitivo da acción subvencionada visado polo correspondente colexio oficial.</p>
<p>b) Licencia urbanística de obras, expedida polo concello, ou solicitude dela, na que se faga referencia explícita ó proxecto subvencionado. Estes documentos poderanse substituír por fotocopias compulsadas deles.</p>
<p>Os beneficiarios de subvención para proxectos de turismo rural achegarán tamén:</p>
<p>c) Fotocopia compulsada de documento que acredite que o solicitante é propietario do predio obxecto de rehabilitación. No caso de existir propiedade pro indivisa, deberá aportarse poder notarial dos copro</p>
<p>pietarios, outorgando representación ó solicitante, que deberá ser un deles, para actuar neste procedemento e asumi-los compromisos derivados do establecido nesta orde.</p>
<p>d) Para os pazos, castelos, mosteiros, casas grandes e casas rectorais, informe da Dirección Xeral do Patrimonio Histórico e Documental da Consellería de Cultura, no que se sinale, segundo os seus propios criterios, a denominación que lles puidese corresponder.</p>
<p>e) Se o inmoble dispón de brasóns, unha sucinta historia relacionada con eles, cunha breve explicación heráldica e detalles das características da construcción.</p>
<p>Se transcorridos os ditos dous meses non se cubrise a anterior documentación procederase, sen máis trámite, ó arquivo do expediente.</p>
<p>3.-Unha vez verificadas as renuncias das subvencións concedidas, o secretario xeral para o Turismo poderá utiliza-los créditos liberados para conceder novas subvencións a proxectos correspondentes a solicitudes presentadas, sempre que estas cumpran os requisitos establecidos na presente orde.</p>
<p>Artigo 8º. XUSTIFICACIÓN E PAGAMENTO DAS SUBVENCIÓNS.</p>
<p>1.-Os beneficiarios de subvencións concedidas na virtude da presente orde, unha vez executado o investimento deberán xustificalo o antes posible e nunca con posterioridade ó 16 de outubro de 1995, data límite da presentación da xustificación.</p>
<p>2.-O proxecto xustificado deberá coincidir co aceptado na resolución de concesión da subvención, se o investimento xustificado fose menor e sempre mantendo os fins para os que se concedeu a subvención, esta reducirase proporcionalmente ó investimento non xustificado.</p>
<p>3.-Para percibi-la subvención os beneficiarios achegaranlle ó Servicio Provincial de Turismo correspondente, por triplicado exemplar, a seguinte documentación:</p>
<p>3.1. Solicitude de cobro segundo o modelo do anexo III.</p>
<p>3.2. Facturas orixinais do investimento realizado, ou fotocopia compulsada delas, ou certificación por conceptos, asinada por técnico facultado, visada polo correspondente colexio oficial, relativa á executada coa súa valoración.</p>
<p>3.3. Certificados de estar ó corrente nas súas obrigas tributarias coas facendas do Estado e a da Comunidade Autónoma e de estar ó corrente nas obrigas coa Seguridade Social.</p>
<p>3.4. Licencia urbanística de obras, no caso de que non se achegase con anterioridade.</p>
<p>Os beneficiarios de subvención para proxectos de turismo rural achegarán tamén:</p>
<p>3.5. Certificación de residencia do titular, emitida polo concello da localización do investimento subvencionado, se ó solicitante é persoa física; e certificación expedida polo Rexistro Mercantil, de domicilio social da empresa no concello da localización do investimento subvencionado, se é persoa xurídica.</p>
<p>3.6. Acreditación da anotación no Rexistro da Propiedade do compromiso adquirido que se expresa no artigo 3º. c). 2 da presente orde.</p>
<p>4.-Para o non previsto anteriormente, haberá que aterse ó disposto nesta materia na Lei de presupostos xerais da Comunidade Autónoma para 1995 e nos artigos 78 e 79 da Lei 11/1992, do 7 de outubro, de réxime financeiro e presupostario de Galicia.</p>
<p>Disposición derradeira</p>
<p>Facúltase o secretario xeral para o Turismo para dictar, no ámbito das súas competencias, as resolucións oportunas para o desenvolvemento desta orde.</p>
<p>Santiago de Compostela, 4 de xaneiro de 1995.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>

