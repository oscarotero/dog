---
date: '1995-02-27'
id: B4EA
page: 1
number: 40
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 9 de febreiro de 1995 pola que se regula a concesión de axudas para o
  ano 1995 ás embarcacións, ás súas tripulacións e ós submarinistas pola súa
  participación en tarefas de auxilio, rescate e salvamento de persoas e
  embarcacións en perigo.
range: Orde
url: 'https://www.xunta.gal/dog/Publicados/1995/19950227/AnuncioB4EA_gl.html'
---
<p>O espírito solidario que anima as xentes do mar fainas ser colaboradoras entusiastas nas tarefas de busca e salvamento de persoas e embarcacións desaparecidas no mar ou en perigo de naufraxio.</p>
<p>Esta colaboración é sempre onerosa para homes e embarcacións, non só polos gastos orixinados na busca, senón tamén pola perda de días de traballo, razón pola que se fai necesario contribuír a sufraga-los ditos gastos con cargo a créditos públicos.</p>
<p>Tendo en conta todo o anterior, esta consellería considera que se debe tratar tanto os gastos realizados como o lucro cesante dos participantes no auxilio, rescate ou salvamento de persoas e embarcacións en perigo.</p>
<p>Na súa virtude, esta consellería,</p>
<p>DISPÓN:</p>
<p>Artigo 1º.-Acción e obxecto da axuda.</p>
<p>A participación no ano 1995 en tarefas de busca, auxilio, rescate ou salvamento no mar, poderán ser obxecto de axudas para palia-los gastos realizados, nas condicións que se establecen na presente orde, e con cargo á aplicación orzamentaria 12.03.612.B.470.00, de indemnizacións por participación en tarefas de rescate dos presupostos xerais da Comunidade Autónoma de Galicia para 1995.</p>
<p>Para ser acredor destas axudas será requisito imprescindible que as tarefas de rescate se realicen baixo a dirección da autoridade da Comunidade Autónoma ou da Administración do Estado.</p>
<p>Artigo 2º.-Beneficiarios.</p>
<p>Poderán ser destinatarios destas axudas tódalas embarcacións da flota pesqueira de baixura e auxiliares da acuicultura, incluídas no censo de buques de Galicia, as súas tripulacións e os submarinistas.</p>
<p>Os tripulantes e os submarinistas con dereito a axudas, deberán estar enrolados na embarcación que participe no rescate, ou ben estar expresamente autorizados para saír nela, pola autoridade encargada do despacho de buques.</p>
<p>Artigo 3º.-Contía da axuda.</p>
<p>As axudas que se establecen terán os límites seguintes:</p>
<p>a) Para as embarcacións: 2.000 pesetas por T.R.B. e día de participación.</p>
<p>b) Para as tripulacións serán de 4.000 pesetas por mariñeiro e día, podendo acada-las 6.000 pesetas diarias para o patrón e o motorista.</p>
<p>c) Para os submarinistas 6.000 pesetas por día.</p>
<p>Artigo 4º.-Solicitudes e documentación.</p>
<p>As solicitudes de axuda, dirixidas ó conselleiro de Pesca, Marisqueo e Acuicultura, presentaranse</p>
<p>nas delegacións territoriais e comarcais da consellería, no modelo que como anexo se publica coa presente orde, de forma conxunta para a embarcación e os tripulantes, asinadas polo armador e o patrón dela, e na que conste a relación nominal da tripulación co seu DNI, xunto coa certificación da autoridade de mariña na que conste, ademais dos datos da embarcación e armador, os días de participación nas tarefas de auxilio e a relación de tripulantes que participen nelas.</p>
<p>No caso de submarinistas presentarase solicitude individual coa fotocopia do DNI e certificación da autoridade autonómica ou estatal que dirixiu as tarefas de rescate coa expresión dos días de participación.</p>
<p>Artigo 5º.-Prazo de presentación.</p>
<p>O prazo de presentación de solicitudes rematará o 30 de setembro de 1995.</p>
<p>Artigo 6º.-Procedemento.</p>
<p>1.-Se unha vez presentada a documentación á que se refire o artigo 4º da presente orde, esta non reúne os requisitos esixidos, as delegacións territoriais requerirán do interesado a emenda do defecto de forma ou a presentación da documentación preceptiva.</p>
<p>A documentación que reúna os requisitos establecidos remitiranos as delegacións territoriais á Dirección Xeral de Pesca e Industrias Pesqueiras que elevará proposta ó conselleiro de Pesca, Marisqueo e Acuicultura para a súa resolución, quen resolverá motivadamente. Tal resolución porá fin á vía administrativa.</p>
<p>2.-A non resolución expresa no prazo de tres meses a contar desde a data de finalización do prazo de presentación de solicitudes determinará a súa denegación presunta, quedando expedita á vía contencioso administrativa.</p>
<p>Artigo 7º.-Percepción da axuda.</p>
<p>A axuda total correspondente, tanto da embarcación como dos seus tripulantes, así como a dos submarinistas, será transferida á conta que sinala o armador ou solicitante, para o que deberá incluírse certificación da entidade bancaria, xunto con fotocopia do DNI e NIF.</p>
<p>Con independencia da súa contía e antes de proceder ó seu cobro, os beneficiarios das axudas terán que acreditar que se atopan ó corrente das súas obrigas tributarias e sociais e que non teñen pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>Disposicións transitorias</p>
<p>Primeira.-As solicitudes formuladas o ámparo da Orde do 17 de febreiro de 1994 pola que se regulaba a concesión de axudas ás embarcacións, ás súas tripulacións e ós submarinistas pola súa participación en tarefas de auxilio, rescate e salvamento de persoas e embarcacións en perigo, ás que non lle foi concedida a subvención peticionada por falta de crédito poderán ser tidas en conta na presente convocatoria, sempre que así o faga constar o interesado.</p>
<p>Segunda.-Aquelas accións que, debido ás circunstancias, tivesen que levarse a cabo fóra dos plazos</p>
<p>estipulados pola devandita orde tamén poderán ser tidas en conta con cargo á presente convocatoria logo de petición do interesado.</p>
<p>Disposicións derradeiras</p>
<p>Primeira.-Facúltase o director xeral de Pesca e Industrias Pesqueiras para dicta-las normas que cumpran para o desenvolvemento da presente orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 9 de febreiro de 1995.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>

