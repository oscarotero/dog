---
date: '2003-12-18'
id: 23E0A
page: 15
number: 245
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Orde do 4 de decembro de 2003 pola que se establecen as bases e condicións e
  se regula o procedemento para a concesión de axudas á renovación da flota
  pesqueira costeira artesanal galega, enmarcadas dentro do Plan de dinamización
  económica de Galicia.
range: Orde
url: 'https://www.xunta.gal/dog/Publicados/2003/20031218/Anuncio23E0A_gl.html'
---
<p>A Comunidade Autónoma de Galicia conta cun importante censo de buques de pequena envergadura</p>
<p>que se adican á pesca costeira artesanal. Esta flota, que se caracteriza pola súa falla de dimensión, o seu pequeno porte, e o que é máis importante, a súa antigüedade, está a pescar, a meirande parte do tempo, dentro das augas interiores da Comunidade Autónoma de Galicia, dentro das rías e nas zonas sensibles para o recrutamento e recuperación dos stocks susceptibles de explotación.</p>
<p>A Consellería de Pesca e Asuntos Marítimos, desde o inicio do Programa Operativo do IFOP -os fondos estructurais adicados á pesca desde a Unión Europea- en 1994, priorizou a renovación desta flota, buscándose unha maior seguridade nas embarcacións, mediante a incentivación da construcción de novas unidades, e de unidades de maior porte.</p>
<p>A normativa básica estatal establece un sistema de achega de baixas para a construcción de novos buques de pesca. Esta achega de baixas realizábase obligatoriamente por proxectos individuais, non permitíndose emprega-lo excedente dun proxecto constructivo noutro. As embarcacións, necesarias para poder construír unha nova, son de elevado custo xa que o valor delas está a ser definido polo valor da embarcación para o seu despezamento, ou ben debido ó mantemento de determinados pescadores de máis idade na actividade debido ás baixas prestacións por xubilación que cobrarían estes.</p>
<p>Desde novembro de 1998, e seguindo a petición unánime das diferentes comunidades autónomas, a Administración xeral do Estado modificou esta normativa, permitindo que, nos proxectos constructivos de menos de 10 GTs de arqueo, que engloba toda esta flota de baixura, se poida redistribuí-lo excedente de arqueo entre diferentes armadores.</p>
<p>Coa publicación do Regulamento (CE) nº 2369/2002 do Consello, do 20 de decembro de 2002 que modifica o Regulamento (CE) nº 2792/1999, polo que se definen as condicións das intervencións comunitarias con finalidade estructural no sector da pesca (DOCE nº 358, do 31-12-2002), limitouse o período posible de axudas públicas á renovación dos buques pesqueiros. Cando antes a data tope para a concesión de axudas era o 31-12-2006, pasa a acurtarse dous anos, pasando ó 31 de decembro de 2004. Esta nova situación provoca que se teñan que adianta-los prazos para acadar unha renovación e modernización axeitada da flota pesqueira galega, e en particular, este tipo de flota.</p>
<p>O Plan de Baixura, auspiciado pola Consellería de Pesca e Asuntos Marítimos, inclúe unha serie de axudas -renovación de flota, prexubilacións, acceso á propiedade das embarcacións- que teñen que ser potenciadas, con carácter de urxencia, en tódolos seus aspectos, e en particular, no aspecto investidor. Para paliar esta situación necesítase favorece-lo acceso á propiedade das embarcacións mediante unha mellora das condicións de financiamento.</p>
<p>O Instituto Galego de Promoción Económica ten unha liña específica para o financiamento de microcréditos para empresas con domicilio fiscal en Galicia que teñan</p>
<p>a consideración de microempresas conforme a definición establecida pola Comisión Europea, e que é o complemento financeiro axeitado para este tipo de axudas á nova construcción de buques pesqueiros.</p>
<p>O Plan de dinamización económica de Galicia, aprobado polo Consello da Xunta de Galicia, fai fincapé na necesidade de intensifica-la renovación e modernización da flota de baixura.</p>
<p>Dentro do marco establecido pola normativa comunitaria e pola básica do Estado, a Comunidade Autónoma de Galicia establece as bases e condicións así como o procedemento de concesión das distintas liñas de axudas.</p>
<p>Para tal obxecto, esta consellería</p>
<p>DISPÓN:</p>
<p>Artigo 1º.-Obxecto e finalidade.</p>
<p>Por medio desta orde establécense as bases e condicións para a adopción de medidas específicas para a renovación da flota pesqueira costeira artesanal con porto base na Comunidade Autónoma de Galicia, enmarcada dentro do Plan de dinamización económica de Galicia, e regúlase o procedemento de concesión das axudas coa finalidade de substituír embarcacións xa existentes, por outras con mellores condicións operativas e así incrementa-la competitividade e o desenvolvemento das empresas pesqueiras e das condicións de traballo a bordo.</p>
<p>Artigo 2º.-Marco normativo.</p>
<p>Estas axudas enmárcanse dentro do preceptuado no Regulamento (CE) nº 2792/1999 do consello, do 17 de decembro, polo que se definen as modalidades e condicións das intervencións con finalidade estructural no sector da pesca coas súas modificacións, e na normativa básica do Estado.</p>
<p>Artigo 3º.-Crédito orzamentario.</p>
<p>As subvencións concederanse con cargo á aplicación orzamentaria do ano 2004, 12.03.721V.770.1, renovación da flota, con base na normativa reguladora da tramitación anticipada de expedientes de gasto, e condicionada á existencia de crédito axeitado e suficiente unha vez aprobado o orzamento, e por un importe de 4.703.811 euros.</p>
<p>A dita cantidade poderá incrementarse en caso de existencia de remanentes na aplicación.</p>
<p>As axudas financiaranse con cargo a fondos do IFOP e do Estado membro.</p>
<p>Artigo 4º.-Beneficiarios.</p>
<p>Poderán ser beneficiarios destas axudas os titulares dunha autorización de construcción en vigor, expedida pola Consellería de Pesca e Asuntos Marítimos, para a construcción dun buque pesqueiro de más de 5 e menos de 12 metros de eslora total.</p>
<p>Artigo 5º.-Obrigas dos beneficiarios.</p>
<p>Os beneficiarios ó formaliza-la súa solicitude sométense voluntariamente ó cumprimento das condicións que se establecen para a concesión e pagamento das subvencións, e ó dos requisitos estipulados na normativa de aplicación a elas.</p>
<p>Deberán facilitar toda a información que lles sexa requerida en relación a aquelas e á súa contabilidade e someterse ás actuacións de comprobación que deba efectua-la entidade concedente, así como os órganos de fiscalización e control da Comunidade Autónoma, da Administración xeral do Estado e da Unión Europea.</p>
<p>Coa solicitude e coa petición de pagamento da axuda deberán presentar declaración relativa a tódalas subvencións concedidas ou solicitadas para o mesmo proxecto, e dar cumprimento a todo o establecido no artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia tal como foi modificado pola Lei 8/1999, do 30 de decembro.</p>
<p>Artigo 6º.-Incumprimento das obrigas.</p>
<p>Os perceptores destas subvencións deberán reintegrar, total ou parcialmente, a axuda pública recibida, co xuro de demora, no caso do incumprimento das condicións establecidas para a súa concesión.</p>
<p>Ós beneficiarios, e se é o caso, administradores de persoas xurídicas e socios ou partícipes delas, seralles de aplicación nos seus propios termos o réxime de infraccións e sancións en materia de subvencións establecido no artigo 79 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, tal como foi modificado pola Lei 8/1999, do 30 de decembro.</p>
<p>Artigo 7º.-Importe das axudas.</p>
<p>A axuda será unha porcentaxe, nunca superior ó corenta por cento, do investimento subvencionable.</p>
<p>O investimento subvencionable será a menor destas tres cantidades: o custo total previsto polo interesado para a obra; o resultado de aplica-lo baremo previsto na normativa comunitaria de aplicación -Regulamento (CE) nº 2792/1999 coas súas modificacións-; o que se obtén ó valora-lo proxecto con criterios técnico-económicos obxectivos e homoxéneos, para o que se poderán pedi-los correspondentes informes.</p>
<p>Manterase a axuda pero minorarase, na fase de pagamento, se o investimento material realizado e/ou pagado é, por causa xustificada, dunha entidade e/ou contía inferior á que se considerou elixible, e na mesma proporción.</p>
<p>A axuda non se modificará aínda que as obras efectivamente realizadas sexan superiores ou dun custo maior que os tomados en consideración para a concesión daquela.</p>
<p>Artigo 8º.-Presentación de solicitudes.</p>
<p>1. As solicitudes presentaranse no rexistro da Consellería de Pesca e Asuntos Marítimos ou no de calquera das súas delegacións territoriais ou comarcais, e en calquera dos lugares previstos no artigo 38 da Lei 30/1992, do 26 de novembro de 1992, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro segundo o modelo que figura no anexo I desta orde.</p>
<p>Xunto coa solicitude deberán presentarse por cuadruplicado exemplar:</p>
<p>a) Copia cotexada do DNI do solicitante.</p>
<p>b) Proxecto técnico unido ó expediente de construcción con especificacións que detalle as características técnicas de todos e cada un dos equipos instalados a bordo e o orzamento do investimento que se vai realizar, así como a indicación de que o buque será construído de conformidade cos regulamentos e directivas en materia de hixiene, seguridade, sanidade, calidade dos productos, e coas disposicións comunitarias sobre a medición dos buques e o control das actividades pesqueiras.</p>
<p>c) Declaración do anexo II desta orde relativo ó momento da solicitude.</p>
<p>d) Certificación bancaria de conta da que sexa titular o solicitante, para efectos de pagamento, e na que se faga consta-lo código da entidade e da sucursal e número de conta.</p>
<p>2. Se o solicitante é unha persoa xurídica:</p>
<p>a) Substituirase a copia de DNI do solicitante pola tarxeta de identificación fiscal de persoas xurídicas, e unirase a copia cotexada do DNI do representante.</p>
<p>b) Xuntará certificación rexistral na que figuren a súa constitución e os estatutos vixentes así como poder suficiente do representante para actuar no nome da entidade no caso de que tal poder non conste na certificación.</p>
<p>3. Se o solicitante é unha pluralidade de persoas:</p>
<p>a) A copia de DNI achegarase de cada solicitante.</p>
<p>b) Da conta bancaria deberán ser titulares todas elas.</p>
<p>Artigo 9º.-Prazo de presentación.</p>
<p>Establécese un prazo aberto para a presentación das solicitudes que abrangue desde a entrada en vigor desta orde ata o 30 de novembro de 2004.</p>
<p>Artigo 10º.-Concesión da axuda.</p>
<p>Tódolos expedientes presentados dentro de prazo e que teñan completa a súa documentación serán resoltos positivamente tendo en conta a orde de presentación das solicitudes ante a Administración e coa única limitación das dipoñibilidades orzamentarias.</p>
<p>Artigo 11º.-Realización do investimento.</p>
<p>O investimento deberá ser realizado dentro dos doce meses seguintes á concesión da axuda.</p>
<p>Dentro dese prazo poderá solicitarse unha prórroga e, se é o caso, ser concedida polo director xeral de Estructuras e Mercados da Pesca só polo tempo imprescindible para o remate das obras.</p>
<p>A acreditación da realización do investimento será efectuada mediante certificación dos servicios da consellería.</p>
<p>Artigo 12º.-Órganos de xestión e resolución.</p>
<p>A xestión destas axudas será realizada pola Dirección Xeral de Estructuras e Mercados da Pesca coa colaboración dos servicios periféricos da consellería.</p>
<p>A resolución dos expedientes correspóndelle ó conselleiro de Pesca e Asuntos Marítimos, que a delega no director xeral de Estructuras e Mercados da Pesca.</p>
<p>Artigo 13º.-Prazo de resolución.</p>
<p>O prazo máximo no que debe notificarse a resolución será de seis meses contados a partir da presentación de solicitude.</p>
<p>O vencemento do prazo máximo indicado sen que se notificase resolución posibilitará que os interesados poidan entender desestimada a súa pretensión por silencio administrativo.</p>
<p>Artigo 14º.-Recursos.</p>
<p>Contra a resolución que se dicte, que pon fin á vía administrativa cabe interpoñer, con carácter potestativo, recurso de reposición ante o conselleiro de Pesca e Asuntos Marítimos no prazo dun mes ou recurso contencioso administrativo ante o órgano xurisdiccional competente no prazo de dous meses contados, en ámbolos dous casos, a partir do día seguinte ó da notificación da resolución.</p>
<p>Artigo 15º.-Modificabilidade da resolución.</p>
<p>Toda alteración das condicións tidas en conta para a concesión da subvención, e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Artigo 16º.-Aceptación da axuda.</p>
<p>A axuda deberá ser aceptada expresamente no prazo máximo de quince días hábiles contados a partir do día seguinte a aquel en que se notifique a resolución de concesión.</p>
<p>Se a entidade solicitante non presenta a aceptación expresa dentro do prazo sinalado entenderase que renuncia á súa petición.</p>
<p>Artigo 17º.-Pagamento da axuda.</p>
<p>En todo caso, para o pagamento da axuda é imprescindible o cumprimento dos seguintes requisitos:</p>
<p>a) Que as obras obxecto da axuda estean realizadas de conformidade e rematadas.</p>
<p>b) Que os investimentos estean pagados.</p>
<p>c) Que os beneficiarios se encontren ó corrente das súas obrigas tributarias estatais e autonómicas e da Seguridade Social e non teñan pendentes de pagamento ningunha outra débeda, por ningún concepto, coa Administración pública da comunidade autónoma.</p>
<p>d) Que os barcos achegados como baixa fosen retirados efectivamente da actividade pesqueira.</p>
<p>e) Que o novo buque fora dado de alta no Censo da Flota Pesqueira Operativa, -como rexistro comunitario de buques pesqueiros- e no Rexistro de Buques da Comunidade Autónoma de Galicia.</p>
<p>Artigo 18º.-Documentación para o pagamento.</p>
<p>Para o pagamento das axudas, que deberá ser solicitado polo interesado unha vez rematadas as obras, achegarase a seguinte documentación, con tres copias:</p>
<p>a) Facturas orixinais do investimento realizado, que poderán ser devoltas por petición do interesado, unha vez tomada razón de que foron usadas para a percepción de axudas do IFOP.</p>
<p>b) Certificación do acredor de que as ditas facturas foron efectivamente pagadas.</p>
<p>c) Certificación bancaria acreditativa dos pagamentos realizados, correspondentes ás ditas facturas.</p>
<p>d) Declaración do anexo II desta orde relativa ó momento do pagamento.</p>
<p>e) Certificacións acreditativas de que o beneficiario se atopa ó corrente das súas obrigas tributarias estatais e autonómicas e da Seguridade Social e que non ten pendente de pagamento ningunha outra débeda, por ningún concepto, coa Administración pública da comunidade autónoma.</p>
<p>f) Certificación da capitanía marítima correspondente acreditativa de que as baixas achegadas foron retiradas da actividade pesqueira mediante a entrega da patente de navegación e do rol, e efectivamente despezadas, o que debe constar na folla de asento e no Censo da Flota Pesqueira Operativa.</p>
<p>Se o procedemento de retirada da actividade pesqueira é distinto do despezamento, acreditarase suficientemente este feito.</p>
<p>g) A acreditación de que o novo buque está dotado do Plan de Prevención de Riscos Laborais.</p>
<p>Disposicións adicionais</p>
<p>Primeira.-Estas axudas son compatibles coa liña habilitada actualmente polo Instituto Galego de Promoción Económica (Igape) para o establecemento de microcréditos a pequenas empresas con menos de dez traballadores, ata un total do préstamo de 25.000 euros, sempre que os xuros subvencionados non superen o dez por cento do investimento subvencionable.</p>
<p>Segunda.-As confrarías de pescadores, coa colaboración dos axentes de desenvolvemento do litoral adscrito á consellería, facilitarán, se é o caso, a promoción de proxectos conxuntos de construcción, ós que se refire o artigo 3 c), segundo parágrafo do Real decreto 1048/2003, do 1 de agosto, sobre ordenación do sector pesqueiro e axudas estructurais.</p>
<p>Disposicións derradeiras</p>
<p>Primeira.-Facúltase o director xeral de Estructuras e Mercados da Pesca para o desenvolvemento desta orde.</p>
<p>Segunda.-Esta orde entrará en vigor ó día seguinte ó da súa publicación no Diario Oficial de Galicia.</p>
<p>Santiago de Compostela, 4 de decembro de 2003.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>

