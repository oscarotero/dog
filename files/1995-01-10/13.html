---
date: '1995-01-10'
id: 861A
page: 394
number: 6
agency: 'CONSELLERÍA DE FAMILIA, MULLER E XUVENTUDE'
section: III. OUTRAS DISPOSICIÓNS
title: >-
  Orde do 3 de xaneiro de 1995 pola que se anuncian e regulan axudas para
  actividades programadas por entidades xuvenís ou entidades prestadoras de
  servicios á xuventude.
range: Orde
url: 'https://www.xunta.gal/dog/Publicados/1995/19950110/Anuncio861A_gl.html'
---
<p>A Consellería de Familia, Muller e Xuventude considera obxectivo prioritario potencia-la actividade asociativa xuvenil para promove-lo desenvolvemento comunitario e a participación da xuventude na vida social, política, económica e cultural. Para conseguir este obxectivo é fundamental prestar apoio ás entidades que traballan neste eido, posibilitando a realización de actividades que sexan de interese para a poboación xuvenil, fomentando e potenciando dese xeito o seu nivel participativo. Por isto, establécense as presentes axudas dirixidas a posibilita-la realización de actividades de promoción, animación socio-cultural, información xuvenil, estudios da problemática específica da mocidade e aqueloutras encamiñadas a incrementa-las relacións e intercambios con outros grupos doutros ámbitos territoriais e culturais, para facer posible a comunicación e contraste de experiencias e ideas sobre a problemática xuvenil.</p>
<p>Por todo isto,</p>
<p>DISPOÑO:</p>
<p>Artigo 1º.-Obxecto das subvencións.</p>
<p>1. A Consellería de Familia, Muller e Xuventude, con cargo á aplicación orzamentaria 14.03.355B.481 dos orzamentos xerais da Comunidade Autónoma de Galicia para o ano 1995, concederá subvencións para a realización de actividades programadas por entidades xuvenís e entidades prestadoras de servicios á xuventude.</p>
<p>2. Poderán ser obxecto de subvención os seguintes programas de actividades:</p>
<p>a) Promoción do asociacionismo xuvenil.</p>
<p>b) Os destinados á creación de servicios de información xuvenil, e á promoción da información xuvenil en xeral.</p>
<p>c) Cursos de formación para a xuventude.</p>
<p>d) Animación socio-cultural.</p>
<p>e) De aire libre, medio ambiente e natureza.</p>
<p>f) As destinadas a estudios e publicacións que traten analítica e prioritariamente a problemática da xuventude.</p>
<p>g) Actividades de intercambios con entidades xuvenís doutras comunidades autónomas e países estranxeiros.</p>
<p>h) Calquera programa polivalente de actividades que incidan na formación integral da xuventude.</p>
<p>3. Quedarán excluídos, para os efectos do parágrafo anterior, os programas docentes e deportivos previstos en plans regulados de ensino e deporte escolar e federativo.</p>
<p>Artigo 2º.-Destinatarios.</p>
<p>1. Poderán solicitar subvencións: as organizacións xuvenís e entidades prestadoras de servicios á xuventude inscritas no censo de entidades xuvenís e entidades prestadoras de servicios á xuventude, dependente da Dirección Xeral de Xuventude (Orde 21-3-1991, DOG do 4 de abril).</p>
<p>2. Será requisito imprescindible para a concesión de subvención, ter xustificado debidamente as axudas recibidas no último ano.</p>
<p>Artigo 3º-Normas xerais sobre subvencións. Documentación.</p>
<p>1. As solicitudes dirixiranse á conselleira de Familia, Muller e Xuventude, cando se trate de entidades de ámbito superior a unha provincia, ou ó correspondente delegado provincial da Consellería de Familia, Muller e Xuventude, no caso de entidades de ámbito provincial ou inferior.</p>
<p>Poderán presentarse no rexistro xeral desta consellería, nos rexistros das súas delegacións provinciais, ou por calquera dos procedementos previstos no artigo 38.4º da vixente Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. As solicitudes irán acompañadas da seguinte documentación:</p>
<p>a) Fotocopia compulsada do DNI da persoa que subscribe a solicitude e acreditación da súa lexitimación.</p>
<p>b) Fotocopia compulsada do CIF da entidade.</p>
<p>c) Breve memoria explicativa das actividades que se pretenden realizar.</p>
<p>d) Orzamento de ingresos e gastos de actividades con expresión das axudas solicitadas ou concedidas por outros organismos públicos ou privados.</p>
<p>3. O prazo de presentación de solicitudes será de 30 días naturais, contados a partir do día seguinte ó da publicación da presente orde no Diario Oficial de Galicia.</p>
<p>4. Por parte da Dirección Xeral de Xuventude ou das delegacións provinciais da Consellería de Familia, Muller e Xuventude, poderá requirirse, se fose necesario, a corrección dos defectos apreciados na documentación presentada, de acordo co previsto no artigo 71 da Lei de réxime xurídico das administracións públicas e do procedemento administrativo común.</p>
<p>Artigo 4º.-Criterios de avaliación.</p>
<p>A avaliación das solicitudes recibidas efectuarase conforme os seguintes criterios, por orde de prioridade:</p>
<p>1. Proxectos de actividades destinados a promover ou fortalece-lo asociacionismo xuvenil.</p>
<p>2. Proxectos de actividades destinados á creación de servicios de información xuvenil, ou a promoción da información xuvenil en xeral.</p>
<p>3. Os programas promovidos por entidades de ámbito rural, sendo destinataria principal a mocidade deste medio.</p>
<p>4. Aqueles nos que as actividades con finalidade formativa, cultural ou de integración social primen sobre as meramente recreativas.</p>
<p>5. O número de destinatarios e a proxección social das actividades propostas.</p>
<p>6. O carácter continuado e non meramente ocasional das actividades programadas.</p>
<p>7. Os destinados a arrabaldes urbanos desasistidos ou grupos marxinais.</p>
<p>Artigo 5º.-Contía máxima obxecto de subvención.</p>
<p>A contía da axuda concedida non poderá exceder do 75% do orzamento total da actividade subvencionada.</p>
<p>Artigo 6º.-Resolución.</p>
<p>1. No caso das entidades de ámbito superior a unha provincia, unha vez emitido informe sobre as solicitudes polos servicios técnicos da Dirección Xeral de Xuventude, o director xeral de Xuventude elevará a correspondente proposta á conselleira de Familia, Muller e Xuventude, que resolverá.</p>
<p>2. No caso de entidades de ámbito provincial ou inferior, o informe corresponde ós servicios técnicos da correspondente delegación provincial da Consellería de Familia, Muller e Xuventude e a resolución será dictada polo delegado provincial da consellería.</p>
<p>3. A resolución da solicitude de subvención seralle notificada a tódolos solicitantes, no prazo de seis meses, contados desde o remate do prazo de presentación das solicitudes. Transcorrido o dito prazo sen que recaia resolución expresa, deberá entenderse desestimada a petición correspondente.</p>
<p>4. A resolución será notificada polo director xeral de Xuventude ou polo delegado provincial, segundo corresponda en función do ámbito da entidade solicitante, especificando o importe e obxecto da axuda concedida.</p>
<p>5. A Consellería de Familia, Muller e Xuventude reserva para si o dereito de orientar tecnicamente as actividades e comproba-los datos económicos, así como de espallar e dar a coñecer publicamente as actividades subvencionadas.</p>
<p>6. Os solicitantes ós que non lles fose concedida subvención disporán dun prazo de 30 días naturais, contados a partir da recepción da notificación, para retira-la documentación presentada. Trascorrido este prazo, arquivarase sen máis trámite.</p>
<p>Artigo 7º.-Obrigas dos beneficiarios.</p>
<p>As entidades beneficiarias das axudas quedarán obrigadas:</p>
<p>1. A comunicar no prazo de 10 días naturais, a partir da recepción da notificación de concesión da subvención, a súa aceptación nas condicións e límites que se expresan na notificación.</p>
<p>2. A non modificar, sen autorización expresa do director xeral de Xuventude ou do delegado provincial da Consellería de Familia, Muller e Xuventude, segundo o caso, o programa de actividades inicialmente previsto.</p>
<p>3. A admiti-la comprobación da execución dos proxectos subvencionados por parte da Dirección Xeral de Xuventude ou por parte dos órganos territoriais da consellería.</p>
<p>4. Facer constar en toda a publicidade xerada pola actividade subvencionada que recibiron axuda da Consellería de Familia, Muller e Xuventude, empregando para isto a normativa da imaxe corporativa da Xunta de Galicia.</p>
<p>Artigo 8º.-Xustificación da subvención.</p>
<p>1. A xustificación das axudas efectuarase antes do día 30 de outubro de 1994, mediante a presentación de facturas orixinais ou fotocopias, vindo recollidas nunha relación na que figurarán todas elas xunto co seu importe, relación que deberá ser asinada pola persoa responsable da entidade subvencionada.</p>
<p>No caso de presentar fotocopias das facturas, estas acompañaranse dos orixinais e unha vez compulsadas pola unidade administrativa, logo de aboamento da taxa correspondente, procederase a devolución dos orixinais.</p>
<p>2. Presentarase así mesmo unha sucinta memoria na que se deixará constancia do resultado das actividades realizadas e que foron obxecto de subvención.</p>
<p>Artigo 9º.-Pagamento da subvención.</p>
<p>1. Recibida e comprobada a documentación a que fai referencia o artigo 8, poderase proceder ó pagamento da subvención.</p>
<p>Non obstante, unha vez recibida a comunicación da aceptación da subvención, o órgano competente, segundo o caso, poderá efectuar proposta de pagamento anticipado dun 50% sobre a subvención concedida, para aquelas que non superen o importe de 1.000.000 de pesetas.</p>
<p>Nos demais casos, poderán acordarse pagamentos parciais, a medida que o beneficiario xustifique os gastos, e a conta de liquidación ata unha porcentaxe do 80% da subvención concedida, podendo autorizarse, non obstante, un anticipo do 10% unha vez recibida a aceptación da axuda concedida, de acordo co disposto na Lei de presupostos xerais da Comunidade Autónoma de Galicia para o ano 1995.</p>
<p>Para os efectos de facer efectivo o anticipo do 10% previsto para aquelas subvencións que superen o millón de pesetas, será preciso remitir, como requisito previo, certificación do secretario da entidade beneficiaria co visto e prace do presidente na que se faga consta-la necesidade do anticipo para poder inicia-las actividades obxecto de subvención.</p>
<p>2. No caso de non aplicar ó fin previsto a totalidade da subvención concedida, a Consellería de Familia, Muller e Xuventude só aboará a parte proporcional do investimento real proxectado.</p>
<p>Artigo 10º.-Posible anulación da subvención.</p>
<p>No caso de que o beneficiario da axuda incrumprise algunha das condicións ou obrigas estipuladas na presente orde, a Consellería de Familia, Muller e Xuventude poderá anular total ou parcialmente a subvención concedida, e solicita-la devolución das cantidades percibidas, de habelas, segundo o procedemento que establece o Regulamento xeral de recadación.</p>
<p>Disposición adicional</p>
<p>No caso de que unha vez dictada a resolución de concesión de axudas amparadas nesta orde quedase crédito sen adxudicar, poderase publicar unha segunda orde de convocatoria de subvencións. En todo caso, a concesión de axudas terá como límite a cantidade consignada na correspondente aplicación económica dos orzamentos xerais da Comunidade Autónoma para o ano 1995.</p>
<p>Disposicións derradeiras</p>
<p>Primeira.-Facúltase o director xeral de Xuventude para dictar, no ámbito da súa competencia, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia, pero no que se refire ós prazos de execución, poderanse subvencionar actividades realizadas polas entidades solicitantes, desde o 1 de xaneiro de 1995, se son actividades que se consideran importantes para a xuventude e cumpren os requisitos esixidos e condicións establecidas nesta orde.</p>
<p>Santiago de Compostela, 3 de xaneiro de 1995.</p>
<p>Manuela López Besteiro</p>
<p>Conselleira de Familia, Muller e Xuventude</p>

