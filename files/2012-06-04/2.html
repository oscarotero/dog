---
date: '2012-06-04'
id: CA04-250512-0025
page: 21352
number: 105
agency: Consellería de Economía e Industria
section: III. Outras disposicións.
title: >-
  INSTRUCIÓN 1/2012, do 14 de maio, da Dirección Xeral de Industria, Enerxía e
  Minas, sobre a interpretación e aplicación do Real decreto 842/2002, do 2 de
  agosto, polo que se aproba o Regulamento electrotécnico de baixa tensión.
range: Instrución
url: >-
  https://www.xunta.gal/dog/Publicados/2012/20120604/AnuncioCA04-250512-0025_gl.html
---
<p>O Regulamento electrotécnico para baixa tensión en vigor (en adiante REBT 2002) aprobado polo Real decreto 842/2002, do 2 de agosto, aplícase ás instalacións eléctricas de baixa tensión, ás súas modificacións e ás súas ampliacións de tal forma que o conxunto que engloba as especificacións técnicas, as revisións, as inspeccións e, incluso, a medida na que as instalacións existentes estean afectadas polo citado regulamento, presenta unha serie de casuísticas e criterios interpretativos que é necesario delimitar atendendo ao disposto no REBT 2002.</p>
    <p>Tendo en conta o exposto, nas seguintes alíneas relaciónanse as epígrafes sobre os que, en virtude desta instrución, se establece un criterio xeral de aplicación.</p>
    <p>1) Aplicación do REBT 2002 a unha instalación existente antes da súa entrada en vigor, sometida a unha reforma ou modificación.</p>
    <p>O artigo 2 do REBT 2002 indica, entre outras cuestións, o seguinte:</p>
    <p>«2. O presente regulamento aplicarase:</p>
    <p>a) Ás novas instalacións, ás súas modificacións e ás súas ampliacións.</p>
    <p>b) Ás instalacións existentes antes da súa entrada en vigor que sexan obxecto de modificacións de importancia, reparacións de importancia e as súas ampliacións.</p>
    <p>c) Ás instalacións existentes antes da súa entrada en vigor, no referente ao réxime de inspeccións, ora ben, os criterios técnicos aplicables nas ditas inspeccións serán os correspondentes á regulamentación coa que se aprobaron.</p>
    <p>Entenderase por modificacións ou reparacións de importancia as que afectan máis do 50% da potencia instalada. [...].</p>
    <p>3. Así mesmo, aplicarase ás instalacións existentes antes da súa entrada en vigor, cando o seu estado, situación ou características impliquen un risco grave para as persoas ou os bens, ou se produzan perturbacións importantes no normal funcionamento doutras instalacións, segundo o xuízo do órgano competente da comunidade autónoma».</p>
    <p>Consonte o texto citado, aquelas instalacións que foran sometidas co paso do tempo a diferentes reformas, substitución de elementos ou modificacións que no seu conxunto non afecten máis do 50% da potencia instalada, soamente estarán afectadas polo REBT 2002 do xeito disposto na letra c) antes citada.</p>
    <p>Neste sentido, as simples substitucións duns elementos por outros que presten a mesma función baixo as mesmas condicións e que teñan as mesmas características ou superiores dende o punto de vista da seguridade, entenderase que non implican en ningún caso que a instalación fora modificada ou reparada de importancia polo que estarase ao disposto na letra c) antes citada.</p>
    <p>2) Aplicación do REBT 2002 a unha instalación existente antes da súa entrada en vigor, sometida a unha reforma, modificación de importancia ou unha ampliación.</p>
    <p>Tendo en conta o establecido no artigo 2.2 do REBT 2002, no caso dunha instalación que sexa obxecto de reformas ou modificacións que afecten máis do 50% da potencia da instalación existente e cuxo obxecto non sexa o dunha ampliación, seralles de aplicación o REBT 2002 e, por tanto, teranse que adaptar na parte afectada.</p>
    <p>En consecuencia, para estes efectos, entenderase por instalación existente á parte da instalación previa que teña que ser reparada ou modificada para dar acollida á nova instalación. A unidade mínima dunha instalación estará constituída por un circuíto.</p>
    <p>Cando o obxecto da actuación sexa a ampliación da instalación receptora existente para fornecer de enerxía eléctrica unha nova dependencia ou local no mesmo edificio ou nun novo edificio anexo, considerarase que o REBT 2002 será de aplicación íntegra á parte ampliada, tal e como establece a letra b) do citado artigo, e a todas as partes concretas da instalación existente que foron obxecto de substitución ou modificación en virtude da citada ampliación.</p>
    <p>Nos certificados da nova instalación deberá quedar constancia de que as modificacións, reparacións e ampliacións efectuadas non supoñen unha diminución da seguridade das instalacións existentes e que ademais se realizaron as probas necesarias para constatalo.</p>
    <p>Esta instrución publicarase no Diario Oficial de Galicia (DOG) para o seu coñecemento e efectos oportunos.</p>
    <p>Santiago de Compostela, 14 de maio de 2012.</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

