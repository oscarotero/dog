---
date: '2017-05-11'
id: CA01-040517-0003
page: 22974
number: 90
agency: Consellería de Facenda
section: I. Disposicións xerais.
title: >-
  ORDE do 10 de maio de 2017 pola que se modifica a Orde do 21 de novembro de
  1989 pola que se fixan os criterios xerais para a elaboración das relacións de
  postos de traballo da Comunidade Autónoma de Galicia, se aproba o modelo e se
  ditan instrucións para o cubrir.
range: Orde
url: >-
  https://www.xunta.gal/dog/Publicados/2017/20170511/AnuncioCA01-040517-0003_gl.html
---
<p>As relacións de postos de traballo son un instrumento técnico de carácter público que inclúe todos os postos de traballo de natureza funcionarial e laboral existentes en cada unha das administracións públicas incluídas no ámbito de aplicación da Lei 2/2015, do 29 de abril, do emprego público de Galicia. A partir delas, a Administración realiza a ordenación do persoal e a racionalización das estruturas administrativas, de acordo coas necesidades de futuro, conxugando a busca de eficiencia coa previsión dos gastos de persoal, de acordo coas necesidades dos servizos e con expresión dos requisitos para o seu desenvolvemento, de maneira que se definan os cadros de persoal das administracións públicas e se determinen as ofertas públicas de emprego.</p>
    <p>Desde a Consellería de Facenda considérase que a actual configuración da relación de postos de traballo da Administración da Comunidade Autónoma de Galicia debe estruturarse por áreas funcionais, determinadas polas especialidades ou formacións específicas, consideradas de utilidade para o desempeño de cada posto. Para a súa inclusión na relación de postos de traballo cómpre regulamentalas e aprobar o modelo para a elaboración das relacións de postos de traballo con este novo punto. Isto exixe modificar a vixente Orde do 21 de novembro de 1989 pola que se fixan os criterios xerais para a elaboración das relacións de postos de traballo da Comunidade Autónoma de Galicia, se aproba o modelo e se ditan instrucións para o cubrir, que xa fora modificada pola Orde do 12 de xuño de 2002.</p>
    <p>Na súa virtude, consultadas as organizacións sindicais presentes na Mesa Xeral de Negociación de Empregados Públicos e aprobado o proxecto de orde na Comisión de Persoal do 9 de maio de 2017, en uso das competencias establecidas no artigo 14 da Lei 2/2015, do 29 de abril, do emprego público de Galicia, e no artigo 34.6 da Lei 1/1983, do 22 de febreiro, reguladora da Xunta e da súa Presidencia,</p>
    <h2>DISPOÑO:</h2>
    <p>Artigo único. Modificación da Orde do 21 de novembro de 1989 pola que se fixan os criterios xerais para a elaboración das relacións de postos de traballo da Comunidade Autónoma de Galicia, se aproba o modelo e se ditan instrucións para o cubrir.</p>
    <p>Modifícanse o punto II mais o anexo da Orde do 21 de novembro de 1989 pola que se fixan os criterios xerais para a elaboración das relacións de postos de traballo da Comunidade Autónoma de Galicia, se aproba o modelo e se ditan instrucións para o cubrir, que quedan redactados como segue:</p>
    <p>As relacións de postos de traballo formalizaranse no modelo que figura como anexo e teranse en conta para o cubrir as instrucións seguintes:</p>
    <p>a) O código de posto, relativo á columna 1, consistirá nun algoritmo alfanumérico asignado polo Rexistro Central de Persoal.</p>
    <p>b) Na columna 2 figurará a categoría do posto e a súa denominación.</p>
    <p>c) Indicarase no espazo correspondente á columna 3, o nivel de complemento de destino dos distintos postos. </p>
    <p>d) No espazo correspondente á columna 4, precisarase con números a contía do complemento específico, de conformidade co establecido na Lei de orzamentos xerais da Comunidade Autónoma de Galicia vixente no momento da elaboración da RPT.</p>
    <p>e) Especificarase a forma de provisión consignando na columna 5 as claves «C», «CE» ou «LD» segundo se utilicen os sistemas de concurso, concurso específico ou de libre designación.</p>
    <p>f) Na columna 6 relativa ao subgrupo de clasificación dos corpos e escalas do persoal funcionario precisarase o que corresponda, de acordo co establecido no artigo 42 (ou artigo 43 no caso das agrupacións profesionais) da Lei 2/2015, consignándoo no espazo da referida columna.</p>
    <p>g) Na columna 7 (corpo ou escala) indicarase «Xeral» agás cando se trate daqueles postos que, polas súas funcións, deban ser desempeñados por determinados corpos ou escalas.</p>
    <p>h) Na columna 8 (adscrición Administración pública) especificarase o tipo de Administración a que debe pertencer o titular do posto de traballo, que con carácter xeral será a Administración da Xunta de Galicia.</p>
    <p>i) Indicarase na columna 9 a área funcional que, se é o caso, corresponda. Para estes efectos entenderase a área funcional como un criterio de clasificación dos postos de traballo que desempeñan tarefas que requiren coñecementos e destrezas comúns, tendo en conta as funcións, actividades e procedementos de traballo correspondentes ao posto, para os efectos de dispor de criterios que coadxuven a homoxeneizar os requisitos, méritos, capacidades e, se é o caso, experiencia ou categoría profesional que se determinen para a súa provisión nas relacións de postos de traballo, de acordo co establecido no artigo 38.4 da Lei 2/2015. </p>
    <p>As áreas funcionais clasifícanse nas seguintes:</p>
    <p>– Contratación.</p>
    <p>– Económico-orzamentaria.</p>
    <p>– Tributaria.</p>
    <p>– Persoal.</p>
    <p>– Técnico-xurídica.</p>
    <p>– Inspección.</p>
    <p>j) Cando o contido do posto requira, ademais do necesario para o acceso ao grupo/subgrupo e escala do posto, a posesión de determinada titulación académica para o seu desempeño, consignarase esta circunstancia no espazo reservado á columna 10.</p>
    <p>k) Cando o contido do posto requira a posesión de determinada formación específica en calquera área da Administración, á marxe da necesaria para o acceso ao grupo/subgrupo e escala do posto, mencionaranse os correspondentes requisitos no espazo reservado á columna 11.</p>
    <p>l) No caso de tratarse de persoal laboral, deberá cubrirse o modelo correspondente do anexo, segundo o previsto no artigo 26.3 da Lei 2/2015, onde figurará ademais o complemento de singularidade na columna 12.</p>
    <p>m) No suposto previsto no parágrafo anterior, deberanse expresar o grupo e a categoría que corresponda ao posto de traballo segundo o convenio colectivo, na columna 13.</p>
    <p>n) Nos postos de traballo que de conformidade co disposto no artigo 22 da Lei 2/2015 deban ser desempeñados por funcionarios pero que estean ocupados por persoal laboral, reflectirase esta circunstancia na columna 14 «observacións».</p>
    <p>ñ) Na columna 14 poderanse especificar outras características relacionadas co contido, desempeño ou ocupación do posto.</p>
    <p>Finalmente, os postos de traballo agruparanse indicando o centro directivo (a) e, dentro deste, o centro de destino (b). No anexo figurarán, de modo separado, o modelo para persoal funcionario e para persoal laboral.</p>
    <p>Disposición derrogatoria única. <em>Derrogación normativa</em></p>
    <p>Quedan derrogadas todas aquelas normas, de igual ou inferior rango, no que se opoñan ao establecido na presente orde. </p>
    <p>Disposición derradeira primeira. Habilitación para adoptar actos e medidas de desenvolvemento e execución</p>
    <p>Habilítase o titular do órgano de dirección competente en materia de función pública para adoptar os actos e medidas que sexan necesarios para o desenvolvemento e execución do disposto na presente orde.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 10 de maio de 2017</p>
    <footer><p>Valeriano Martínez García<br>Conselleiro de Facenda</p></footer>

