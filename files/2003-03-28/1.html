---
date: '2003-03-28'
id: B95A
page: 3
number: 62
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: I. DISPOSICIÓNS XERAIS
title: >-
  Decreto 194/2003, do 20 de marzo, polo que se aproba a estructura orgánica da
  Secretaría Xeral de Relacións coa Unión Europea e Cooperación Exterior.
range: Decreto
url: 'https://www.xunta.gal/dog/Publicados/2003/20030328/AnuncioB95A_gl.html'
---
<p>O pulo da acción exterior de Galicia, nun escenario no que debe reafirmar máis que nunca a súa personalidade e imaxe ante organismos, entidades e autoridades foráneas para a defensa sen reparos dos seus intereses no mundo, aconsella concentrar tódolos recursos e iniciativas na materia nun único centro directivo que dependa funcionalmente da Presidencia da Xunta de Galicia polo cualificado das súas intervencións e organicamente da Consellería da Presidencia, Relacións Institucionais e Administración Pública, desagregando ese esforzo do non menos relevante de apoiar, estimular e asistir ás comunidades galegas en todo o que precisen, os seus dereitos son e serán os mesmos que os dos galegos residentes en Galicia por resulta-la condición de galeguidade inherente a todos, sen distinción de ningún tipo.</p>
<p>Deste xeito, a Secretaría Xeral de Relacións coa Unión Europea e Acción Exterior, que xa desde a súa creación sempre permaneceu adscrita ó presidente, debe asumi-las funcións que viña desempeñando a Dirección Xeral de Cooperación Exterior, pola súa vez encadrada na Consellería de Emigración e Cooperación Exterior. Así, a eficiencia na xestión dos recursos humanos, orzamentarios e loxísticos desa extinta dirección xeral por parte da agora denominada Secretaría Xeral de Relacións coa Unión Europea e Cooperación Exterior, en consonancia co determinado polo Decreto 22/2003, do 20 de xaneiro, permitirá amplificar máis que proporcionalmente a capacidade de intervención na totalidade das áreas foráneas aludidas.</p>
<p>Na súa virtude, por proposta do conselleiro da Presidencia, Relacións Institucionais e Administración Pública e logo de deliberación do Consello da Xunta de Galicia na súa reunión do día vinte de marzo de dous mil tres,</p>
<p>DISPOÑO:</p>
<p>Artigo 1º</p>
<p>De conformidade co establecido polo Decreto 22/2003, do 20 de xaneiro, polo que se determinan os centros directivos dependentes da Presidencia da Xunta de Galicia, a Secretaría Xeral de Relacións coa Unión Europea e Cooperación Exterior quedará baixo a dependencia funcional, directa e inmediata da Presidencia da Xunta de Galicia en tanto que centro directivo de apoio, asistencia e asesoramento ó presidente en tódalas actuacións que, en materia de relacións coa Unión Europea, acción exterior, análise do contorno internacional que incida sobre</p>
<p>as súas competencias e cooperación ó desenvolvemento leve a cabo a Administración autonómica, xestionando ademais os procedementos que desas materias se deriven. A Secretaría Xeral terá rango de dirección xeral e dependerá organicamente da Consellería da Presidencia, Relacións Institucionais e Administración Pública.</p>
<p>Artigo 2º</p>
<p>A Secretaría Xeral de Relacións coa Unión Europea e Cooperación Exterior exercerá as seguintes funcións:</p>
<p>a) A execución da actividade europea e exterior da Xunta de Galicia como órgano de apoio, asistencia e asesoramento ó seu presidente, sen prexuízo das competencias substantivas sectoriais que a cada departamento lle correspondan.</p>
<p>b) A cooperación institucional e técnica en apoio das actuacións da Administración autonómica en relación co proceso de integración europea, especialmente naquelas materias relacionadas coas políticas rexionais e sectoriais, así como das diferentes organizacións rexionais europeas non comunitarias.</p>
<p>c) A tramitación das notificacións de axudas públicas e das correspondentes ás actuacións inherentes ás queixas e infraccións comunitarias nas que o Ministerio de Asuntos Exteriores ou a Comisión Europea requiran un único centro notificador e de interlocución.</p>
<p>d) A representación da Comunidade Autónoma nos órganos de cooperación que sobre as cuestións xerais de integración europea, acción exterior e cooperación ó desenvolvemento existan entre a Administración xeral do Estado e as comunidades autónomas, sen prexuízo das competencias substantivas doutros órganos autonómicos.</p>
<p>e) O pulo da coordinación entre os departamentos da Xunta de Galicia para os asuntos relacionados coa Unión Europea e coa acción e cooperación exteriores.</p>
<p>f) A canalización da información que se xere no ámbito da Unión Europea e que sexa de interese para os distintos departamentos da Xunta de Galicia, en particular, e para a sociedade galega en xeral.</p>
<p>g) A elaboración dos plans e estratexias de acción exterior e de cooperación ó desenvolvemento, nos que se determinarán as prioridades xeográficas e sectoriais de actuación da Xunta de Galicia nesta materia, de conformidade co Programa cuadrienal de acción exterior (Procae).</p>
<p>h) Fomenta-la cooperación a favor dos países en vías de desenvolvemento entre os diferentes axentes de cooperación galegos, promovendo especialmente a participación do sector empresarial, a universidade e as entidades locais.</p>
<p>i) Promover relacións de cooperación con entidades e institucións non estatais ou subestatais estranxeiras de tipo asociativo, educativo ou fundacional, de carácter científico, productivo, social</p>
<p>ou cultural, sen prexuízo das funcións substantivas doutros departamentos ou centros directivos.</p>
<p>j) A participación de Galicia nos programas da Axencia Española de Cooperación Internacional en materia de cooperación para o desenvolvemento.</p>
<p>k) Estimular novas vías de cooperación que fixe como obxectivos o Procae, así como a xestión dos convenios específicos que se articulen para a consecución dos devanditos obxectivos.</p>
<p>l) A canalización e tramitación de accións tendentes ó acceso a licitacións internacionais en materias de cooperación ó desenvolvemento e interrexional.</p>
<p>m) O fomento da imaxe integral de Galicia no exterior.</p>
<p>n) Incentiva-la participación social e cívica nas accións de cooperación ó desenvolvemento mediante a realización ou financiamento de campañas de concienciación e sensibilización a favor dos pobos máis desfavorecidos.</p>
<p>o) Promove-la formación e capacitación de técnicos galegos no ámbito da cooperación exterior a través de bolsas ou programas formativos.</p>
<p>Artigo 3º</p>
<p>Para o exercicio das súas funcións, a Secretaría Xeral de Relacións coa Unión Europea e Cooperación Exterior estructúrase nas seguintes unidades administrativas:</p>
<p>1. Subdirección Xeral de Relacións coa Unión Europea.</p>
<p>1.1. Servicio de Asuntos Comunitarios.</p>
<p>2. Subdirección Xeral de Cooperación Exterior.</p>
<p>2.1. Servicio de Fomento da Cooperación ó Desenvolvemento.</p>
<p>2.2. Servicio de Iniciativas de Cooperación Exterior.</p>
<p>3. Subdirección Xeral de Análise e Programación.</p>
<p>3.1. Servicio de Estudios e Coordinación.</p>
<p>3.2. Servicio de Prospectiva e Apoio Técnico.</p>
<p>4. Servicio de Cooperación Interrexional Europea, baixo a dependencia directa do secretario xeral.</p>
<p>5. Servicio de Xestión, baixo a dependencia directa do secretario xeral.</p>
<p>Artigo 4º</p>
<p>Ás unidades administrativas mencionadas no artigo anterior corresponderánlle-las seguintes funcións:</p>
<p>1. Subdirección Xeral de Relacións coa Unión Europea:</p>
<p>a) O pulo, tramitación e coordinación das actuacións que se desenvolvan no ámbito da Unión Europea, tanto no que se refire á presencia directa da Xunta de Galicia nos órganos comunitarios, como</p>
<p>á participación da Comunidade Autónoma nos asuntos europeos en colaboración coa Administración xeral do Estado.</p>
<p>b) O fomento da cooperación entre os distintos departamentos da Xunta de Galicia nos asuntos comunitarios europeos.</p>
<p>c) A canalización e a difusión da información sobre os asuntos relacionados coa Unión Europea.</p>
<p>d) A participación da Comunidade Autónoma nos traballos do Consello de Europa.</p>
<p>1.1. Servicio de Asuntos Comunitarios:</p>
<p>a) O seguimento das actuacións levadas a cabo pola Xunta de Galicia dentro do marco dos organismos comunitarios e, en especial, no que se refire á participación do Comité das Rexións.</p>
<p>b) O pulo da participación autonómica nos comités ou grupos de traballo das institucións comunitarias.</p>
<p>c) O seguimento e información sobre programas comunitarios de interese para a Comunidade Autónoma e a asistencia procedemental na notificación de axudas públicas e queixas ou infraccións comunitarias.</p>
<p>2. Subdirección Xeral de Cooperación Exterior:</p>
<p>Asistirá ó secretario xeral nas súas competencias en materia de acción exterior fóra do ámbito europeo, así como no que atinxe á cooperación ó desenvolvemento, e exercerá a dirección dos servicios dela dependentes, que asumirán as seguintes funcións:</p>
<p>2.1. Servicio de Fomento da Cooperación ó Desenvolvemento:</p>
<p>a) O pulo da acción de cooperación ó desenvolvemento, de conformidade coas prioridades xeográficas e sectoriais de actuación da Xunta de Galicia nesta materia contidas no Procae.</p>
<p>b) Velar polo cumprimento de tódalas medidas precisas para executar fielmente as estratexias de cooperación ó desenvolvemento fixadas pola Administración autonómica e instrucción dos procedementos económicos e administrativos na materia, incluídos os sancionadores.</p>
<p>c) Cumpri-las obrigas que se deriven de acordos subscritos con organismos, entidades ou axencias, e velar polo cumprimento das obrigas das contrapartes ou outros partícipes.</p>
<p>d) Leva-los arquivos e rexistros administrativos que atinxen a axentes de cooperación.</p>
<p>2.2. Servicio de Iniciativas de Cooperación Exterior:</p>
<p>a) Asumi-la preparación dos asuntos ordinarios e de trámite que no seo da acción exterior autonómica teñan lugar fóra do ámbito comunitario ou interrexional europeo.</p>
<p>b) Integra-las medidas de acción exterior coas iniciativas de cooperación ó desenvolvemento para garanti-la súa plena coherencia e complementariedade.</p>
<p>c) Estreita-las relacións cos axentes galegos de cooperación ó desenvolvemento, proporcionándolles elementos de apoio nos campos educativo, formativo, organizativo ou outros conexos, fomentando á vez as súas relacións con homólogos exteriores.</p>
<p>d) Elaborar instrumentos pedagóxicos, divulgativos e de capacitación para harmoniza-las actuacións dos axentes galegos de cooperación coas mellores prácticas recoñecidas por organismos exteriores de referencia na materia, así como subministrar á subdirección as ferramentas e materiais que ó respecto lle demande.</p>
<p>3. Subdirección Xeral de Análise e Programación:</p>
<p>Terá como funcións específicas:</p>
<p>a) A realización de análise e informes sobre a conxuntura económica e política das áreas xeográficas determinadas polas directrices de acción exterior, preparando os documentos e propostas que se lle requiran para unha calibrada adopción de decisións polos departamentos sectoriais. Con esta fin tomará en consideración os índices económicos máis relevantes e a súa repercusión en Galicia.</p>
<p>b) O seguimento do proceso de programación da acción exterior, de conformidade coas pautas marcadas polo centro directivo, preparando os anteproxectos e proxectos con entidades subestatais que se lle encomenden, tendo en conta as achegas das restantes unidades e doutros centros directivos da Administración autonómica.</p>
<p>c) O pulo das medidas administrativas necesarias para implementar adecuadamente os acordos, protocolos e restantes instrumentos convencionais exteriores que subscribira a Comunidade Autónoma con entidades subestatais no exercicio das súas competencias estatutarias.</p>
<p>d) A posta en marcha dos mecanismos de apoio precisos para consegui-la compatibilización entre as políticas públicas autonómicas e as políticas sectoriais comunitarias.</p>
<p>e) A execución das restantes tarefas de coordinación, tramitación e apoio que lle sexan encomendadas pola Secretaría Xeral en relación coas funcións anteriormente descritas.</p>
<p>3.1. Servicio de Estudios e Coordinación:</p>
<p>Serán funcións baixo a súa responsabilidade:</p>
<p>a) Proporciona-los estudios preliminares, materiais e o acceso a fontes que posibiliten a correcta realización das análises e informes citados na letra a) do número precedente.</p>
<p>b) A actualización do inventario e elenco dos compromisos oficiais exteriores, cando destes se deriven dereitos e obrigas de natureza pública para a Xunta de Galicia, como consecuencia da sinatura de instrumentos convencionais de calquera índole.</p>
<p>c) A coordinación material das comunicacións oficiais coa Comisión Europea no que atinxen á aprobación de regulamentacións técnicas suxeitas ás pertinentes directivas comunitarias.</p>
<p>d) Auxiliar ás restantes unidades da Secretaría Xeral en tarefas instructoras e de réxime interior que teñan atribuídas segundo a vixente estructura orgánica, complementando as súas funcións no que fora preciso.</p>
<p>3.2. Servicio de Prospectiva e Apoio Técnico:</p>
<p>a) Identificar e elaborar alternativas técnicas e propostas diversas para axudar a prepara-las negociacións, xuntanzas e encontros de ámbito comunitario e da área de cooperación exterior nos que deba intervi-la Secretaría Xeral.</p>
<p>b) Asistir ás unidades da secretaría na preparación de todo tipo de documentos administrativos que incidan en áreas compartidas.</p>
<p>c) Reforza-las medidas de impulso e execución naqueles ámbitos nos que se detecten acumulacións de tarefas derivadas de continxencias exteriores.</p>
<p>d) Formula-los primeiros borradores e anteproxectos técnicos de iniciativas internas que precise o secretario xeral en execución das súas atribucións.</p>
<p>4. Servicio de Cooperación Interrexional Europea:</p>
<p>Baixo a dependencia directa do secretario xeral responsabilizarase das seguintes tarefas:</p>
<p>a) A dirección da oficina técnica da Comunidade de Traballo Galicia-Norte de Portugal, que implicará a coordinación e organización en colaboración coa Rexión Norte portuguesa das actividades das comisións sectoriais para a execución dos proxectos, o seu seguimento sistemático e a realización de propostas. A secretaría, organización de visitas e plenarios, divulgación da Comunidade de Traballo e as restantes actividades encomendadas pola súa presidencia, así como o fomento da iniciativa privada no incremento das relacións entre Galicia e o Norte de Portugal.</p>
<p>b) A proxección exterior da Comunidade de Traballo Galicia-Norte de Portugal, a través da súa coordinación coas estratexias e directrices acordadas nos organismos interrexionais sinalados.</p>
<p>c) A participación da Comunidade Autónoma nos organismos interrexionais non comunitarios de ámbito europeo dos que Galicia forme parte.</p>
<p>d) A difusión da cooperación interrexional europea fóra do marco institucional comunitario, asistindo ó secretario xeral nas funcións que a tal fin sexan precisas.</p>
<p>5. Servicio de Xestión:</p>
<p>Baixo a dependencia directa do secretario xeral encargarase dos seguintes cometidos:</p>
<p>a) O seguimento das relacións de carácter económico-financeiro derivadas dos programas de cooperación interrexional.</p>
<p>b) O asesoramento económico e orzamentario ó secretario xeral nos asuntos que atinxan ó centro directivo.</p>
<p>c) O seguimento da xestión da Fundación Galicia-Europa.</p>
<p>d) A xestión económica e administrativa e a habilitación da secretaría.</p>
<p>Disposición adicional</p>
<p>A Secretaría Xeral de Relacións coa Unión Europea e Cooperación Exterior sucede, sen solución de continuidade, á Secretaría Xeral de Relacións coa Unión Europea e Acción Exterior e á Dirección Xeral de Cooperación Exterior nos recursos, créditos e compromisos que tivesen aquelas asignados ou adquiridos, dando conta inmediata ós organismos, entidades, autoridades ou partícipes exteriores de tal circunstancia, para os efectos oportunos para a cumprimento dos dereitos e obrigas de dar, facer ou non facer validamente constituídos.</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan ó disposto neste decreto.</p>
<p>Disposicións derradeiras</p>
<p>Primeira.-Facúltase o conselleiro da Presidencia, Relacións Institucionais e Administración Pública para dicta-las normas necesarias para a execución e desenvolvemento do establecido neste decreto.</p>
<p>Segunda.-Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, vinte de marzo de dous mil tres.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia, Relacións Institucionais</p>
<p>e Administración Pública</p>

