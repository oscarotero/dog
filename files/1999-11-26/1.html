---
date: '1999-11-26'
id: 126BA
page: 13
number: 229
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 5 de novembro de 1999 pola que se declara de interese galego a
  Fundación Observatorio Urbano do Eixo Atlántico e se ordena a súa inscrición
  no Rexistro de Fundacións, sección da Consellería da Presidencia e
  Administración Pública.
range: Orde
url: 'https://www.xunta.gal/dog/Publicados/1999/19991126/Anuncio126BA_gl.html'
---
<p>Con data do 20 de outubro de 1999 publicouse no Diario Oficial de Galicia a orde da Consellería da Presidencia e Administración Pública do 5 de outubro de 1999, pola que se clasifica como mixta a Fundación Observatorio Urbano do Eixo Atlántico, adscribíndoa á Consellería da Presidencia e Administración Pública que terá que exercer plenamente o protectorado sobre ela.</p>
<p>A fundación foi constituída en escritura pública outorgada en Vigo, o día 2 de abril de 1998, ante o notario Álvaro Moure Goyanes, co número seiscentos un do seu protocolo, por Manuel Pérez Álvarez que intervén en nome da Asociación do Eixo Atlántico do Noroeste Peninsular; esta escritura foi emendada por outra posterior do dezasete de setembro de 1999, outorgada en Vigo ante o notario José Luis Lorenzo Areán e co número de protocolo dous mil cincocentos vintecatro.</p>
<p>Esta fundación, ó abeiro do establecido no artigo 6 dos seus estatutos, ten por obxecto e finalidade, entre outros, a creación do Observatorio Urbano do Eixo Atlántico, que ten por obxectivo principal a implantación dun sistema permanente de recollida e difusión de datos cuantitativos e cualitativos nos concellos que se integran na asociación de cidades do Eixo Atlántico do Noroeste Peninsular, que contribúan á mellora do coñecemento sistemático da realidade socioeconómica de Galicia e norte de Portugal, configurando un sistema de alerta sobre o comportamento daquelas variables que mellor reflicten o dinamismo económico das dúas rexións.</p>
<p>Por todo iso, e en virtude das competencias que me confire o artigo 34.12º da Lei 1/1983, do 22 de febreiro, reguladora da Xunta de Galicia e do seu presidente, e segundo o establecido nos artigos 8 da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro, e 32.3º do Decreto 248/1992, do 18 de xuño, polo que se aproba o Regulamento de organización e funcionamento do Protectorado das Fundacións de Interese Galego,</p>
<p>DISPOÑO:</p>
<p>Artigo único.</p>
<p>1. Declarar de interese galego a Fundación Observatorio Urbano do Eixo Atlántico ó cumpriren os seus estatutos as prescricións que para tal efecto sinala a vixente lexislación en materia de fundacións de interese galego.</p>
<p>2. Ordena-la inscrición da Fundación Observatorio Urbano do Eixo Atlántico no Rexistro de Fundacións de Interese Galego, sección da Consellería da Presidencia e Administración Pública, para os efectos constitutivos que sinala a Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 5 de novembro de 1999.</p>
<p>Jaime Pita Varela</p>
<p>Conselleiro da Presidencia e Administración Pública</p>

