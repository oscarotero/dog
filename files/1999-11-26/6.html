---
date: '1999-11-26'
id: 126CE
page: 13
number: 229
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 304/1999, do 4 de novembro, polo que se declara a urxente ocupación,
  para efectos de expropiación forzosa, polo Concello de Vilalba, dos bens e
  dereitos necesarios para a realización das obras do proxecto de
  acondicionamento do río Magdalena ó seu paso por Vilalba.
range: Decreto
url: 'https://www.xunta.gal/dog/Publicados/1999/19991126/Anuncio126CE_gl.html'
---
<p>O Concello de Vilalba (Lugo), en sesión celebrada o día 14 de abril de 1999, aprobou o proxecto de acondicionamento do río Magdalena ó seu paso por Vilalba e na mesma sesión acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O concello remitiu a documentación complementaria para a correcta tramitación do expediente con data en entrada no rexistro xeral da Consellería de Xustiza, Interior e Relacións Laborais o día 4 de outubro de 1999.</p>
<p>Os bens nos que se concreta a declaración de urxente expropiación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable con data do 24 de setembro de 1999.</p>
<p>Así mesmo, e con data do 19 de outubro de 1999, a Consellería de Medio Ambiente emite informe favorable condicionado a que as obras se realicen respectando o límite natural do leito, así como a fauna piscícola, condicións expresamente aceptadas polo Concello, mediante escrito do 27-11-1999.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque a recuperación do río esixe perentoriamente a actuación sobre a súa canle ou leito (ademais das marxes) con obxecto de ensanchalo nalgúns puntos e, moi especialmente, proceder á eliminación de arrastres e depósitos derivados da contaminación anterior que se non se actúa sobre eles, por unha banda, seguen constituíndo importantes focos de deterioración do río, e por outra, a súa non eliminación fai cada vez máis difícil, polo aumento de sedimentos e vexetación, a súa recuperación súa.</p>
<p>Ademais, entre as obras que conforman o proxecto de referencia, inclúese a reforma da ponte de Rañego, que na configuración actual, pola súa pouca altura e capacidade de desaugamento, provoca, en canto se producen crecidas dalgunha intensidade, un gran encoramento por encima da propia calzada da ponte, co que se provoca o corte da pista rural que dá acceso a varios barrios das parroquias de Boizán e Mourence.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude e por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día catro de novembro de mil novecentos noventa e nove,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Vilalba (Lugo), para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de acondicionamento do río Magdalena ó seu paso por Vilalba.</p>
<p>Santiago de Compostela, catro de novembro de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

