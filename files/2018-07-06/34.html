---
date: '2018-07-06'
id: C3K1-270618-0003
page: 32554
number: 129
agency: Consellería de Sanidade
section: VI. Anuncios. a) Administración autonómica.
title: >-
  RESOLUCIÓN do 2 de xullo de 2018, da Secretaría Xeral Técnica da Consellería
  de Sanidade, pola que se convoca concurso público para a adxudicación de novas
  oficinas de farmacia.
range: Resolución
url: >-
  https://www.xunta.gal/dog/Publicados/2018/20180706/AnuncioC3K1-270618-0003_gl.html
---
<p>As oficinas de farmacia son definidas no noso ordenamento xurídico como establecementos sanitarios privados de interese público, tal e como dispón o artigo 103 da Lei 14/1986, do 25 de abril, xeral de sanidade, e o artigo 1 da Lei 16/1997, do 25 de abril, de regulación de servizos das oficinas de farmacia. É por iso, polo que xa esta última sinalaba que correspondería ás comunidades autónomas establecer o procedemento específico para a autorización de novas oficinas de farmacia, o cal debería tramitarse consonte os principios de publicidade, transparencia e seguridade xurídica.</p>
    <p>A nivel autonómico, o artigo 19.4 da vixente Lei 5/1999, do 21 de maio, de ordenación farmacéutica, establece que a autorización de novas oficinas de farmacia outorgarase por concurso público, de acordo co baremo e o procedemento que regulamentariamente se estableza, en que necesariamente deberá terse en conta a experiencia profesional, os méritos académicos, a formación posgraduada, o coñecemento da lingua galega, as medidas de fomento, mantemento e creación de emprego e calquera outro que se determine, establecendo, en todo caso, un baremo equilibrado.</p>
    <p>En desenvolvemento do dito precepto, o Decreto 146/2001, do 7 de xuño, sobre planificación, apertura, traslado, peche e transmisión de oficinas de farmacia, modificado polo Decreto 66/2018, do 14 de xuño (DOG núm. 121, do 26 de xuño), regula no seu título II, capítulo II, sección primeira, o procedemento de autorización de apertura de novas oficinas de farmacia, e na súa sección segunda o procedemento de adxudicación das ditas oficinas de farmacia.</p>
    <p>Por outra banda, en cumprimento das previsións contidas no artigo 18 da Lei 5/1999, do 21 de maio, así como na disposición adicional segunda do Decreto 146/2001, do 7 de xuño, aprobouse o Decreto 127/2017, do 23 de novembro, polo que se aproba o mapa farmacéutico de Galicia, se planifica a autorización de novas oficinas de farmacia e se fixa a delimitación territorial para a súa localización (DOG núm. 237, do 15 de decembro). A planificación efectuada no dito decreto serve de marco de referencia para racionalizar o establecemento de novas oficinas de farmacia na Comunidade Autónoma de Galicia e velar pola axeitada distribución destas de cara a garantir a prestación dun servizo público de calidade. </p>
    <p>En consecuencia, de conformidade co establecido no artigo 22.1 do referido Decreto 146/2001, do 7 de xuño, </p>
    <h2>RESOLVO:</h2>
    <p>Primeiro. Acordar o inicio da fase de adxudicación de novas oficinas de farmacia autorizadas consonte o sinalado no Decreto 27/2017, do 23 de novembro, polo que se aproba o mapa farmacéutico de Galicia, se planifica a autorización de novas oficinas de farmacia e se fixa a delimitación territorial para a súa localización (código de procedemento SA300A).</p>
    <p>Segundo. Convocar concurso público para a adxudicación das 41 novas oficinas de farmacia relacionadas no anexo I desta resolución. O dito concurso desenvolverase de acordo cos principios de publicidade, concorrencia pública e transparencia, e será tramitado de conformidade co sinalado no artigo 22 e seguintes do Decreto 146/2001, do 7 de xuño, sobre planificación, apertura, traslado, peche e transmisión de oficinas de farmacia, con aplicación do baremo específico de méritos e criterios para a súa valoración establecido no dito decreto, así como no anexo II da presente resolución.</p>
    <p>Terceiro. As bases polas que se rexerá o dito concurso público son as seguintes:</p>
    <p>I. Requisitos de participación.</p>
    <p>Poderán participar neste concurso as persoas licenciadas ou graduadas en farmacia. Non entanto, debe terse en conta que aquelas que teñan a condición de titulares ou cotitulares de oficinas de farmacia, non poderán ser adxudicatarios/as dunha nova oficina de farmacia na mesma zona farmacéutica en que estea instalada a súa, de conformidade co disposto no artigo 19.5 da Lei 5/1999, do 21 de maio, de ordenación farmacéutica.</p>
    <p>Non poderán participar no concurso os/as farmacéuticos/as que estean inhabilitados/as ou incapacitados/das para o exercicio da profesión por sentenza xudicial firme penal ou civil, nin tampouco quen o teña prohibido en virtude do disposto no artigo 57.5 da Lei 5/1999, do 21 de maio.</p>
    <p>II. Solicitudes e documentación.</p>
    <p>1. As solicitudes para participar neste concurso terán carácter individual.</p>
    <p>2. O prazo para a súa presentación será de 20 días hábiles, contados desde o día seguinte á publicación desta convocatoria no <em>Diario Oficial de Galicia.</em></p>
    <p>3. As solicitudes, que irán dirixidas á persoa titular da Secretaría Xeral Técnica da Consellería de Sanidade, presentaranse segundo o modelo normalizado recollido no anexo III, preferiblemente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.gal</p>
    <p>A presentación electrónica será obrigatoria para as persoas tituladas ou graduadas en Farmacia que na data de presentación da súa solicitude estean colexiadas no correspondente colexio oficial de farmacéuticos.</p>
    <p>Se algunha das persoas interesadas obrigadas á presentación electrónica presenta a súa solicitude presencialmente, requiriráselle para que a emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda. </p>
    <p>Para a presentación das solicitudes poderán empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365). </p>
    <p>Aquelas persoas interesadas non obrigadas á presentación electrónica, opcionalmente, poderán presentar as solicitudes presencialmente en calquera dos lugares e rexistros establecidos na normativa reguladora do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>4. As solicitudes deberán ir acompañadas, polo menos, das seguintes copias ou documentos:</p>
    <p>a) Copia do documento acreditativo da representación, en caso de actuar mediante ela.</p>
    <p>b) Xustificante acreditativo do pagamento da taxa.</p>
    <p>c) Certificado de colexiación no correspondente Colexio Oficial de Farmacéuticos ou compromiso formal de colexiarse unha vez obtida a adxudicación da oficina de farmacia.</p>
    <p>d) Anexo IV (relación detallada dos méritos alegados susceptibles de valoración) debidamente cuberto.</p>
    <p>e) Anexo V (folla de autobaremación) debidamente cuberto.</p>
    <p>f) Certificado de estudos de lingua galega (Celga 4 ou equivalente) cando non sexa expedido pola Secretaría Xeral de Política Lingüística.</p>
    <p>g) Certificado de discapacidade cando non sexa expedido pola Xunta de Galicia.</p>
    <p>A documentación complementaria presentarase preferiblemente por vía electrónica. As persoas interesadas responsabilizaranse da veracidade dos documentos que presenten. </p>
    <p>Excepcionalmente, a Administración poderá requirir a exhibición do documento orixinal para o cotexo da copia electrónica presentada.</p>
    <p>A presentación electrónica será obrigatoria para os suxeitos obrigados á presentación electrónica da solicitude. Se algunha das persoas interesadas presenta a documentación complementaria presencialmente, requiriráselle para que a emende a través da súa presentación electrónica. Para estes efectos, considerarase como data de presentación aquela en que fose realizada a emenda.</p>
    <p>Aquelas persoas non obrigadas á presentación electrónica, opcionalmente, poderán presentar a documentación complementaria presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>Sempre que se realice a presentación de documentos separadamente da solicitude deberase indicar o código e o órgano responsable do procedemento, o número de rexistro de entrada da solicitude e o número de expediente se se dispón del. </p>
    <p>5. Para a tramitación deste procedemento consultaranse automaticamente os datos incluídos nos seguintes documentos elaborados polas administracións públicas:</p>
    <p>a) DNI/NIE da persoa solicitante.</p>
    <p>b) DNI/NIE da persoa representante.</p>
    <p>c) Título oficial universitario en Farmacia.</p>
    <p>d) Certificado de estudos de lingua galega (Celga 4 ou equivalente) cando sexa expedido pola Secretaría Xeral de Política Lingüística.</p>
    <p>e) Certificado de discapacidade cando sexa expedido pola Xunta de Galicia.</p>
    <p>Excepcionalmente, no caso de que algunha circunstancia imposibilitase a obtención dos citados datos poderase solicitar ás persoas interesadas a presentación dos documentos correspondentes.</p>
    <p>6. A taxa para poder participar no concurso público de oficinas de farmacia é de 225,23 euros, conforme o disposto na Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia.</p>
    <p>A persoa solicitante poderá realizar o pagamento dun dos seguintes xeitos:</p>
    <p>a) Pagamento presencial: poderá efectuar o pagamento cubrindo o correspondente impreso de pago (modelo de tramitación presencial 731 ou modelo de autoliquidación de taxas AI), o cal poderá descargar a través da web da Axencia Tributaria de Galicia<br>https://ovt.atriga.gal/. O ingreso do importe da taxa poderá realizarse en calquera das entidades financeiras colaboradoras autorizadas para a recadación de taxas e prezos na Comunidade Autónoma de Galicia, onde se lle facilitará un exemplar selado como xustificante. </p>
    <p>Os códigos para cubrir o dito impreso son:</p>
    <p>Consellería de Sanidade: código 11.</p>
    <p>Delegación de Servizos Centrais: código 13.</p>
    <p>Servizo de Planificación e Ordenación: código 02.</p>
    <p>Taxa: denominación: solicitude para participar no concurso público de autorización de novas oficinas de farmacia: código 311403. </p>
    <p>b) Pagamento electrónico: poderá realizarse a través da OV Tributaria da Axencia Tributaria de Galicia, á cal poderá acceder con ou sen certificado dixital, e seguindo as súas instrucións. O pagamento poderá efectuarse en calquera das entidades colaboradoras neste método de pagamento, as cales poderán ser consultadas na web da dita axencia.</p>
    <p>Tanto no caso do pagamento presencial como no caso do pagamento electrónico, considerarase como data válida de presentación da solicitude a de realización da operación de ingreso da taxa, sen que sexa necesario presentar ningún dos documentos xerados nos lugares previstos no artigo 16 da Lei 39/2015, do 1 de outubro. </p>
    <p>O importe da taxa seralles reintegrado ás persoas aspirantes que así o soliciten e que figuren como excluídas na lista definitiva de persoas admitidas e excluídas no concurso, sempre e cando cubrisen os datos bancarios necesarios para facer a devolución. </p>
    <p>Non procederá a devolución do importe aboado en concepto de taxa nos supostos de renuncia a participar no concurso público de adxudicación por parte das persoas participantes admitidas provisional ou definitivamente.</p>
    <p>III. Trámites administrativos posteriores á presentación de solicitudes.</p>
    <p>A sede electrónica da Xunta de Galicia permite as persoas interesadas realizar trámites electrónicos, con posterioridade ao inicio do expediente, accedendo á carpeta do cidadán da persoa interesada. Cando as persoas interesadas non resulten obrigadas á presentación electrónica das solicitudes tamén poderán tramitarse presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>IV. Valoración dos méritos e comisión de valoración.</p>
    <p>1. Os méritos presentados polas persoas participantes, serán valorados con referencia ao día inmediatamente anterior, incluído, á data de publicación desta convocatoria de concurso no <em>Diario Oficial de Galicia</em>, sen prexuízo das limitacións temporais específicas recollidas no baremo que deban ser tidas en conta para determinados supostos. A dita valoración efectuarase consonte o sinalado no baremo específico de méritos e criterios para a súa valoración recollidos no anexo II da presente resolución.</p>
    <p>2. A valoración dos méritos das persoas concursantes levarase a cabo por unha comisión de valoración constituída para o efecto, a cal estará integrada polas seguintes persoas:</p>
    <p>a) Presidencia:</p>
    <p>1º. Titular: Francisco José López Rois, subdirector xeral de Planificación Sanitaria e Aseguramento da Consellería de Sanidade.</p>
    <p>2º. Suplente: Carmen Sixto Dasilva, xefa do Servizo de Planificación e Ordenación Sanitaria da Consellería de Sanidade.</p>
    <p>b) Secretaría:</p>
    <p>1º. Titular: Laura Recacho Rivas, subdirectora xeral de Réxime Xurídico e Administrativo da Consellería de Sanidade.</p>
    <p>2º. Suplente: Alejandra Escudero González, xefa do Servizo Técnico-Xurídico da Consellería de Sanidade.</p>
    <p>Vogais: </p>
    <p>1º. Titulares:</p>
    <p>– Jesús Manuel Balea Filgueiras, subdirector xeral de Farmacia do Servizo Galego de Saúde.</p>
    <p>– Orlando Peñas González, letrado do Servizo Galego de Saúde.</p>
    <p>– Rosario García Riestra, en representación dos colexios oficiais de Farmacia.</p>
    <p>– Mª Jesús García Verde, en representación dos colexios oficiais de Farmacia.</p>
    <p>2º. Suplentes:</p>
    <p>– José Antonio Valcárcel Nogueira, xefe do Servizo de Calidade e Seguridade de Medicamentos e Produtos Sanitarios.</p>
    <p>– Carlos Fernández Pérez, letrado do Servizo Galego de Saúde.</p>
    <p>– Mª Teresa Ocampo Hermida, en representación dos colexios oficiais de Farmacia.</p>
    <p>– Antonio Poyo-Guerrero Traseira, en representación dos colexios oficiais de Farmacia.</p>
    <p>As funcións desta comisión serán as recollidas nos artigos 23 e seguintes do Decreto 146/2001, do 7 de xuño.</p>
    <p>V. Información básica sobre protección de datos persoais.</p>
    <p>Os datos persoais recadados neste procedemento serán tratados na súa condición de responsable pola Xunta de Galicia-Consellería de Sanidade, coas finalidades de levar a cabo a tramitación administrativa que se derive da xestión deste procedemento e a actuación da información e contidos da carpeta do cidadán.</p>
    <p>O tratamento dos datos baséase no cumprimento dunha misión de interese público ou no exercicio de poderes públicos, conforme a normativa recollida na ficha do procedemento incluída na Guía de procedementos e servizos, no propio formulario anexo e nas referencias recollidas en https://www.xunta.gal/informacion-xeral-proteccion-datos. Con todo, determinados tratamentos poderán fundamentarse no consentimento das persoas interesadas, circunstancia que se reflectirá no dito formulario.</p>
    <p>Os datos serán comunicados ás administracións públicas no exercicio das súas competencias, cando sexa necesario para a tramitación e resolución dos seus procedementos ou para que os cidadáns poidan acceder de forma integral á información relativa a unha materia.</p>
    <p>Co fin de darlle a publicidade exixida ao procedemento, os datos identificativos das persoas interesadas serán publicados conforme o descrito na presente norma reguladora a través dos distintos medios de comunicación institucionais de que dispón a Xunta de Galicia como diarios oficiais, páxinas web ou taboleiros de anuncios.</p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou presencialmente nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/proteccion-datos-persoais.</p>
    <p>Santiago de Compostela, 2 de xullo de 2018</p>
    <footer><p>Alberto Fuentes Losada<br>Secretario xeral técnico da Consellería de Sanidade</p></footer>

