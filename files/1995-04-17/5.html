---
date: '1995-04-17'
id: DC12
page: 2835
number: 73
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 10 de abril de 1995 pola que se determinan os servicios mínimos
  dirixidos a garanti-los servicios prestados polos facultativos internos
  residentes da Comunidade Autónoma galega, con motivo da folga convocada a
  partir das 8 horas do día 18 de abril ata as 8 horas do día 21 de abril,
  reanudándose ás 8 horas do día 25 de abril para concluír ás 8 horas do día 28
  de abril de 1995.
range: Orde
url: 'https://www.xunta.gal/dog/Publicados/1995/19950417/AnuncioDC12_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os que se atopa a sanidade.</p>
<p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
<p>O artigo 3 do citado decreto faculta os conselleiros competentes, por razón dos servicios esenciais afec</p>
<p>tados, para que, mediante orde, e diante de cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>Convocada folga que afecta ós facultativos internos residentes da Comunidade Autónoma galega, a partir das 8 horas do día 18 de abril ata as 8 horas do día 21 de abril, reanudándose ás 8 horas do día 25 de abril para concluír ás 8 horas do día 28 de abril de 1995, oído o comité de folga, esta consellería,</p>
<p>DISPÓN:</p>
<p>Artigo 1º.-A convocatoria de folga, a partir das 8 horas do día 18 de abril ata as 8 horas do día 21 de abril, reanudándose ás 8 horas do día 25 de abril para concluír ás 8 horas do día 28 de abril de 1995, que afecta ós facultativos internos residentes da Comunidade Autónoma galega, enténdese condicionada ó mantemento dos servicios mínimos que se establecen no anexo desta orde.</p>
<p>Os servicios mínimos supoñen unha porcentaxe inapreciable con respecto ó colectivo de facultativos internos residentes da Comunidade Autónoma. Por outra banda, resultan totalmente imprescindibles para mante-la adecuada cobertura das áreas de urxencia dos hospitais que se referencian no anexo, coa finalidade de evita-la producción de graves prexuízos ós usuarios, que polo cáracter das áreas aludidas, de existir desatención, poden sufrir danos irreparables con desenlace fatal nalgúns casos.</p>
<p>Os ditos mínimos responden, pois, á necesidade de compatibiliza-lo respecto ineludible ó exercicio do dereito de folga, coa atención ós usuarios, que, baixo ningún concepto, poden quedar desasistidos polas características do servicio dispensado.</p>
<p>Artigo 2º.-A designación nominal, con carácter rotatorio, do persoal que deberá cubri-los distintos servicios será feita pola dirección-xerencia dos centros de xestión, procedéndose á súa publicación nos taboleiros de anuncios do centro de traballo.</p>
<p>Artigo 3º-Os paros e alteracións no traballo por parte do persoal necesario para o mantemento dos servicios mínimos determinados no anexo serán considerados ilegais para os efectos do establecido no artigo 16.1º do Real decreto lei 17/1977, do 4 de marzo (BOE nº 58, do 9 de marzo).</p>
<p>Artigo 4º.-O disposto nos artigos anteriores non significará ningún tipo de limitación dos dereitos que a normativa reguladora da folga recoñece ó persoal nesta situación, nin tampouco verbo á tramitación e efectos das peticións que a motiven.</p>
<p>Artigo 5º.-Sen prexuízo do que establecen os artigos anteriores, deberanse observa-las normas legais e regulamentarias vixentes en materia de garantías dos usuarios dos establecementos sanitarios.</p>
<p>Disposicion derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 10 de abril de 1995.</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>
<p>ANEXO I</p>
<p>Complexo Hospitalario Juan Canalejo-Marítimo de Oza:</p>
<p>-Hospital Juan Canalejo: 6 MIR na Área de Urxencias.</p>
<p>-Hospital Materno-Infantil: 1 MIR na Área de Urxencias.</p>
<p>Hospital do Meixoeiro: 2 MIR na Área de Urxencias.</p>

