---
date: '1996-12-03'
id: C1AE
page: 10
number: 236
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 29 de novembro de 1996 pola que se desenvolve o Decreto 155/1996, do 9
  de maio, polo que se regulan os horarios do persoal adscrito ó servicio de
  protección de recursos da Consellería de Pesca, Marisqueo e Acuicultura.
range: Orde
url: 'https://www.xunta.gal/dog/Publicados/1996/19961203/AnuncioC1AE_gl.html'
---
<p>O Decreto 155/1996, do 9 de maio, regula os horarios do persoal adscrito ó Servicio de Protección de Recursos da Consellería de Pesca, Marisqueo e Acuicultura, establecendo a xornada de traballo e, de forma xenérica, o réxime de realización de quendas e o dereito a compensacións económicas polas características do servicio.</p>
<p>Para a concreción destas medidas, o artigo 2 do decreto remite a unha orde da Consellería de Pesca, Marisqueo e Acuicultura que fixará os horarios ós que deben axustarse as quendas de traballo. Así mesmo, cómpre especifica-las compensacións económicas derivadas do especial réxime de traballo deste persoal, así como os órganos encargados da programación das quendas e do control horario.</p>
<p>Por todo o anterior, e en virtude do disposto na disposición derradeira segunda do Decreto 155/1996, do 9 de maio,</p>
<p>DISPOÑO:</p>
<p>Artigo 1º</p>
<p>O persoal adscrito ó Servicio de Protección de Recursos realizará o seu traballo entre as 00 horas e as 24 horas adaptando o seu horario ás necesidades do servicio, de conformidade coas quendas programadas semanalmente pola Subdirección Xeral de Protección de Recursos. Estas quendas confeccionaranse por proposta dos xefes de base e do xefe de sección de inspección e serán postas en coñecemento do persoal cunha antelación mínima dun mes.</p>
<p>No establecemento das quendas procurarase a rotación semanal do persoal, determinándose o persoal necesario para atende-los servicios en sábados, domingos e festivos.</p>
<p>En calquera caso o dito persoal non poderá realizar máis dunha quenda de traballo dentro da mesma xornada natural, e entre unha quenda e outra dispoñerá dun período de descanso de polo menos 12 horas, salvo nos casos previdos no artigo 6º da presente orde e no artigo 4 do Decreto 155/1996, do 9 de maio.</p>
<p>Establécese un descanso semanal mínimo de 48 horas consecutivas.</p>
<p>Artigo 2º</p>
<p>Considerarase horario diurno o realizado entre as 8 horas e as 21 horas e horario nocturno o efectuado entre as 21 horas e as 8 horas.</p>
<p>No suposto de que unha quenda se inicie dentro do horario diurno e se remate en horario nocturno, ou viceversa, entenderase realizada integramente neste último horario, sempre que se presten mais de dúas horas do tempo de traballo da quenda no horario nocturno.</p>
<p>Artigo 3º</p>
<p>Terán a consideración de quendas de fin de semana as realizadas entre as 21 horas do venres e as 8 horas do luns e entre as 21 horas da véspera de festivo e as 8 horas do día seguinte ó festivo.</p>
<p>Cando a quenda se inicie no horario diurno e remate no horario de fin de semana ou viceversa, aplicaranse as normas previstas no parágrafo segundo do artigo anterior.</p>
<p>Artigo 4º</p>
<p>O control do horario deste persoal levarao a cabo a Subdirección Xeral de Protección de Recursos, mediante os partes que diariamente remitan os xefes de base e o xefe de sección de inspección a ese centro directivo.</p>
<p>Artigo 5º</p>
<p>A Subdirección Xeral de Protección de Recursos poderá, por causas xustificadas, cambia-las quendas programadas sempre e cando non supoñan prolongación de xornada nin quenda extraordinaria.</p>
<p>Neste caso o persoal percibirá a compensación económica que resulte máis beneficiosa.</p>
<p>Artigo 6º</p>
<p>Circunstancialmente e só por causas excepcionais, a Consellería de Pesca, Marisqueo e Acuicultura poderá establecer quendas extraordinarias. En tal suposto e sempre que as circunstancias o permitan, avisarase con antelación ó persoal afectado, sendo preferente para a realización da dita quenda o que desfrutase de maior tempo de descanso.</p>
<p>Así mesmo, establecerase unha quenda extraordinaria cando sexa necesaria a continuación do servicio despois de transcorrido o prazo sinalado no artigo 4 do Decreto 155/1996.</p>
<p>Artigo 7º</p>
<p>Cando o persoal de protección de recursos efectúe quendas extraordinarias ou prolongación de xornada terá dereito a unha compensación horaria de 1.25 horas por cada hora que exceda da xornada ordinaria de traballo en cómputo mensual.</p>
<p>Estas horas libres desfrutaranse nos dous meses seguintes á realización dos servicios que deron dereito a elas.</p>
<p>Esta compensación horaria podería sufrir modificación no suposto a que se refire a disposición adicional do Decreto 155/1996.</p>
<p>A prestación de servicios en quendas nocturnas e de fin de semana ou festivos dará lugar ás seguintes compensacións horarias:</p>
<p>a) Por cada hora en quenda nocturna: 0.25 horas.</p>
<p>b) Por cada hora en fin de semana ou festivos: 0.50 horas.</p>
<p>Artigo 8º</p>
<p>O persoal adscrito ó Servicio de Protección de Recursos percibirá as seguintes contías retributivas, todas elas en concepto de complemento de productividade de acordo co disposto no artigo 64.3 c) da Lei 4/1988, da función pública de Galicia:</p>
<p>a) Pola adaptación do seu horario ás necesidades do servicio (quendas) ata 17.500 ptas./mensuais.</p>
<p>b) Por cada quenda de servicio prestado en horario nocturno 4.000 ptas.</p>
<p>c) Por cada quenda de servicio prestada en horario de fin de semana ou festivos 4.000 ptas.</p>
<p>En calquera caso, a aplicación orzamentaria do complemento de productividade establecido pola actividade extraordinaria que regula esta orde e en consonancia cos módulos retributivos fixados, quedará limitada ás dotacións orzamentarias iniciais que anualmente se establezan para a consellería e sempre tendo en conta o disposto no apartado e) do artigo 12 da Lei 11/1995, do 28 de decembro, de presupostos xerais da Comunidade Autónoma de Galicia para 1996.</p>
<p>No presente exercicio de 1996, a dotación da Consellería de Pesca, Marisqueo e Acuicultura é de sesenta millóns de pesetas.</p>
<p>Artigo 9º</p>
<p>As compensacións establecidas nos apartados b) e c) do artigo 8 son incompatibles entre si, polo que, en ningún caso, se percibirá máis dunha compensación económica pola realización dunha soa quenda de traballo.</p>
<p>En calquera suposto, a percepción das compensacións económicas previstas na presente orde estará supeditada á efectiva prestación do servicio. Para estes efectos, a compensación prevista no punto a) do artigo 8 será proporcional, dentro de cada mes, ó tempo de servicios efectivamente prestados, computándose como tal o período vacacional de cada traballador.</p>
<p>Disposición derradeira</p>
<p>A presente orde entrará en vigor a partir do día seguinte ó da súa publicación no DOG, sendo, non obstante, aplicable o seu contido económico desde o un de xaneiro de mil novecentos noventa e seis.</p>
<p>Santiago de Compostela, 29 de novembro de 1996.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>8856</p>

