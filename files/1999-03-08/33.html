---
date: '1999-03-08'
id: 4D5A
page: 2
number: 46
agency: 'CONSELLERÍA DE PESCA, MARISQUEO E ACUICULTURA'
section: VI. ANUNCIOS
title: >-
  Resolución do 1 de marzo de 1999, da Dirección Xeral de Formación Pesqueira e
  Investigación, pola que se anuncia a convocatoria dun Programa de Visitas
  Didácticas á ría de Arousa para alumnos do último ciclo de ensino primario,
  ensino secundario obrigatorio e ensino postobrigatorio non universitario da
  Comunidade Autónoma de Galicia.
range: Resolución
url: 'https://www.xunta.gal/dog/Publicados/1999/19990308/Anuncio4D5A_gl.html'
---
<p>A pesar da importancia que o mar ten en Galicia, existe un gran descoñecemento na sociedade galega do que realmente representa o sector marítimo-pesqueiro para a nosa Comunidade Autónoma, sendo este distanciamento moito maior no interior e nas zonas rurais. É de interese, co fin de lograr unha maior conciencia da poboación sobre o que o mar significa para Galicia, programar actividades destinadas a dar a coñecer esta realidade tan importante</p>
<p>e próxima a nós, sobre todo ós xoves en idade escolar. En consecuencia, esta dirección xeral</p>
<p>RESOLVE:</p>
<p>Artigo 1º.-Obxecto.</p>
<p>Convocar un programa de visitas didácticas para escolares de ensinos primario e secundario, que se rexerá pola presente resolución.</p>
<p>Artigo 2º.-Destinatarios.</p>
<p>Poderán solicita-la súa participación no programa os centros escolares públicos de ensinanzas primaria (último ciclo), ensino secundario obrigatorio e ensino postobrigatorio non universitario de toda a Comunidade Autónoma galega.</p>
<p>O número máximo de centros participantes fíxase en 60.</p>
<p>Na visita poderán participar un máximo de 62 persoas por centro (alumnos mais profesores), cun mínimo de 3 profesores e/ou titores e un máximo de 5.</p>
<p>Para os centros de ensino primario os alumnos deberán ser do último ciclo.</p>
<p>Artigo 3º.-Finalidade.</p>
<p>O programa consistirá nunha visita en embarcación á ría de Arousa, con saída e finalización desde o porto que oportunamente se comunique.</p>
<p>Os desprazamentos desde a orixe ó punto de saída, visitas adicionais por terra, do punto de finalización á orixe, así como as comidas, serán por conta dos solicitantes.</p>
<p>Artigo 4º.-Datas de realización.</p>
<p>As visitas realizaranse entre os días 12 de abril e o 28 de maio de 1999, excluídos sábados, domingos e feriados.</p>
<p>Artigo 5º.-Solicitudes.</p>
<p>Presentaranse segundo modelo do anexo, no rexistro xeral da Consellería de Pesca, Marisqueo e Acuicultura (edificio administrativo San Caetano, s/n, Santiago de Compostela) antes do vixésimo día hábil seguinte ó da publicación desta resolución, á que se xuntará un informe favorable do Consello Escolar do Centro para a realización da actividade e autorización escrita dos pais dos alumnos, cando estes sexan menores de idade.</p>
<p>As solicitudes acompañaranse dunha memoria xustificativa explicando os motivos polos que se solicita a viaxe, así como a relación con actividades ou programas educativos que se estean realizando ou vaian a realizarse no centro. En tal caso poderase xunta-la información documental que se considere de interese.</p>
<p>Artigo 6º.-Selección.</p>
<p>A Dirección Xeral de Formación Pesqueira e Investigación seleccionará os centros participantes entre as solicitudes presentadas, tendo en conta a adecuación da visita ás actividades pedagóxicas realizadas no centro, o contorno social no que se sitúa e se o centro ten realizado esta visita en anos anteriores.</p>
<p>A concesión ou denegación dela seralles comunicada por escrito ós centros solicitantes.</p>
<p>Santiago de Compostela, 1 de marzo 1999.</p>
<p>Joaquín Mariño Cadarso</p>
<p>Director xeral de Formación Pesqueira</p>
<p>e Investigación</p>

