---
date: '1999-03-08'
id: 4CE2
page: 2
number: 46
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 28 de xaneiro de 1999 pola que se convoca concurso público para a
  adxudicación de dúas bolsas para realizar estudios relacionados coa Unión
  Europea no Colexio de Europa en Bruxes, e se anuncia a súa convocatoria.
range: Orde
url: 'https://www.xunta.gal/dog/Publicados/1999/19990308/Anuncio4CE2_gl.html'
---
<p>O Estatuto de autonomía de Galicia, no seu artigo 31, establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
<p>O Real decreto 1754/1987, do 18 de decembro (BOE do 19 de xaneiro de 1988, DOG do 17 de febreiro de 1988), transferiulle á Comunidade Autónoma competencias en materia de universidades. Estas competencias foron asumidas pola Comunidade Autónoma e asignadas á Consellería de Educación e Ordenación Universitaria no Decreto 62/1988, do 17 de marzo (DOG do 8 de abril). A Lei 11/1989, do 20 de xullo (DOG do 16 de agosto), de ordenación do sistema universitario de Galicia, determina a constitución do sistema universitario de Galicia con tres universidades: a Universidade da Coruña, a de Santiago de Compostela e a de Vigo.</p>
<p>A Consellería de Educación e Ordenación Universitaria e o Colexio de Europa en Bruxes teñen asinado un convenio de colaboración, para así contribuír á formación dos nosos titulados universitarios e de profesionais coas institucións, o dereito e a economía europeas.</p>
<p>En virtude de canto antecede, esta consellería</p>
<p>DISPÓN:</p>
<p>Artigo 1º.-Obxecto.</p>
<p>Convócase concurso público para a adxudicación de dúas bolsas destinadas a titulados superiores en ciencias políticas e da administración, dereito, administración e dirección de empresas ou economía para realizar estudios de especialización en temas relacionados coa Unión Europea e o proceso de integración europeo, no Colexio de Europa con sede en Bruxes.</p>
<p>Artigo 2º.-Orzamento.</p>
<p>A Consellería de Educación e Ordenación Universitaria financiará estas bolsas con cargo á partida orzamentaria 07.05.322C.483.0 dos orzamentos xerais da Comunidade Autónoma de Galicia para o ano 1999, cunha contía máxima de 5.000.000 de ptas.</p>
<p>Artigo 3º.-Requisitos.</p>
<p>As bolsas poderán ser solicitadas por aqueles titulados superiores en ciencias políticas e da administración, dereito, administración e dirección de empresas ou economía, que cumpran os seguintes requisitos:</p>
<p>a) Posuí-la nacionalidade española ou seren nacionais dun país membro da Unión Europea.</p>
<p>b) Ter rematados os estudios de licenciatura nos últimos cinco anos, nalgunha das universidades do sistema universitario de Galicia.</p>
<p>c) Acreditar, documentalmente, coñecementos satisfactorios de galego, inglés e francés.</p>
<p>Artigo 4º.-Duración e contía.</p>
<p>A duración das bolsas é a dun curso académico completo (curso 1999-2000).</p>
<p>O importe de cada bolsa ascende a un total de 2.500.000 ptas. brutas, destinadas a:</p>
<p>a) O pagamento das taxas e estadía que será efectuada en nome do bolseiro pola Consellería de Educación e Ordenación Universitaria directamente no Colexio de Europa en Bruxes.</p>
<p>b) A cantidade restante ingresaráselle ó bolseiro nun só pagamento, en concepto de axuda institucional para gastos de desprazamento e seguro combinado de accidentes.</p>
<p>Artigo 5º.-Solicitudes.</p>
<p>As solicitudes, segundo modelo ED 429 A, que se publica como anexo I desta orde, presentaranse no rexistro xeral da Consellería de Educación e Ordenación Universitaria, dirixidas á Dirección Xeral de Universidades-Subdirección Xeral de Universidades (edificio administrativo San Caetano, s/n, 15704 Santiago de Compostela); ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común para a presentación de instancias. Se no uso deste dereito a solicitude é remitida por correo, presentarase en sobre aberto, para que sexa datada e selada polo funcionario de correos antes de que proceda á súa certificación.</p>
<p>As solicitudes deberán ir acompañdas da seguinte documentación:</p>
<p>a) Fotocopia do DNI.</p>
<p>b) Currículum vitae do solicitante, acompañado dos documentos acreditativos dos méritos alegados.</p>
<p>c) Certificación académica completa que acredite a súa condición de licenciado en ciencias políticas e da administración, dereito, administración e dirección de empresas ou economía.</p>
<p>Os títulos obtidos no estranxeiro ou en centros non estatais deberán estar validados ou recoñecidos na data de finalización do prazo de presentación de solicitudes e deberase xuntar, se é o caso, as oportunas táboas de equivalencias oficiais das cualificacións.</p>
<p>d) Certificación ou calquera outro documento que acredite o nivel de coñecemento de galego, inglés e francés.</p>
<p>O prazo de presentación de solicitudes será de vinte días naturais, contados a partir do día seguinte ó da publicación da presente convocatoria no Diario Oficial de Galicia.</p>
<p>Artigo 6º.-Comisión avaliadora.</p>
<p>A selección dos candidatos será realizada por unha comisión avaliadora integrada por:</p>
<p>Presidente: subdirector xeral de Universidades.</p>
<p>Vocais:</p>
<p>Vicerrector de Estudiantes da Universidade da Coruña.</p>
<p>Vicerrectora de Estudiantes da Universidade de Santiago de Compostela.</p>
<p>Vicerrector de Estudiantes e Docencia da Universidade de Vigo.</p>
<p>Xefe do Servicio de Apoio e Orientación ós Estudiantes Universitarios.</p>
<p>Secretario: un funcionario da Dirección Xeral de Universidades, que actuará con voz e voto.</p>
<p>Artigo 7º.-Tramitación.</p>
<p>Unha vez comprobado que tódalas solicitudes reúnen os requisitos establecidos na presente orde de convocatoria e emendada, no caso de ser requirida, a documentación necesaria no prazo de dez días desde a súa notificación, a comisión avaliadora elaborará unha relación na que figurarán aqueles candidatos que conten co mellor expediente.</p>
<p>A selección realizarase tendo en conta o expediente académico, o currículum presentado e os coñecementos de galego, inglés e francés.</p>
<p>A nota media do expediente académico calcularase de acordo co seguinte baremo:</p>
<p>-Matrícula de honra: 4 puntos.</p>
<p>-Sobresaliente: 3 puntos.</p>
<p>-Notable: 2 puntos.</p>
<p>-Aprobado: 1 punto.</p>
<p>Segundo o plan de estudios que se teña cursado, esta nota media calcularase do xeito seguinte:</p>
<p>a) Estudios organizados por materias:</p>
<p>Media=suma das notas de cada materia/nº total de convocatorias empregadas.</p>
<p>b) Plans de estudios estructurados en créditos:</p>
<p>Media=(N1.P1+N2.P2+N3.P3+...)/(C1.N1+C2.N2+...).</p>
<p>Onde:</p>
<p>N1 = nº de créditos de cada materia.</p>
<p>P1 = puntuación de cada materia</p>
<p>C1 = nº de convocatorias empregadas en cada materia.</p>
<p>Unha vez que o Colexio de Europa confirme a selección dalgún dos candidatos propostos (máximo de 2), a Consellería de Educación e Ordenación Universitaria procederá a resolver con carácter definitivo a presente convocatoria mediante orde que se publicará no Diario Oficial de Galicia.</p>
<p>Artigo 8º.-Obrigas dos bolseiros.</p>
<p>a) O bolseiro está obrigado a incorporarse ó centro correspondente ó comezo do curso académico 1999-2000, e deberá informar inmediatamente disto á Dirección Xeral de Universidades.</p>
<p>b) A Dirección Xeral de Universidades poderá, en calquera momento do curso, solicitarlle ó bolseiro un informe sobre as súas actividades. Así mesmo, poderáselle solicitar este informe ós responsables do programa de estudios. No caso de producirse unha</p>
<p>avaliación desfavorable poderá decidirse o cesamento inmediato da axuda e, incluso, a devolución das cantidades xa pagas.</p>
<p>c) O bolseiro comprométese a elaborar unha memoria cun resumo dos estudios realizados, así como de tódolos extremos que xulgue convenientes. A dita memoria entregarase ó remate dos estudios.</p>
<p>d) O desfrute da bolsa é incompatible coa realización de calquera traballo remunerado ou con outra bolsa.</p>
<p>Artigo 9º.-Aceptación da bolsa.</p>
<p>A aceptación da bolsa farase mediante documento asinado polo bolseiro no que se compromete a cumprir todas e cada unha das condicións recollidas nas presentes bases.</p>
<p>Disposicións adicionais</p>
<p>Primeira.-O incumprimento total ou parcial de calquera das condicións establecidas na presente orde constituirá causa determinante de revogación da axuda e do seu reintegro polo beneficiario ou solicitante, segundo o disposto no artigo 78.6º da Lei 11/1992, de réxime financeiro e presupostario de Galicia.</p>
<p>Segunda.-Se por calquera causa, no momento en que a comisión avaliadora teña que examina-las solicitudes, algún dos compoñentes non puidese asistir, será substituido pola persoa que para o efecto se nomee. O dito nomeamento deberá recaer noutra persoa da dirección xeral, ou da universidade correspondente, en virtude da súa representación.</p>
<p>Terceira.-Para os efectos establecidos no artigo 42.2º da Lei 30/1992, de réxime xurídico das administracións públicas e do procedemento administrativo común, o prazo máximo para resolve-las solicitudes correspondentes ás accións especificadas nesta orde será de catro meses, contados a partir do día seguinte ó do remate do prazo concedido para a presentación de solicitudes, de conformidade co establecido no Decreto 267/1994, do 29 de xullo (DOG do 26 de agosto), polo que se aproba a relación de procedementos iniciados a solicitude dos interesados, dos que sexa competente para resolve-la Consellería de Educación e Ordenación Universitaria e nos que a falta de resolución expresa da Administración produce efectos desestimatorios ou estimatorios.</p>
<p>Disposicións derradeiras</p>
<p>Primeira.-Autorízase o director xeral de Universidades para dicta-las disposicions necesarias para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 28 de xaneiro de 1999.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

