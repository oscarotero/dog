---
date: '2015-11-26'
id: G0422-131115-0014
page: 44678
number: 226
agency: Consellería de Medio Ambiente e Ordenación do Territorio
section: III. Outras disposicións.
title: >-
  RESOLUCIÓN do 8 de setembro de 2015, da Secretaría Xeral de Ordenación do
  Territorio e Urbanismo, de aprobación definitiva do proxecto de delimitación
  do solo do núcleo rural de Vigo do Real, sito na parroquia de Santiago de
  Renche, concello de Samos (expediente PTU-LU-13/102).
range: Resolución
url: >-
  https://www.xunta.gal/dog/Publicados/2015/20151126/AnuncioG0422-131115-0014_gl.html
---
<p>O Concello de Samos remite o expediente de referencia, en que solicita a súa aprobación definitiva, de acordo coa disposición adicional segunda da Lei 9/2002, de ordenación urbanística e protección do medio rural de Galicia. </p>
    <p>Analizada a documentación achegada polo concello, e vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>I.1. O Concello de Samos carece de planeamento xeral e conta unicamente cunha delimitación de solo urbano no núcleo capital (AD 29.9.1995), e fóra deste réxese polas normas de aplicación directa da LOUG e, no non oposto a ela, polas determinacións das normas subsidiarias e complementarias de planeamento provincial aprobadas o 3.4.1991.</p>
    <p>I.2. Segundo a documentación achegada polo concello, a tramitación incluíu:</p>
    <p>• Presentación no concello de solicitude de tramitación do proxecto de delimitación (5.3.2013).</p>
    <p>• Exposición pública (20.3.2013-2.5.2013), mediante anuncios inseridos no DOG do 2.4.2013, La Voz de Galicia e El Progreso do 20.3.2013. Presentouse unha única alegación segundo a certificación municipal que figura no expediente.</p>
    <p>• Aprobación provisional do proxecto de delimitación (2.8.2013).</p>
    <p>• Requirimento da Xefatura Territorial da CMATI en Lugo, de emenda documental e deficiencias (23.9.2013).</p>
    <p>• Informes da Dirección Xeral de Patrimonio Cultural (4.7.2014 desfavorable; e 19.2.2015 favorable).</p>
    <p>• Informe favorable da Dirección Xeral de Conservación da Natureza (17.7.2014). </p>
    <p>• Aprobación provisional do proxecto de delimitación (6.4.2015).</p>
    <p>• Remisión de documentación do expediente de delimitación á CMATI (2.6.2015).</p>
    <p>II. Análise e consideracións.</p>
    <p>II.1. Proponse a delimitación do asentamento poboacional de Vigo do Real, como núcleo rural histórico-tradicional, cunha superficie bruta aproximada de 3,16 ha. </p>
    <p>II.2. O núcleo delimitado atópase dentro do territorio histórico do Camiño de Santiago (Camiño Francés) delimitado por Decreto 227/2011; así como do espazo natural dos Ancares-O Courel, declarado como zona especial de conservación (Decreto 37/2014) e zona de especial protección dos valores naturais (Decreto 72/2004). Está próximo á estrada autonómica LU-633, aínda que é exterior á súa zona de afección.</p>
    <p>II.3. O asentamento delimitado conta con topónimo recoñecido no nomenclátor oficial aprobado pola Xunta de Galicia (Decreto 6/2000). </p>
    <p>II.4. No número 1.14.2 do proxecto xustifícase o cumprimento do requisito de consolidación edificatoria establecido no artigo 13.3.b) da LOUG.</p>
    <p>II.5. O proxecto cumpre coas exixencias establecidas pola disposición adicional segunda da LOUG, nomeadamente: contén o estudo individualizado do núcleo rural, conforme o sinalado polo artigo 61.3 desta lei; así como os planos de delimitación do perímetro do núcleo rural. Tamén quedan reflectidos o trazado da rede viaria pública existente e os espazos reservados para dotacións e equipamentos públicos, así como as determinacións previstas nas letras d) e f) do artigo 56.1 desta lei.</p>
    <p>De acordo co punto 2 da disposición adicional segunda da LOUG, e co artigo 12.1.b) do Decreto 316/2009, do 4 de xuño, polo que se establece a estrutura orgánica da Consellería de Medio Ambiente, Territorio e Infraestruturas, a competencia para resolver sobre a aprobación definitiva dos expedientes de delimitación de solo de núcleos rurais correspóndelle á secretaria xeral de Ordenación do Territorio e Urbanismo.</p>
    <p>III. Resolución.</p>
    <p>Visto canto antecede,</p>
    <h2>RESOLVO:</h2>
    <p>1. Aprobar definitivamente o proxecto de delimitación do solo de núcleo rural histórico-tradicional de Vigo do Real, sito na parroquia de Santiago de Renche, concello de Samos.</p>
    <p>2. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa. </p>
    <p>3. Notifíqueselle ao concello; e publíquese no Diario Oficial de Galicia.</p>
    <p>Santiago de Compostela, 8 de setembro de 2015</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>
    <h2>ANEXO</h2>

