---
date: '1999-04-26'
id: 6DE6
page: 4
number: 78
agency: UNIVERSIDADE DE SANTIAGO DE COMPOSTELA
section: III. OUTRAS DISPOSICIÓNS
title: >-
  Resolución do 6 de abril de 1999 pola que se publica o orzamento da
  Universidade de Santiago de Compostela para 1999.
range: Resolución
url: 'https://www.xunta.gal/dog/Publicados/1999/19990426/Anuncio6DE6_gl.html'
---
<p>Aprobado polo Consello Social da Universidade de Santiago de Compostela o orzamento da universidade para o ano 1999,</p>
<p>Este rectorado, en uso das atribucións conferidas polo artigo 75 dos estatutos da universidade, resolve publica-lo acordo do Concello Social, así como as súas bases de execución.</p>
<p>Santiago de Compostela, 6 de abril de 1999.</p>
<p>Darío Villanueva Prieto</p>
<p>Rector da Universidade de Santiago de Compostela</p>
<p>Orzamento da Universidade de Santiago de Compostela para o ano 1999</p>
<p>En virtude do disposto no artigo 54 da Lei 11/1983, do 25 de agosto, de reforma universitaria, e no artigo 152 dos estatutos da universidade, pola presente norma apróbanse os orzamentos da Universidade de Santiago de Compostela para o exercicio 1999, que acadan a contía inicial en ingresos e gastos de vintecatro mil oitocentos cincuenta e seis millóns cincuenta e seis mil pesetas.</p>
<p>2.1. Clasificación económica.</p>
<p>-Ingresos: 24.856.056.000</p>
<p>Capítulo III.-Prezos públicos e outros ingresos: 4.036.373.000.</p>
<p>Capítulo IV.-Transferencias correntes: 14.250.000.000.</p>
<p>Capítulo V.-Ingresos patrimoniais: 131.000.000.</p>
<p>Capítulo VII.-Transferencias de capital: 4.068.683.000.</p>
<p>Capítulo VIII.-Variación activos financeiros: 870.000.000.</p>
<p>Capítulo IX.-Variación pasivos financeiros: 1.500.000.000.</p>
<p>-Gastos: 24.856.056.000.</p>
<p>Capítulo I.-Gastos de persoal: 13.704.000.000.</p>
<p>Capítulo II.-Gastos en bens correntes e servicios: 2.702.119.000.</p>
<p>Capítulo III.-Gastos financeiros: 8.000.000.</p>
<p>Capítulo IV.-Transferencias correntes: 659.770.000.</p>
<p>Capítulo VI.-Investimentos reais: 7.580.167.000.</p>
<p>Capítulo IX.-Variación de pasivos financeiros: 202.000.000.</p>
<p>2.2. Normas de execución do orzamento.</p>
<p>Dos gastos de persoal</p>
<p>Artigo 1º</p>
<p>1. As retribucións do persoal activo ó servicio da universidade quedan suxeitas ó que, nesta materia, dispón a Lei de orzamentos da Comunidade Autónoma galega. Os incrementos retributivos do persoal laboral deberán ser autorizados pola Comunidade Autónoma, segundo a lei orzamentaria.</p>
<p>2. Os custos do persoal laboral eventual contratado para substituí-lo persoal funcionario ou laboral de Administración e servicios serán financiados con</p>
<p>cargo ós créditos dos correspondentes cadros de persoal.</p>
<p>3. Cando se produzan baixas definitivas nas escalas a extinguir dos cadros de persoal de Administración e servicios funcionario ou laboral, procederase ó reaxuste dos cadros de persoal correspondente e, no próximo exercicio, dos créditos a eles asignados. O custo de persoal funcionario de Administración e servicios minórase polo importe das prazas ocupadas por persoal laboral a extinguir e increméntase na mesma contía o cadro de persoal laboral.</p>
<p>4. Poderase xerar crédito no capítulo I para gastos de persoal con motivo da prestación de servicios financiados con prezos. Os gastos deste persoal, incluídas as cotas sociais, non poderán supera-los ingresos.</p>
<p>5. A xerencia poderá emitir cargos internos polos gastos de persoal que puideran ser cofinanciados coas dotacións de partidas orzamentarias vencelladas á investigación.</p>
<p>6. Non se poderán abrir partidas orzamentaria no capítulo primeiro para gastos de persoal vinculado a proxectos ou convenios de investigación.</p>
<p>7. Constitúese un fondo para ampliación e mellora de 105.000.000 pesetas na partida orzamentaria «8125 3000 12200 Ampliación e mellora», dos que 81,25 millóns corresponden a persoal docente e 23,75 millóns a PAS. A dotación deste fondo corresponde o gasto previsto dun trimestre do total da ampliación e mellora que se aprobe durante 1999.</p>
<p>8. Terán a consideración de créditos ampliables os créditos para o pagamento dos gastos de mérito docente, productividade investigadora, trienios e seguridade social.</p>
<p>9. Autorízase a incorporación dos remanentes do capítulo I polo importe das retribucións e demais gastos de persoal con dereito a percepción durante 1998 e que non foran liquidados no exercicio.</p>
<p>10. Autorízase na data de peche do exercicio a efectua-las xeracións e ampliacións de crédito establecidas nos artigos anteriores.</p>
<p>11. Inclúense no capítulo I os créditos destinados ó financiamento dos planos de formación do persoal de Administración e servicios, así como os correspondentes á achega da universidade ó plan de pensións do persoal.</p>
<p>Dos créditos e as súas modificacións</p>
<p>Artigo 2º</p>
<p>1. Os créditos autorizados teñen carácter vinculante e limitativo a nivel de concepto. Sen embargo, os créditos destinados a gastos de persoal terán carácter vinculante a nivel de capítulo, agás o artigo 15 (gratificacións e productividade). Os investimentos reais, activos e pasivos financeiros terán carácter vinculante a nivel de artigo. Os gastos en bens correntes e servicios terán carácter vinculante a nivel de capítulo agás o concepto 212 que non poderá</p>
<p>ser minorado, ben que mediante redistribución de créditos do capítulo II dos centros poderá ser incrementado, logo de comunicación ó Servicio de Contabilidade e Presupostos.</p>
<p>2. Con carácter xeral terán carácter vinculante os créditos con financiamento específico, e, a nivel de subconcepto, as subvencións nominativas.</p>
<p>3. Non se poderán adquirir compromisos de gastos por contía superior ó importe dos créditos autorizados no estado de gastos e serán nulos de pleno dereito os actos administrativos e as disposicións xerais que infrinxan esta norma, sen prexuízo das responsabilidades que correspondan.</p>
<p>4. Os créditos asignados pola Xunta de Goberno e o Consello Social ás facultades, Escola Politécnica Superior e escolas universitarias terán por finalidade financia-los gastos da docencia, así como tamén aqueles gastos que son necesarios para o funcionamento ordinario do centro.</p>
<p>5. Os créditos distribuídos ós departamentos teñen como primeiro obxectivo atende-los gastos derivados da investigación que se faga neles, e deberán financiar, ademais, outros gastos asociados ó seu funcionamento ordinario.</p>
<p>6. Non se poderá promover contratación de persoal ou nomeamento de bolseiros con cargo ós créditos dos departamentos.</p>
<p>7. As partidas orzamentarias do orzamento para 1999 preséntanse de acordo coas clasificacións económica, funcional e orgánica, sen establecer vinculacións xurídicas dentro da clasificación funcional.</p>
<p>8. Os créditos descentralizados correspondentes a:</p>
<p>Arrendamentos.</p>
<p>Reparación e conservación de maquinaria, instalacións e ferramenta.</p>
<p>Auga.</p>
<p>Enerxía eléctrica.</p>
<p>Combustible de calefacción.</p>
<p>Distribúense segundo os seguintes criterios:</p>
<p>a) Para os contratos de arrendamento e reparación e conservación, o importe consignado inicialmente para 1998 incrementado no 1,8%.</p>
<p>b) Para os correspondentes a auga, enerxía eléctrica e combustible de calefacción, o gasto realizado en 1998 incrementado nun 1,8%. Os créditos serán axustados en función dos novos contratos e das ampliacións dos centros e servicios; estes axustes serán financiados por unha partida de imprevistos.</p>
<p>9. Os responsables de asuntos económicos deberán «formaliza-la retención de crédito» polo importe total dos créditos asignados nos puntos a) e b) do número anterior no prazo de quince días a partir da aprobación do orzamento polo Consello Social. Unha copia da retención será enviada o Servicio de Control Interno.</p>
<p>No presente exercicio os responsables de asuntos económicos deberán, como no exercicio anterior, face-las retencións de crédito e sucesivos axustes dos gastos correspondentes ás nóminas de persoal investigador (investigadores, bolseiros, PAS,...) conforme lle sexa comunicado polo CITT e o Vicerrectorado de Investigación. Desta retención deberán enviar copia ó Servicio de Contabilidade e Presupostos.</p>
<p>10. Os gastos de reparación e mantemento de edificios que sexan inferiores a 200.000 pesetas deberán financiarse con cargo ó crédito descentralizado ós centros para esa finalidade.</p>
<p>11. Autorízase o vicerrector de Asuntos Económicos para executa-los axustes de créditos que procedan como consecuencia das desviacións que se poidan producir entre o orzamento prorrogado e o orzamento que se aproba por esta resolución.</p>
<p>Artigo 3º</p>
<p>1. A Xunta de Centro e o Consello do Departamento teñen a obriga de aproba-la distribución anual dos seus créditos así como a súa execución.</p>
<p>Artigo 4º</p>
<p>1. A modificación dos créditos orzamentarios axustarase ó disposto no artigo 55 da Lei 11/1983, do 25 de agosto, de reforma universitaria, no artigo 156 dos estatutos da Universidade de Santiago de Compostela e normas que o desenvolven e ás presentes bases.</p>
<p>2. O Consello Social delega na Xunta de Goberno a aprobación de suplementos de crédito e créditos extraordinarios cando estes correspondan a expedientes con financiamento específico achegado por outros entes públicos ou privados. O rector dará conta ó Consello Social dos expedientes aprobados.</p>
<p>3. O rector poderá autoriza-las transferencias de crédito de gastos correntes a gastos de capital, sempre e cando:</p>
<p>a) O gasto corrente figure orzado no capítulo II.</p>
<p>b) O importe da transferencia non exceda de 5 millóns de pesetas.</p>
<p>4. Poderán xerar crédito nos estados de gastos do orzamento da universidade os ingresos liquidados que superen a previsión de ingresos orzada derivados das seguintes operacións:</p>
<p>a) Prestacións de servicios.</p>
<p>b) Achegas de persoas naturais ou xurídicas para financiar gastos que pola súa natureza estean comprendidos nos fins ou obxectivos da universidade.</p>
<p>5. Corresponde ó rector a aprobación dos expedientes de xeración de crédito.</p>
<p>Artigo 5º</p>
<p>1. O rector poderá determinar, a iniciativa do director do centro de gasto correspondente, a imputación a créditos do exercicio corrente de obrigas xeradas en exercicios anteriores, como consecuencia</p>
<p>de compromisos adquiridos, de conformidade co ordenamento, para os que existise crédito dispoñible no exercicio de procedencia.</p>
<p>2. A facturación por cargos internos, os documentos de gasto pagados con cargo á conta de anticipos a xustificar correspondentes a exercicios anteriores, así como as indemnizacións por razón do servicio pendentes ó peche do exercicio, imputaranse ó exercicio corrente sen o trámite establecido no parágrafo anterior ó non existir obriga con terceiros e estar só pendente de contabilización ou tratarse de gastos de persoal.</p>
<p>Artigo 6º</p>
<p>1. Son remanentes específicos os créditos non obrigados no 31 de decembro correspondentes a infraestructura, proxectos e convenios de investigación, prácticas de campo, dotación artística, fondo de solidariedade e os créditos financiados con achegas específicas.</p>
<p>2. Só poderán ser obxecto de incorporación ó exercicio seguinte os créditos do capítulo IV financiados con recursos propios que respondan a compromisos efectivamente adquiridos. Para esta incorporación deberase xunta-la relación nominal de beneficiarios.</p>
<p>3. A incorporación destes créditos deberá autorizala o rector, que dará conta á Xunta de Goberno e mais ó Consello Social dos expedientes aprobados.</p>
<p>4. O financiamento de créditos no estado de gastos con cargo ó remanente xenérico de tesourería, será aprobado pola Xunta de Goberno.</p>
<p>5. A incorporación de remanentes de crédito correspondentes a departamentos e outras operacións de capital será autorizada polo rector, logo da remisión dos plans de investimento propostos polos órganos dos centros e departamentos.</p>
<p>6. Os remanentes de crédito de proxectos, convenios, cursos, infraestructuras e congresos existentes no 31-12-1999 e que se correspondan con actividades finalizadas con anterioridade ó 31-12-1998 serán anulados.</p>
<p>Da contratación administrativa</p>
<p>Artigo 7º</p>
<p>1. Serán de aplicación para o exercicio 1999 a Lei de contratos das administracións públicas e as disposicións que a desenvolvan, e o Regulamento de contratación da Universidade de Santiago de Compostela aprobado pola Xunta de Goberno e o Consello Social.</p>
<p>2. Constitúese un fondo de dotación artística mediante redistribución dos créditos para obras do orzamento da universidade polo importe do 2% do custo de execución material dos proxectos de obras.</p>
<p>Disposición adicional</p>
<p>Autorízase a xerente da universidade para que dicte as instruccións necesarias para a adaptación e desenvolvemento das normas de execución do orzamento.</p>
<p>Disposición derradeira</p>
<p>As presentes normas entrarán en vigor o día seguinte ó da aprobación definitiva do orzamento polo Consello Social, sen prexuízo de que a súa executividade se entenda a partir do 1 de xaneiro de 1999.</p>

