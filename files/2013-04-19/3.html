---
date: '2013-04-19'
id: CA02-110413-0002
page: 11974
number: 76
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 25 de marzo de 2013, da Secretaría Xeral de Ordenación do
  Territorio e Urbanismo, de aprobación definitiva do proxecto de delimitación
  do solo do núcleo rural do Condado, na parroquia do Condado, concello de
  Padrenda (Ourense).
range: Resolución
url: >-
  https://www.xunta.gal/dog/Publicados/2013/20130419/AnuncioCA02-110413-0002_gl.html
---
<p>O Concello de Padrenda remitiu o expediente de delimitación do núcleo rural do Condado, tramitado ao abeiro do punto 2 da disposición adicional segunda da Lei 2/2010, do 25 de marzo, de medidas urxentes de modificación da Lei 9/2002, do 30 de decembro, de ordenación urbanística e protección do medio rural de Galicia (en diante LOUG) e solicita a súa aprobación definitiva.</p>
    <p>I. Antecedentes.</p>
    <p>1. O Concello de Padrenda non dispón de ningún instrumento de planeamento xeral municipal.</p>
    <p>2. O expediente foi tramitado de acordo co previsto no inciso terceiro do número 2 da disposición adicional segunda da Lei 9/2002, de ordenación urbanística e protección do medio rural de Galicia, na redacción dada pola Lei 15/2004, e nel constan:</p>
    <p>– O sometemento ao trámite de información pública, que se levou a cabo mediante a publicación de anuncios no DOG nº 220, do 17 de novembro de 2011, e nos xornais La Voz de Galicia con data do 6 de outubro e Faro de Vigo con data do 7 de outubro. </p>
    <p>– Certificación do secretario municipal do 27 de decembro de 2011 na cal se reflicte que no devandito período non se presentaron alegacións.</p>
    <p>– Certificado do acordo de aprobación provisional, adoptado polo Pleno do Concello na súa sesión do 24 de febreiro de 2012.</p>
    <p>II. Consideracións e motivación.</p>
    <p>Logo de analizar o expediente remitido polo Concello e á vista do informe subscrito pola Subdirección Xeral de Urbanismo, cómpre facer as seguintes consideracións:</p>
    <p>1. No proxecto remitido queda xustificada a preexistencia e o recoñecemento do núcleo rural do Condado, segundo o nomenclátor de entidades de poboación da provincia de Ourense (Decreto 332/1996, do 26 de xullo).</p>
    <p>2. Da documentación remitida dedúcese que a ordenación aplicable corresponde coa relativa ao núcleo rural complexo, segundo a tipoloxía dos tipos básicos de solo de núcleo rural establecida pola LOUG no seu artigo 13.3, na redacción dada pola Lei 2/2010, do 25 de marzo, diferenciando ambos os dous tipos de solo de núcleo rural tradicional e rural común coas determinacións que para cadansúa delimitación e categoría establece o artigo 13.3.c) da LOUG, referidas ao grao de consolidación da edificación e demais determinacións do réxime aplicable.</p>
    <p>O réxime xurídico aplicable aos terreos incluídos na delimitación será o establecido pola LOUG para o solo de núcleo rural; seralle igualmente aplicable, en todo aquilo que non vulnere nin vaia contra o devandito réxime xurídico, o contido da ordenanza do «solo non urbanizable de núcleo rural» das vixentes Normas provinciais complementarias e subsidiarias de planeamento provincial.</p>
    <p>3. De acordo co punto 2 da disposición adicional segunda da LOUG (modificada pola Lei 15/2004), e a Orde do 11 de maio de 2009 sobre adscrición de órganos e delegación de competencias como consecuencia da entrada en vigor do Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos expedientes de delimitación de solo de núcleo rural corresponde á secretaria xeral de Ordenación do Territorio e Urbanismo.</p>
    <p>III. Resolución.</p>
    <p>1º. Visto canto antecede, apróbase definitivamente o proxecto de delimitación do solo de núcleo rural complexo do Condado, na parroquia do Condado, concello de Padrenda (Ourense).</p>
    <p>2º. Contra a presente resolución non caberá interpoñer recurso en vía administrativa e pódese interpoñer recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación, sen prexuízo da formulación, se for o caso, do requirimento previo en igual prazo (artigos 44 e 46 da Lei 29/1998, do 13 de xullo, da xurisdición contencioso-administrativa.</p>
    <p>3. Notifíquese esta resolución ao Concello e publíquese no Diario Oficial de Galicia.</p>
    <p>Santiago de Compostela, 25 de marzo de 2013</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

