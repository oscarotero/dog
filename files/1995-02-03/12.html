---
date: '1995-02-03'
id: 9EE2
page: 1
number: 24
agency: CONSELLERÍA DE CULTURA
section: III. OUTRAS DISPOSICIÓNS
title: >-
  Orde do 20 de xaneiro de 1995 pola que se convocan cursos de formación de
  biblioteconomía e animación á lectura para profesionais de bibliotecas,
  ensinantes e animadores socioculturais.
range: Orde
url: 'https://www.xunta.gal/dog/Publicados/1995/19950203/Anuncio9EE2_gl.html'
---
<p>O artigo 15.2 da Lei 14/1989, do 11 de outubro, de bibliotecas (DOG do 24-10-89) considera a importancia e necesidade da formación permanente do persoal bibliotecario en exercicio a través da realización de cursos e seminarios que lle permitan actualiza-las técnicas de traballo e poñerse ó día naqueloutras que, aplicadas ás bibliotecas, poidan ofrecer un mellor servicio á comunidade á que serven.</p>
<p>Por iso,</p>
<p>DISPOÑO:</p>
<p>Artigo 1.-Convócanse cursos de formación de biblioteconomía e animación á lectura para profesionais de bibliotecas, ensinantes e animadores socioculturais que traballen en bibliotecas públicas ou escolares. O custo destes cursos farase efectivo con cargo á aplicación orzamentaria 10.02.353D.640.1 dos orzamentos xerais da Comunidade Autónoma de Galicia para 1995.</p>
<p>Artigo 2.-No anexo I desta orde enuméranse os cursos convocados, con especificación de nivel, duración, lugar e data de celebración, número de prazas, temario e persoas ás que van dirixidos.</p>
<p>Artigo 3.-</p>
<p>3.1.-Poderán optar a estes cursos os bibliotecarios, ensinantes e animadores socioculturais que traballen en bibliotecas públicas ou escolares en calquera categoría profesional.</p>
<p>3.2.-Non se poderán solicitar cursos de igual denominación e nivel xa realizados en anos anteriores.</p>
<p>3.3.-Non poderán solicitar cursos aquelas persoas que anteriormente fosen seleccionadas para participar nalgún curso e non asistisen sen xustificalo por escrito á Consellería de Cultura.</p>
<p>Artigo 4.-As persoas que desexen realizar algún dos cursos convocados, presentarán unha solicitude por cada un deles segundo modelo do anexo II desta orde nun prazo de vinte días naturais, contados a partir do seguinte ó da publicación desta orde no Diario Oficial de Galicia, no rexistro xeral da Consellería de Cultura, nos rexistros das súas delegacións povinciais ou segundo establece o artigo 38.4 da vixente Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Na solicitude farase consta-lo curso que se solicita e a orde de preferencia dos cursos solicitados.</p>
<p>A solicitude irá acompañada da seguinte documentación:</p>
<p>-Fotocopia do documento nacional de identidade.</p>
<p>-Certificación do director do centro de traballo, ou da entidade da que dependa a biblioteca de que o interesado desenvolve traballos directamente relacionados cos contidos do curso, e que conta con permiso para asistir a este.</p>
<p>-No caso de solicitar cursos de perfeccionamento é imprescindible ter realizados os cursos de iniciación convocados pola Consellería de Cultura directamente relacionados con aqueles e xuntarase copia dos certificados correspondentes.</p>
<p>Artigo 5.-Recibidas as solicitudes de asistencia a cursos e maila súa documentación, estas serán avaliadas polos servicios competentes da Dirección Xeral de Cultura e o director xeral de Cultura elevará proposta ó conselleiro de Cultura, quen resolverá.</p>
<p>Artigo 6.-A selección dos asistentes ós cursos farase por rigorosa orde de entrada de solicitudes entre todos aqueles que cumpran as condicións esixidas para cada curso. Os colexios, bibliotecas e centros onde se realicen os cursos disporán de dúas prazas para persoal do seus servicios bibliotecarios.</p>
<p>Artigo 7.-A inasistencia a un curso sen causa xustificada será motivo de exclusión de novos cursos durante os tres próximos anos. A falta xustificada a máis dun 10% das horas totais do curso levará consigo a non obtención do certificado de asistencia.</p>
<p>Artigo 8.-Os asistentes ós cursos recibirán á súa finalización un certificado de asistencia con especificación de horas impartidas. Naqueles cursos nos que se realice a valoración dos coñecementos adquiridos o certificado será de asistencia e aproveitamento.</p>
<p>Artigo 9.-A Consellería de Cultura poderá encarga-la realización técnica destes cursos a profesionais especialistas nas materias que vaian impartirse, ou a asociacións profesionais, sendo en calquera caso competencia da consellería a aprobación do profesorado proposto.</p>
<p>Disposicións derradeiras</p>
<p>Primeira.-Facúltase o director xeral de Cultura para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 20 de xaneiro de 1995.</p>
<p>Víctor Manuel Vázquez Portomeñe</p>
<p>Conselleiro de Cultura</p>
<p>Sr. Director Xeral de Cultura</p>
<p>ANEXO I</p>
<p>CURSOS</p>
<p>INTRODUCCIÓN Á BIBLIOTECONOMÍA</p>
<p>Lugar, datas e horario.</p>
<p>Ourense, 40 horas, os días 6 ó 10 e 13 ó 17 de marzo, de luns a venres de 16 a 20 horas.</p>
<p>Número de prazas: 25.</p>
<p>Temario: Introducción á xestión dunha biblioteca. Iniciación á catalogación e á clasificación.</p>
<p>Solicitantes: Terán prioridade os bibliotecarios municipais, en especial os encargados de bibliotecas de recente creación.</p>
<p>BIBLIOTECARIOS ESCOLARES (Iniciación)</p>
<p>Lugar, datas e horario.</p>
<p>Padrón, 45 horas, desde o 8 de maio ó 1 de xuño, de luns a xoves de 18 a 21 horas.</p>
<p>Monforte, 45 horas, desde o 5 de maio ó 3 de xuño, venres de 18 a 22 horas e sábados de 9 a 14 horas.</p>
<p>Número de prazas: 30 prazas por curso.</p>
<p>Temario: Bibliotecas escolares: organización e xestión. Fondos. Proceso técnico dos fondos. Libros infantís. O bibliotecario como educador. As bibliotecas escolares, outra forma de ensino medio.</p>
<p>Solicitantes: Preferentemente bibliotecarios escolares.</p>
<p>ANIMACIÓN Á LECTURA (Iniciación)</p>
<p>Lugar, datas e horario.</p>
<p>Vigo, Ferrol, Santiago e Lugo.</p>
<p>Os cursos terán unha duración de 20 horas, e desenvolveranse ó longo de catro xornadas, os días 6, 13, 20 e 27 de maio en horario de 10 horas a 15 horas.</p>
<p>Número de prazas: 30 prazas por curso.</p>
<p>Temario: Coñecemento dos obxectivos, metodoloxía e pedagoxía da educación lectora.</p>
<p>Solicitantes: Bibliotecarios municipais, animadores socioculturais que traballen en concellos ou centros educativos e profesorado de EXB, BUP e FP.</p>
<p>CURSO DE INDIZACIÓN CO REPERTORIO LAVAL</p>
<p>Lugar, datas e horario.</p>
<p>Pontevedra, 20 horas, do 5 ó 9 de xuño de 16 horas a 20 horas.</p>
<p>Número de prazas: 25.</p>
<p>Temario: Introdución histórica. Introducción ó repertorio. Materias non mencionadas no repertorio. Subdivisións libres. Prácticas xerais.</p>
<p>Solicitantes: Bibliotecarios con coñecementos básicos acreditados en biblioteconomía.</p>
<p>CURSO DE AUTOMATIZACIÓN DE BIBLIOTECAS E CENTROS DE DOCUMENTACIÓN</p>
<p>Lugar, datas e horario.</p>
<p>Santiago de Compostela, 20 horas, do 20 ó 24 de marzo, de 16 horas a 20 horas.</p>
<p>A Coruña, 20 horas, do 27 ó 31 de marzo, de 16 horas a 20 horas.</p>
<p>Número de prazas: 25 en cada curso.</p>
<p>Temario: Procesos documentais susceptibles de informatización. Planificación dun proceso de informatización. Panorama do mercado de informática aplicado a bibliotecas e centros de documentación. Aspectos organizativos do proceso de información. Conversión retrospectiva e redes de cooperación. Deseño e creación de bases de datos documentais.</p>
<p>Asistentes: Preferentemente bibliotecarios a cargo de bibliotecas públicas.</p>
<p>CURSO DE XESTIÓN DE CALIDADE EN BIBLIOTECAS E CENTROS DE DOCUMENTACIÓN</p>
<p>Lugar, datas e horario.</p>
<p>Santiago de Compostela, 12 horas, do 26 ó 28 de abril, de 16 horas a 20 horas.</p>
<p>Número de prazas: 25.</p>
<p>Temario: Filosofía da calidade aplicada a bibliotecas e centros de documentación. Métodos para adecua-las estructuras da organización á filosofía da calidade. Auditoría da calidade. Custo da calidade.</p>
<p>Solicitantes: Terán preferencia titulados superiores e medios con responsabilidade en dirección de centros bibliotecarios con persoal e orzamentos ó seu cargo.</p>
<p>CURSO DE CATALOGACIÓN, XESTIÓN E AUTOMATIZACIÓN DE PUBLICACIÓNS PERIÓDICAS</p>
<p>Lugar, datas e horario.</p>
<p>Vigo, 20 horas, do 19 ó 23 de xuño, de 16 horas a 20 horas.</p>
<p>Número de prazas: 25.</p>
<p>Temario: Sistemas de control e circulación manual das publicacións periódicas. Catalogación de coleccións e catalogación analítica. Automatización de publicacións periódicas. O formato Ibermarc para as publicacións periódicas. Xestión automatizada de publicacións sen formato Ibermarc. Creación e mantemento de bases de datos de publicacións periódicas.</p>
<p>Asistentes: Preferentemente bibliotecarios en activo, con cursos ou coñecementos acreditados de catalogación.</p>
<p>O CD-ROM NAS BIBLIOTECAS PÚBLICAS</p>
<p>Lugar, data e horario.</p>
<p>Santiago de Compostela, 12 horas, o venres día 21 de abril con horario de 9 horas a 14 horas e</p>
<p>de 17 horas a 20 horas; e o sábado día 22 de abril de 10 horas a 14 horas.</p>
<p>Número de prazas: 25.</p>
<p>Temario: Unha visión xeral dos discos ópticos. Historia e evolución dos discos ópticos. Normativas internacionais. Edición de discos CD-ROM. Elementos que integran unha estación de consulta en CD-ROM. Redes de consulta a discos CD-ROM e acceso remoto. Principais aplicacións. O mercado de CD-ROM en España. A busca online e en CD-ROM: vantaxes e inconvenientes. Previsións de futuro.</p>
<p>Solicitantes: Terán preferencia as persoas que traballen en bibliotecas especializadas e centros de documentación.</p>
<p>ANÁLISE DA ILUSTRACIÓN</p>
<p>Lugar, datas e horario.</p>
<p>A Coruña, 10 horas, en datas coincidentes co Salón do Libro.</p>
<p>Número de prazas: 30.</p>
<p>Temario: Técnicas de ilustración. A súa valoración nos libros infantís. Títulos, autores e tendencias que existen no mercado.</p>
<p>Asistentes: Persoal traballando en bibliotecas infantís ou bibliotecas con seccións infantís.</p>
<p>A ESTATÍSTICA COMO FERRAMENTA EN DOCUMENTACIÓN</p>
<p>Lugar, data e horario.</p>
<p>Santiago de Compostela, 15 horas, segunda quincena de outubro.</p>
<p>Número de prazas: 25.</p>
<p>Temario: Nocións básicas de estatística e a súa aplicación en documentación. Representacións gráficas. Aplicacións estatísticas con ordenador.</p>
<p>Asistentes: Terán preferencia as persoas que traballen en bibliotecas especializadas e centros de documentación.</p>

