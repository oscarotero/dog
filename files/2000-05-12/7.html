---
date: '2000-05-12'
id: 9F72
page: 7
number: 91
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 28 de abril de 2000 pola que se establecen as tarifas aplicables á
  prestación de asistencia sociosanitaria concertada polo Servicio Galego de
  Saúde.
range: Orde
url: 'https://www.xunta.gal/dog/Publicados/2000/20000512/Anuncio9F72_gl.html'
---
<p>A Orde do 7 de maio de 1997, de concertación e acreditación de centros sociosanitarios establece o réxime de concertos entre a Consellería de Sanidade e Servicios Sociais e as persoas naturais e xurídicas, públicas ou privadas titulares de centros, servicios e establecementos sanitarios, para a atención sociosanitaria a persoas maiores con enfermidade e dependencia funcional e de relación, que estean protexidas pola Seguridade Social.</p>
<p>A Lei 1/1989, do 2 de xaneiro, reformada pola Lei 8/1991, do 23 de xullo, do Servicio Galego de Saúde (en diante Sergas), establece no seu artigo 4.d) como competencia da Consellería de Sanidade, na actualidade Consellería de Sanidade e Servicios Sociais polo Decreto 291/1993, do 11 de decembro, aproba-los módulos económicos para a prestación de servicios propios e concertados, así como a súa modificación e revisión.</p>
<p>A Orde do 25 de marzo de 1999 establece as tarifas aplicables á prestación de asistencia sociosanitaria concertada polo Sergas para 1999.</p>
<p>Tendo en conta a evolución do índice de prezos en 1999 e as previsións para o ano 2000, resulta necesaria a adecuación para este exercicio das tarifas máximas establecidas para as diferentes modalidades de servicios en réxime de asistencia sociosanitaria concertada.</p>
<p>En virtude de todo isto, por proposta da División de Recursos Económicos,</p>
<p>DISPOÑO:</p>
<p>Artigo 1º</p>
<p>As tarifas máximas aplicables á asistencia sociosanitaria concertada para o ano 2000 serán as seguintes:</p>
<p>a) Media estadía durante o primeiro mes de internamento.</p>
<p>Tarifa máxima: 8.869 ptas./día (53,304 euros).</p>
<p>Porcentaxe de aumento: 2,9%.</p>
<p>b) Media estadía durante o segundo e terceiro mes de internamento.</p>
<p>Tarifa máxima: 7.826 ptas./día (47,035 euros).</p>
<p>Porcentaxe de aumento: 2,9%.</p>
<p>c) Módulo asistencial por estadía en réxime de longa estadía.</p>
<p>Tarifa máxima: 3.861 ptas./día (23,205 euros).</p>
<p>Porcentaxe de aumento: 2,9%.</p>
<p>d) Módulo residencial por estadía en réxime de longa estadía.</p>
<p>Tarifa máxima: 3.443 ptas./día (20,693 euros).</p>
<p>Porcentaxe de aumento: 2,9%.</p>
<p>e) Asistencia e réxime de asistencia domiciliaria.</p>
<p>Tarifa máxima: 4.695 ptas./día (28,218 euros).</p>
<p>Porcentaxe de aumento: 2,9%.</p>
<p>Artigo 2º</p>
<p>As tarifas dos concertos vixentes o 31 de decembro de 1999, que non acaden o importe máximo, revisaranse incrementándose nas porcentaxes establecidas nesta orde, aínda que non poderán superar con esta revisión o importe máximo das tarifas recollidas no artigo 1º. A revisión farase con efectos desde o 1 de xaneiro do ano 2000.</p>
<p>Ós concertos que se formalicen no ano 2000 non lles será de aplicación a revisión de tarifas.</p>
<p>Artigo 3º</p>
<p>Para axiliza-la aplicación inmediata desta norma deberase observa-lo seguinte procedemento:</p>
<p>1. Os directores provinciais do Sergas, no prazo máximo dun mes a partir da data de publicación desta disposición, formularán unha nota dilixencia por cada concerto vixente na súa provincia, na que se faga consta-la contía do incremento e os novos prezos resultantes por cada unha das prestacións ou servicios que a empresa teña validamente concertados, así como a data a partir da cal se adquira o dereito ó incremento. O contido desta dilixencia será comunicado por calquera medio que permita deixar constancia ó representante legal da empresa concertada, outorgándolle un prazo máximo de vinte días para presentar escrito de conformidade ou, se é o caso, alegacións de desconformidade.</p>
<p>2. Se durante o prazo indicado non se producise ningunha comunicación por parte da empresa concertada ou se recibise escrito de conformidade desta, o director provincial remitirá a nota dilixencia, sen asinar, á Intervención Territorial Delegada para a súa preceptiva fiscalización. Unha vez intervida favorablemente, o director provincial emitirá resolución, elevando a definitiva a revisión proposta.</p>
<p>Esta resolución, xunto cun exemplar da nota dilixencia, remitirase á empresa concertada por calquera medio que permita deixar constancia, á División de Asistencia Sanitaria, á Intervención Territorial e á Subdirección Xeral de Orzamentos da División de Recursos Económicos.</p>
<p>3. Sen prexuízo dos recursos que ó respecto poidan presentarse, a dirección provincial procederá a efectua-las liquidacións de atrasos correspondentes e a tramita-las sucesivas facturacións coas novas tarifas.</p>
<p>4. Se durante o citado prazo de vinte días se recibise escrito de desconformidade por parte da empresa concertada, a dirección provincial elevará o expediente á División de Recursos Económicos para a resolución que proceda.</p>
<p>Artigo 4º</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 28 de abril de 2000.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>

