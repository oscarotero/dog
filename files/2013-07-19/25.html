---
date: '2013-07-19'
id: CA01-050713-0002
page: 28808
number: 137
agency: Consellería de Facenda
section: VI. Anuncios. a) Administración autonómica.
title: >-
  ANUNCIO do 10 de xuño de 2013, da Secretaría Xeral Técnica e do Patrimonio,
  polo que se acorda deixar aberta, por un prazo de tres meses, a poxa pública
  para a venda dun lote de bens mobles.
range: Anuncio
url: >-
  https://www.xunta.gal/dog/Publicados/2013/20130719/AnuncioCA01-050713-0002_gl.html
---
<p>Mediante Orde da Consellería de Facenda do 10 de xuño de 2013 acordouse, de conformidade co artigo 72 do Decreto 50/1989, do 9 de marzo, polo que se aproba o Regulamento de patrimonio, deixar aberta por un prazo de tres meses a poxa pública para a venda dos seguintes mobles:</p>
    <p>Mesa de madeira tallada de 182×98×77 centímetros.</p>
    <p>Mesa de madeira tallada e torneada de 162×100×80 centímetros.</p>
    <p>Mesa de madeira tallada de 248×124×83 centímetros.</p>
    <p>Cadeira de madeira e coiro de 109×57,50 centímetros (catro unidades).</p>
    <p>Armario de madeira e vidro de 180×175×40 centímetros.</p>
    <p>Máquina de escribir Olivetti Línea 98 e máquina calculadora.</p>
    <p>Mesa de reunións de madeira de 455×132×80 centímetros.</p>
    <p>Andeis de madeira de 80×242×25 centímetros (tres unidades).</p>
    <p>Durante o prazo de tres meses, contados a partir do presente anuncio, calquera interesado poderá presentar unha proposta de compra por escrito sobre a totalidade dos mobles, que se venden como lote único, polo prezo que o interesado determine. A proposta de compra deberá recoller o nome, DNI, domicilio e teléfono de contacto, e deberá ir acompañada do xustificante acreditativo do depósito na Tesouraría Xeral da Xunta de Galicia do 25 % do prezo ofrecido.</p>
    <p>Poderán presentar proposicións todas as persoas que teñan capacidade para contratar e, en particular, para celebrar o contrato de compravenda segundo as normas contidas no Código civil. Non poderán participar as persoas que solicitasen ou estean declaradas en concurso, fosen declaradas insolventes en calquera procedemento, estean suxeitas a intervención xudicial ou fosen inhabilitadas conforme a Lei 22/2003, do 9 de xullo, concursal, así como as que incorran nos supostos previstos na normativa sobre incompatibilidades.</p>
    <p>Se o ofertante é unha persoa xurídica, deberá presentar para acreditar a representación da persoa asinante a escritura notarial de constitución da sociedade e de poder específico ou xeral, este último inscrito debidamente no Rexistro Mercantil.</p>
    <p>A documentación poderá presentarse en calquera dos lugares previstos no artigo 38.4 da Lei 30/1992, do 26 de novembro, con indicación no seu exterior, no anverso, «Venda mobles VND/2011/0078», dirixido á Secretaría Xeral Técnica e do Patrimonio, Consellería de Facenda, Edificio Administrativo San Caetano, bloque 3, 15781 Santiago de Compostela, e no reverso a identificación do ofertante.</p>
    <p>Serán rexeitadas as propostas presentadas fóra de prazo, as que non veñan acompañadas do xustificante da Caixa Xeral de Depósitos e aquelas con condicións ou que de forma clara non permitan determinar a oferta de compra.</p>
    <p>Transcorrido o prazo, procederase a anunciar unha nova poxa pública e establecerase como tipo de licitación a mellor oferta presentada. Con anterioridade á poxa, procederase á devolución dos depósitos constituídos para garantir as ofertas de cantidades inferiores á que sirva de tipo para a nova poxa.</p>
    <p>As condicións da adquisición que rexerán na cuarta poxa pública que teña lugar, de ser o caso, na cal poderá tomar parte calquera interesado aínda que non presentase ningunha solicitude dentro deste período de tres meses, serán as recollidas no prego de condicións correspondente ás poxas públicas anteriores, que estarán á disposición dos interesados na Subdirección Xeral do Patrimonio, rúa A Pastoriza, 8, 2º andar, Santiago de Compostela.</p>
    <p>A proposición que sirva de tipo para a poxa producirá plenos efectos, aínda que o ofertante non compareza no acto da súa realización, polo que se o ben lle fose adxudicado perderá o depósito no caso de que non efectuase o pagamento do prezo total dentro do prazo de 15 días a partir da notificación de adxudicación.</p>
    <p>No caso de que durante este prazo de tres meses se presenten ofertas económicas de igual contía e non concorra ningún propoñente nin interesado ao acto de poxa pública, a adxudicación recaerá sobre o que primeiro presentou a súa oferta, para o cal se atenderá á data de entrada no rexistro sinalado na convocatoria.</p>
    <p>Se durante este prazo de tres meses non se presenta ningunha proposta por escrito, desistirase definitivamente deste procedemento de venda, e continuarán os mobles no patrimonio autonómico, agás que se presenten ofertas de compra por importe igual ou superior ao prezo de licitación da terceira poxa pública.</p>
    <p>Para máis información poderán dirixirse á Subdirección Xeral do Patrimonio, teléfonos: 881 99 90 55 e 981 54 41 51.</p>
    <p>Santiago de Compostela, 10 de xuño de 2013</p>
    <footer><p>Mª del Socorro Martín Hierro<br>Secretaria xeral técnica e do Patrimonio</p></footer>

