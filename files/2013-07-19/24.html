---
date: '2013-07-19'
id: CA01-120713-0001
page: 28806
number: 137
agency: Consellería de Facenda
section: VI. Anuncios. a) Administración autonómica.
title: >-
  RESOLUCIÓN do 11 de xullo de 2013, da Secretaría Xeral Técnica e do
  Patrimonio, pola que se somete a información pública o proxecto de orde pola
  que se modifica a Orde do 27 de decembro de 2012 pola que se desenvolve o
  medio de comprobación de valores de prezos medios no mercado aplicable a
  determinados inmobles rústicos e urbanos situados na  Comunidade  Autónoma 
  de  Galicia,  e  se  aproban  os  prezos  medios  no  mercado  aplicables  no
  exercicio 2013.
range: Resolución
url: >-
  https://www.xunta.gal/dog/Publicados/2013/20130719/AnuncioCA01-120713-0001_gl.html
---
<p>O artigo 57 da Lei 58/2003, do 17 de decembro, xeral tributaria, sinala os medios que a Administración tributaria pode utilizar para calcular o valor das rendas, produtos, bens e demais elementos determinantes da obriga tributaria, entre os cales cita, na súa alínea c), o de prezos medios no mercado. Pronúnciase en idéntico sentido o artigo 27.Un do texto refundido das disposicións legais da Comunidade Autónoma de Galicia en materia de tributos cedidos polo Estado, aprobado polo Decreto lexislativo 1/2011, do 28 de xullo. Esta mesma lei detalla no seu artigo 27.Tres cales deben ser a forma e o contido da norma que desenvolva este medio de valoración.</p>
    <p>Pola Orde do 27 de decembro de 2012, da Consellería de Facenda, desenvolveuse para o exercicio 2013 o medio de comprobación de prezos medios no mercado para que poida ser utilizado na aplicación dos tributos xestionados por esta comunidade autónoma cuxa base impoñible sexa o valor real dos bens inmobles. Así, establécese un criterio de valoración obxectivo, común e homoxéneo en todo o territorio, e explícase con detalle o sistema de cálculo utilizado.</p>
    <p>O obxectivo desta modificación é actualizar os ditos valores e establecer os citados prezos medios para o que resta do exercicio 2013, mediante unha modificación deles á baixa, actuando tanto sobre o coeficiente de mercado como sobre o valor do solo.</p>
    <p>De conformidade co disposto no artigo 42.3 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, cando o contido e a repercusión da disposición o aconsellen será sometida a información pública.</p>
    <p>Na súa virtude,</p>
    <h2>RESOLVO:</h2>
    <p>Someter a información pública, por un prazo de quince (15) días hábiles contados desde o seguinte ao da publicación desta resolución, o proxecto de orde polo que se modifica a Orde do 27 de decembro de 2012 pola que se desenvolve o medio de comprobación de valores de prezos medios no mercado aplicable a determinados inmobles rústicos e urbanos situados na Comunidade Autónoma de Galicia, e se aproban os prezos medios no mercado aplicables no exercicio 2013.</p>
    <p>O proxecto de orde poderase consultar na páxina web da Consellería de Facenda:<br>http://www.conselleriadefacenda.es/web/portal/disposicions.</p>
    <p>As posibles alegacións presentaranse durante o prazo sinalado, dirixidas á secretaria xeral técnica e do Patrimonio, en calquera das oficinas previstas no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 11 de xullo de 2013</p>
    <footer><p>María del Socorro Martín Hierro<br>Secretaria xeral técnica e do Patrimonio</p></footer>

