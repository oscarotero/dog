---
date: '2020-05-11'
id: G0425-040520-0002
page: 19721
number: 90
agency: Consellería de Política Social
section: III. Outras disposicións.
title: >-
  EXTRACTO da Orde do 4 de maio de 2020 pola que se establecen as bases que
  rexerán a concesión de subvencións a entidades de iniciativa social para a
  promoción de actuacións de servizos sociais comunitarios e inclusión social, e
  se convocan para os anos 2020, 2021 e 2022, cofinanciadas parcialmente polo
  Fondo Social Europeo e polo Fondo Europeo de Desenvolvemento Rexional no marco
  dos programas operativos FSE Galicia 2014-2020 e Feder Galicia 2014-2020
  (código de procedemento BS631A).
range: Orde
url: >-
  https://www.xunta.gal/dog/Publicados/2020/20200511/AnuncioG0425-040520-0002_gl.html
---
<p>BDNS (Identif.): 504622.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http//www.pap.minhap.gob.es/bdnstrans/index):</p>
    <p>Primeiro. Beneficiarias</p>
    <p>Serán beneficiarias as entidades de iniciativa social a que se refire o artigo 30 da Lei 13/2008, do 3 de decembro, de servizos socias de Galicia, sempre e cando reúnan os seguintes requisitos: </p>
    <p>a) Estar inscritas no Rexistro Único de Entidades Prestadoras de Servizos Sociais, regulado polo Decreto 254/2011, do 23 de decembro, polo que se regula o réxime de rexistro, autorización, acreditación e a inspección dos servizos sociais en Galicia. </p>
    <p>b) Carecer de ánimo de lucro. Para os efectos do Rexistro Único de Entidades Prestadoras de Servizos Sociais, considéranse entidades privadas de iniciativa social aquelas organizacións non gobernamentais e institucións non gobernamentais que realicen actividades de servizos sociais carecendo de ánimo de lucro. Para estes efectos, acreditarase que non reparten beneficios, que no caso de liquidación ou disolución desta o seu patrimonio se destina a fins sociais e que os membros do seu padroado e/ou órgano de goberno desenvolven o seu labor con carácter gratuíto, de conformidade co disposto nos seus estatutos e co disposto nos puntos 2, 5, 6 e 10 do artigo 3 da Lei 49/2002, do 23 de decembro, de réxime fiscal das entidades sen fins lucrativos e dos incentivos fiscais ao mecenado.</p>
    <p>c) Ter o seu domicilio social en Galicia ou delegación na Comunidade Autónoma.</p>
    <p>d) Non atoparse en ningunha das situacións establecidas no artigo 10 da Lei 9/2007, do 13 de xuño, de subvencións de Galicia. A acreditación de non estaren incursas nas ditas circunstancias realizarase mediante declaración responsable da persoa representante da entidade. </p>
    <p>e) Dedicarse, con carácter preferente en concordancia cos seus estatutos, á realización de actuacións referidas á atención ás persoas nos centros de inclusión e emerxencia social, e ao desenvolvemento dos programas e/ou da prestación de servizos na área de actuación dos servizos sociais comunitarios, de inclusión e, especificamente, da inclusión social e laboral da poboación inmigrante.</p>
    <p>Segundo. Finalidade</p>
    <p>A finalidade consistirá na concesión de subvencións ás entidades de iniciativa social que, de conformidade coa Lei 13/2008, do 3 de decembro, levan a cabo a referida atención ás persoas nos centros de inclusión e emerxencia social, e desenvolven programas e/ou prestan servizos na área de actuación dos servizos sociais comunitarios, de inclusión e, especificamente, da inclusión social e laboral da poboación inmigrante.</p>
    <p>Terceiro. Bases reguladoras</p>
    <p>Orde do 4 de maio de 2020 pola que se establecen as bases que rexerán a concesión de subvencións a entidades de iniciativa social para a promoción de actuacións de servizos sociais comunitarios e inclusión social, e se convocan para os anos 2020, 2021 e 2022, cofinanciadas parcialmente polo Fondo Social Europeo e polo Fondo Europeo de Desenvolvemento Rexional no marco dos programas operativos FSE Galicia 2014-2020 e Feder Galicia 2014-2020.</p>
    <p>O código deste procedemento administrativo é o BS631A.</p>
    <p>Cuarto. Importe</p>
    <p>1. O crédito total destinado ás actuacións ascende á cantidade de dezaoito millóns trescentos doce mil cento corenta euros (18.312.140 €), distribuído en tres anualidades e que se imputarán ás aplicacións orzamentarias que se indican:</p>
    <table>
     <thead>
      <tr>
       <td>Aplicación</td>
       <td>2020</td>
       <td>2021</td>
       <td>2022</td>
       <td>Total</td>
      </tr>
     </thead>
     <tbody>
      <tr>
       <td>12.03.312C.460.0</td>
       <td>1.120.000 €</td>
       <td>2.680.000 €</td>
       <td>1.585.000 €</td>
       <td>5.385.000 €</td>
      </tr>
      <tr>
       <td>12.03.313C.460.1</td>
       <td>2.727.206 €</td>
       <td>4.667.206 €</td>
       <td>2.722.536 €</td>
       <td>10.116.948 €</td>
      </tr>
      <tr>
       <td>12.03.313C.460.2</td>
       <td>154.846 €</td>
       <td>379.846 €</td>
       <td>225.000 €</td>
       <td>759.692 €</td>
      </tr>
      <tr>
       <td>12.03.313C.760.0</td>
       <td>512.750 €</td>
       <td>1.025.000 €</td>
       <td>512.750 €</td>
       <td>2.050.500 €</td>
      </tr>
      <tr>
       <td>Total</td>
       <td>4.514.802 €</td>
       <td>8.752.052 €</td>
       <td>5.045.286 €</td>
       <td>18.312.140 €</td>
      </tr>
     </tbody>
    </table>
    <p>A partida 13.03.313C.781.0 destinarase ao investimento en centros de inclusión e emerxencia social e estará cofinanciada ao 80 % con fondos Feder do programa operativo de Galicia 2014-2020, con encaixe no obxectivo temático 9, promover a inclusión social e loitar contra a pobreza e calquera forma de discriminación; prioridade de investimento 9.7, investimento en infraestruturas sociais e sanitarias que contribúan ao desenvolvemento nacional, rexional e local e reduzan as desigualdades sanitarias, e ao fomento da inclusión social mediante unha mellora do acceso aos servizos sociais, culturais e recreativos, e a transición dos servizos institucionais aos servizos locais; obxectivo específico 9.7.1, investimento en infraestrutura social e sanitaria que contribúa ao desenvolvemento nacional, rexional e local, e reduza as desigualdades sanitarias e transición dos servizos institucionais aos servizos locais, actuación CPSO 9.7.1.2, actuacións de investimento en centros de inclusión social e en centros de menores para a adaptación das necesidades funcionais.</p>
    <p>As partidas 13.03.313C.481.6 e 13.03.312C.481.0 destinaranse ao financiamento das actuacións establecidas no artigo 4.1.b).2º e 3º e poderán estar cofinanciadas ao 80 % fondos do programa operativo FSE Galicia 2014-2020, con encaixe no obxectivo temático 9, promover a inclusión social e loitar contra a pobreza e calquera forma de discriminación; prioridade de investimento 9.1, a inclusión activa, tamén con vistas a promover a igualdade de oportunidades, así como a participación activa e a mellora da posibilidade de encontrar un emprego; obxectivo específico 9.1.1, mellorar a inserción sociolaboral de persoas en situación ou risco de exclusión social, a través da activación e de itinerarios integrados e personalizados de inserción.</p>
    <p>2. As subvencións para o funcionamento de centros de inclusión e emerxencia social distribuiranse como se indica:</p>
    <p>a) Centros de acollida e inclusión: módulo de 6 € por cada persoa con atención básica por día e módulo de 40 € por cada persoa con atención especializada por día. Establécese un límite máximo de 350.000 € por centro.</p>
    <p>b) Centros de día de inclusión social: módulo de 3 € por cada persoa que se atenda e día. Establécese un límite máximo de 80.000 € por centro.</p>
    <p>c) Albergues: módulo de 5 € por cada persoa que se atenda e día. Establécese un límite máximo de 80.000 € por centro.</p>
    <p>d) Comedores sociais: módulo de 3 € por cada persoa que se atenda e día. Establécese un límite máximo de 200.000 € por centro.</p>
    <p>e) Centros de atención social continuada: módulo de 3 € por cada persoa que se atenda e día. Establécese un límite máximo de 80.000 € por centro.</p>
    <p>3. Nas subvencións para programas, a contía máxima de axuda por actuación establécese nun importe de 83.000 €. </p>
    <p>4. Nas subvencións para o investimento de centros de inclusión e emerxencia social, para os efectos de determinar o importe da subvención terase en conta o orzamento presentado pola entidade solicitante e esta non poderá superar o 80 % do orzamento total. En ningún caso o importe máximo da axuda que se conceda superará o importe de 300.000 €. </p>
    <p>Quinto. Prazo de presentación de solicitudes</p>
    <p>O prazo de presentación das solicitudes será dun mes contado a partir do día seguinte ao da publicación desta orde no <em>Diario Oficial de Galicia</em>. Entenderase como último día do prazo o correspondente ao mesmo ordinal do día da publicación. Se o último día do prazo é inhábil, entenderase prorrogado ao primeiro día hábil seguinte e, se no mes de vencemento non hai día equivalente ao inicial do cómputo, entenderase que o prazo expira o último día do mes. Os sábados e festivos considéranse inhábiles para todos os efectos.</p>
    <p>Santiago de Compostela, 4 de maio de 2020</p>
    <footer><p>Fabiola García Martín<br>Conselleira de Política Social</p></footer>

