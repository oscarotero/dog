---
date: '2020-05-11'
id: G0181-290420-0001
page: 19851
number: 90
agency: Axencia Galega de Infraestruturas
section: VI. Anuncios. a) Administración autonómica.
title: >-
  RESOLUCIÓN do 28 de abril de 2020, da Área de Planificación e Proxectos, pola
  que se fai pública a aprobación do expediente de información pública e
  definitiva do proxecto de construción do itinerario peonil e ciclista na
  AC-133 eixe sur, treito Franza-Rilo, punto quilométrico 7+200-8+550 (clave
  AC/16/071.06).
range: Resolución
url: >-
  https://www.xunta.gal/dog/Publicados/2020/20200511/AnuncioG0181-290420-0001_gl.html
---
<p>O director da Axencia Galega de Infraestruturas, por delegación da conselleira de Infraestruturas e Mobilidade (Orde do 7 de setembro de 2017, Diario Oficial de Galicia do 20 de setembro), vistos os informes das administracións afectadas e as alegacións formuladas no trámite de información pública, ditou o 28 de abril de 2020 a seguinte resolución:</p>
    <p>Resolución pola que se aproba o expediente de información pública e definitivamente o proxecto construción do itinerario peonil e ciclista na AC-133 eixe sur, treito Franza-Rilo, p.q. 7+200-8+550, de clave AC/16/071.06.</p>
    <p>Antecedentes de feito:</p>
    <p>Primeiro. Con data do 20 de maio de 2016, a Axencia Galega de Infraestruturas aprobou, con base na Estratexia en materia de mobilidade alternativa de Galicia, o documento de fomento da mobilidade sustentable: sendas peonís e/ou ciclistas na comarca de Ferrol, onde unha das sendas propostas é un itinerario peonil e ciclista na AC-133, que se tramitou mediante o proxecto construtivo do itinerario peonil e ciclista na AC-133, eixe sur, treito Franza-Rilo, p.q. 7+200-8+550, de clave AC/16/071.06.</p>
    <p>Segundo. No DOG núm. 96, do 22 de maio de 2017, publicouse o Anuncio do 3 de maio de 2017 polo que se somete ao trámite de información pública o proxecto de construción do itinerario peonil e cliclista na AC-133 eixe sur, treito Franza-Rilo, p.q. 7+200-8+550, de clave AC/16/071.06, así como a relación individual de bens, dereitos e propietarios afectados polo proxecto de referencia, para os efectos do previsto no artigo 56.1 do regulamento da Lei de expropiación forzosa, aprobado polo Decreto do 26 de abril de 1957.</p>
    <p>Terceiro. As administracións afectadas emitiron os correspondentes informes e, no trámite de información pública, as persoas interesadas formularon alegacións. A todas elas déuselles resposta motivada, segundo figura no informe que consta no expediente, que lle foi notificado ás administracións ás cales se lles deu trámite de informe e aos particulares que presentaron alegacións.</p>
    <p>Fundamentos de dereito:</p>
    <p>Primeiro. O artigo 21.4 da Lei 8/2013, do 28 de xuño, de estradas de Galicia, establece que, transcorridos os prazos dos trámites de información pública e informe das administracións afectadas, e recibidas as alegacións e os informes presentados, darase resposta motivada ás alegacións formuladas. O informe resultante porase á disposición das persoas interesadas e notificaráselles ás administracións ás cales se lles dese trámite de informe e aos particulares que presentasen alegacións. Finalmente, resolverase tamén sobre a aprobación do expediente de información pública.</p>
    <p>Logo de revisados os informes emitidos e as alegacións formuladas, procede introducir as seguintes modificacións relativas ao trazado sometido á información pública:</p>
    <p>– Complétase o itinerario peonil e ciclista no treito comprendido entre os pp.qq. 8+260 e 8+340. Como consecuencia do anterior, inclúese no proxecto a expropiación da fronte das parcelas con referencia catastral 1713907NJ6111S (núm. 22 do plano de expropiacións), 1713905NJ6111S (núm. 23 do plano de expropiacións) e da parcela 1713906NJ6111S (núm. 100 do plano de expropiacións), tal e como solicitaron os seus propietarios.</p>
    <p>– En resposta á solicitude dos representantes do Concello de Mugardos, acordado con estes, prolónganse os itinerarios peonís ata entroncar co seguinte itinerario de peóns existente no contorno da glorieta situada no p.q. 8+550 da AC-133, e dispóñense novos pasos de peóns coa correspondente sinalización.</p>
    <p>– Refórmase a pendente lonxitudinal da senda á altura do p.q. 7+760 co fin de que teña unha pendente máxima do 6 %, dando cumprimento á normativa de accesibilidade da Orde VIV/561/2010, do 1 de febreiro, pola que se desenvolve o documento técnico de condicións básicas de accesibilidade e non discriminación para o acceso e a utilización dos espazos públicos urbanizados. </p>
    <p>– Inclúese no proxecto a reposición dun treito de colector de saneamento que puider verse afectado polas escavacións da zapata do novo muro que se vai executar entre os pp.qq. 9+820 e 9+910.</p>
    <p>Rexéitanse as demais alegacións e modificacións propostas, de acordo coas xustificacións e cos fundamentos que constan no expediente de información pública.</p>
    <p>Segundo. O artigo 22.2 da citada Lei 8/2013, do 28 de xuño, establece que no caso de estudos ou proxectos sometidos aos trámites de información pública e informe das administracións afectadas, unha vez emitido o informe sobre as alegacións presentadas, o órgano competente da Administración promotora da actuación debe adoptar a correspondente resolución, que pode ser de aprobación definitiva de todo o ámbito do estudo ou proxecto, ou ben só dunha parte deste.</p>
    <p>No seu número 5, o mesmo artigo indica que a aprobación definitiva dos anteproxectos, proxectos de trazado ou proxectos de construción implicará a declaración de utilidade pública, a necesidade de ocupación dos bens e de adquisición dos dereitos necesarios para a execución das obras, dos depósitos dos materiais sobrantes, dos préstamos necesarios para executalas e para a reposición de servizos afectados, así como para a traza de planta do proxecto e as modificacións desta que, de ser o caso, se puideren aprobar posteriormente, e a urxencia da ocupación, todo iso para os efectos de expropiación, ocupación temporal ou imposición ou modificación de servidumes.</p>
    <p>No punto 6 do mesmo artigo 22 indícase que, logo de aprobados definitivamente os anteproxectos, proxectos de trazado ou proxectos de construción, as limitacións á propiedade e á titularidade doutros dereitos establecidos nesta lei serán efectivas respecto dos terreos que afecte a actuación correspondente.</p>
    <p>Terceiro. De acordo co que establece o artigo 23 da citada Lei 8/2013, do 28 de xuño, os estudos e proxectos sometidos aos trámites de información pública en materia de estradas e informe das administracións afectadas, unha vez aprobados definitivamente, teñen a consideración de proxectos sectoriais de incidencia supramunicipal, segundo o disposto na lexislación autonómica de ordenación do territorio, e as determinacións que neles se conteñen terán forza vinculante para as administracións públicas e para os particulares e prevalecerán sobre as determinacións do planeamento urbanístico vixente, sen prexuízo de que as entidades locais en que se asenten as infraestruturas obxecto do proxecto deberán adaptar o seu planeamento urbanístico ao contido no proxecto.</p>
    <p>O presente proxecto contén as determinacións do planeamento do Concello de Mugardos que, na súa primeira modificación ou revisión, deben ser modificadas como consecuencia desta aprobación.</p>
    <p>Cuarto. A conselleira de Infraestruturas e Mobilidade é competente para resolver os expedientes de información pública en materia de estradas e informe das administracións afectadas, así como aprobar definitivamente os estudos informativos ou, de ser o caso, os anteproxectos ou proxectos que asuman a súa función segundo o previsto na Lei 8/2013, do 28 de xuño, de estradas de Galicia, de acordo co Decreto 26/2019, do 7 de marzo, polo que se establece a estrutura orgánica da Consellería de Infraestruturas e Mobilidade. Esta competencia atópase delegada na persoa titular da dirección da Axencia Galega de Infraestruturas, segundo o artigo 8.1.b) da Orde do 7 de setembro de 2017 sobre delegación de competencias no secretario xeral técnico e noutros órganos e entidades públicas adscritos a esta consellería (DOG núm. 179, do 20 de setembro).</p>
    <p>De acordo con todo o exposto, </p>
    <h2>RESOLVO:</h2>
    <p>Primeiro. Aprobar o expediente de información pública do proxecto de construción do itinerario peonil e ciclista na AC-133 eixe sur, treito Franza-Rilo, p.q. 7+200-8+550, de clave: AC/16/071.06, coas modificacións relativas ao trazado sometido á información pública que se indican no fundamento de dereito primeiro.</p>
    <p>Segundo. Aprobar o proxecto de construción do itinerario peonil e ciclista na AC-133 eixe sur, treito Franza-Rilo, p.q. 7+200-8+550, de clave: AC/16/071.06, nos termos indicados no parágrafo anterior. </p>
    <p>Terceiro. O Concello de Mugardos deberá adaptar o seu planeamento urbanístico ao contido no proxecto, na súa primeira modificación ou revisión.</p>
    <p>Contra esta resolución, que lle pon fin á vía administrativa, as persoas interesadas poderán formular un recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da publicación desta resolución no Diario Oficial de Galicia, de conformidade co establecido nos artigos 10, 14 e 46.1 da Lei 29/1998, do 13 de xullo, reguladora da xurisdición contencioso-administrativa.</p>
    <p>O cómputo do prazo para interpor recursos iniciarase o día hábil seguinte á data de finalización da declaración do estado de alarma, de acordo co disposto na disposición adicional oitava do Real decreto lei 11/2020, do 31 de marzo, polo que se adoptan medidas urxentes complementarias no ámbito social e económico para facer fronte ao COVID-19, publicado no BOE núm. 91, do 1 de abril.</p>
    <p>O que se fai público para xeral coñecemento.</p>
    <p>Santiago de Compostela, 28 de abril de 2020</p>
    <footer><p>Carlos Lefler Gullón<br>Xefe da Área de Planificación e Proxectos</p></footer>

