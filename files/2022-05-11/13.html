---
date: '2022-05-11'
id: G0595-090522-0001
page: 28053
number: 91
agency: 'Vicepresidencia primeira e Consellería de Presidencia, Xustiza e Turismo'
section: IV. Oposicións e concursos.
title: >-
  ORDE do 9 de maio de 2022 pola que se deixa sen efecto a Orde do 24 de xaneiro
  de 2022, pola que se aproban as bases xerais reguladoras e se convoca o
  proceso selectivo para o acceso aos corpos da Policía Local de Galicia, escala
  executiva, categoría de inspector principal, quenda de acceso por promoción
  interna e mobilidade (código de procedemento PR461G).
range: Orde
url: >-
  https://www.xunta.gal/dog/Publicados/2022/20220511/AnuncioG0595-090522-0001_gl.html
---
<p>O 21 de febreiro de 2022 publicouse no <em>Diario Oficial de Galicia</em> número 35 a Orde do 24 de xaneiro de 2022 pola que se aproban as bases xerais reguladoras e se convoca o proceso selectivo para o acceso aos corpos da Policía Local de Galicia, escala executiva, categoría de inspector principal, quenda de acceso por promoción interna e por mobilidade (código de procedemento PR461G).</p>
    <p>Esta orde foi publicada ao abeiro do establecido na Lei 4/2007, do 20 de abril, de coordinación de policías locais, e do Decreto 115/2017, do 17 de novembro, polo que se regula a cooperación da Administración xeral da Comunidade Autónoma de Galicia cos concellos na selección dos membros dos corpos de policía local, vixilantes municipais e auxiliares de policía local. Así, o seu o artigo 2.2 establece que esta cooperación requirirá a subscrición do oportuno convenio a través da consellería competente en materia de seguridade. O número 3 dese artigo regula o contido dos convenios e, en concreto, a letra a) sinala que o seu obxecto será a delegación por parte do concello de todas as competencias relativas á convocatoria e ao desenvolvemento dos procesos selectivos para o acceso á categoría ou categorías do seu corpo de policía local, e a letra d) establece a obriga do concello de comunicarlle á Academia Galega de Seguridade Pública o número, a denominación e as características das prazas que se terán que convocar para o seu corpo de policía local.</p>
    <p>De conformidade coa base 1.1 da Orde do 24 de xaneiro, o obxecto do proceso selectivo é cubrir unha praza dos corpos de policía local, categoría de inspector principal, escala executiva. Do mesmo xeito, o anexo II, referido á relación de prazas convocadas, recolle unha única praza de promoción interna do Concello de Ferrol.</p>
    <p>O Concello de Ferrol, mediante o Acordo do Pleno do 31 de xaneiro de 2019, delegou na Administración xeral da Comunidade Autónoma de Galicia as competencias relativas á convocatoria e ao desenvolvemento dos procesos selectivos para o acceso ás diferentes categorías de seu corpo de policía local e ás prazas de auxiliares de policía local, por todo o tempo de vixencia do convenio. E para instrumentar esta delegación, o 21 de febreiro de 2019, a Vicepresidencia e Consellería de Presidencia, Administracións Públicas e Xustiza (actual Vicepresidencia Primeira e Consellería de Presidencia, Xustiza e Turismo) e o Concello de Ferrol asinaron un convenio para a asunción por parte da Administración xeral da Comunidade Autónoma de Galicia da convocatoria e do desenvolvemento dos procesos selectivos unitarios para o acceso ás diferentes categorías dos corpos de policía local.</p>
    <p>En aplicación do dito convenio, o Concello de Ferrol comunicoulle á Academia Galega de Seguridade Pública a necesidade de convocar unha praza de inspector principal, por promoción interna.</p>
    <p>Con posterioridade á publicación da Orde do 24 de xaneiro recibiuse un escrito do Concello de Ferrol en que solicita a retirada desa praza da convocatoria por razóns funcionais e organizativas do seu corpo de policía local, pois a previsión de que nos orzamentos se dote unha nova praza de inspector principal aconsella retirar a praza da actual convocatoria mentres non se incorpore esta segunda, é dicir, a aparición de novas circunstancias que non existían na data en que se realizou a comunicación da praza fai que sexa necesario para o Concello reconsiderar a convocatoria tal e como estaba concibida.</p>
    <p>Neste punto, cómpre sinalar que o prazo de presentación de solicitudes se iniciará a partir do día seguinte ao da publicación do anuncio da convocatoria no <em>Boletín Oficial del Estado</em>, de acordo coa base 3.1 da Orde do 24 de xaneiro, publicación que non chegou a producirse, polo que non se puideron achegar solicitudes de participación.</p>
    <p>Xa que logo, como a retirada desa praza baleira de contido a orde, pois é a única praza que se convocaba, e tendo en conta que non se iniciou o prazo de presentación de solicitudes, cómpre deixar sen efecto a Orde do 24 de xaneiro por carecer de obxecto.</p>
    <p>En consecuencia, de conformidade coa proposta da Dirección Xeral da Academia Galega de Seguridade Pública e con base na fundamentación contida nela,</p>
    <h2>DISPOÑO:</h2>
    <p>Artigo único</p>
    <p>Deixar sen efecto a Orde do 24 de xaneiro de 2022 pola que se aproban as bases xerais reguladoras e se convoca o proceso selectivo para o acceso aos corpos da Policía local de Galicia, escala executiva, categoría de inspector principal, quenda de acceso por promoción interna e por mobilidade (código de procedemento PR461G).</p>
    <p>Esta orde pon fin á vía administrativa e contra ela as persoas interesadas poderán presentar recurso potestativo de reposición, ante a persoa titular da consellería competente en materia de seguridade, no prazo dun mes contado desde o día seguinte ao da súa publicación no DOG, consonte a Lei 39/2015, do 1 de outubro, do procedemento administrativo común das administracións públicas, ou impugnala directamente, ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde a mesma data, consonte a Lei 29/1998, do 13 de xullo, reguladora da xurisdición contencioso-administrativa.</p>
    <p>Esta orde producirá efectos desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 9 de maio de 2022</p>
    <footer><p>Alfonso Rueda Valenzuela<br>Vicepresidente primeiro e conselleiro de<br>Presidencia, Xustiza e Turismo</p></footer>

