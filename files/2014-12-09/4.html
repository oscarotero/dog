---
date: '2014-12-09'
id: CA02-281114-0004
page: 50339
number: 235
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 20 de novembro de 2014 de aprobación definitiva da modificación
  puntual número 1 do Plan xeral de ordenación municipal de Verín (Ourense).
range: Orde
url: >-
  https://www.xunta.gal/dog/Publicados/2014/20141209/AnuncioCA02-281114-0004_gl.html
---
<p>O Concello de Verín eleva, para a súa aprobación definitiva, o expediente da modificación puntual nº 1 do Plan xeral de ordenación municipal, de conformidade co previsto no artigo 85.7 da Lei de ordenación urbanística e protección do medio rural de Galicia.</p>
    <p>Analizada a documentación achegada polo Concello de Verín e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Verín conta cun PXOM, aprobado definitivamente pola Orde da CMATI do 7 de decembro de 2012. </p>
    <p>2. No <em>Diario Oficial de Galicia</em> do 15 de abril de 2014, publícase a Decisión da Secretaría Xeral de Calidade e Avaliación Ambiental do 25 de marzo de 2014 de non someter a modificación puntual ao procedemento de avaliación ambiental estratéxica. </p>
    <p>3. Constan no expediente os informes municipais xurídico, do 28 de abril de 2014, e técnico, do 29 de abril de 2014.</p>
    <p>4. O Pleno do Concello, en sesión do 9 de maio de 2014, aprobou inicialmente a modificación puntual e someteuna a información pública durante dous meses, mediante anuncios nos xornais <em>La Región</em> do 10 de maio de 2014 e <em>La Voz de Galicia</em> do 13 de maio de 2014, e no <em>Diario Oficial de Galicia</em> do 14 de maio de 2014. Déuselles audiencia aos municipios limítrofes de Oímbra, Vilardevós, Monterrei e Castrelo do Val.</p>
    <p>5. En cumprimento da lexislación sectorial vixente, solicitouse e emitiuse o informe favorable da Confederación Hidrográfica del Duero, do 22 de maio de 2014, cunha serie de condicións.</p>
    <p>6. O Pleno do Concello do 8 de agosto de 2014 aprobou provisionalmente a modificación puntual.</p>
    <p>7. Con data do 14 de agosto de 2014 tivo entrada no rexistro da Xunta de Galicia a modificación puntual para a súa aprobación definitiva. Con data do 12 de setembro de 2014, unha vez analizada a integridade documental do PXOM, requiriuse o Concello que solventase as deficiencias. Con data do 5 de novembro de 2014 achegouse a documentación corrixida conforme o requirimento.</p>
    <p>10. Constan no expediente os informes municipais técnico, do 30 de outubro de 2014, e xurídico, do 31 de outubro de 2014.</p>
    <p>11. O Concello Pleno do 4 de novembro de 2014 aprobou provisionalmente a modificación puntual.</p>
    <p>II. Análise e consideracións.</p>
    <p>O ámbito da actuación refírese ao conxunto do termo municipal, pola introdución dalgunhas variacións normativas e de xestión.</p>
    <p>O obxecto da redacción da modificación consiste en diversos cambios no documento de normativa e no documento de xestión do plan xeral.</p>
    <p>Na modificación, incluíronse para unha maior claridade das alteracións propostas os textos modificados ou engadidos respecto da normativa actual do plan xeral.</p>
    <p>A competencia para resolver sobre a aprobación definitiva do planeamento xeral correspóndelle ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 do Decreto 44/2012, do 19 de xaneiro, polo que se establece a estrutura orgánica da CMATI.</p>
    <p>III. Resolución.</p>
    <p>En consecuencia, e visto o que antecede, resolvo:</p>
    <p>1. Outorgar a aprobación definitiva á modificación puntual nº 1 do Plan xeral de ordenación municipal do Concello de Verín, de acordo co establecido no artigo 85.7.a) da Lei 9/2002, de ordenación urbanística e de protección do medio rural de Galicia.</p>
    <p>2. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no BOP a normativa e as ordenanzas do PXOM aprobado definitivamente.</p>
    <p>3. Notifíquese esta orde ao Concello e publíquese no <em>Diario Oficial de Galicia</em>.</p>
    <p>4. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 20 de novembro de 2014 </p>
    <footer><p>Ethel María Vázquez Mourelle<br>Conselleira de Medio Ambiente, Territorio e Infraestruturas</p></footer>

