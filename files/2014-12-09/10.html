---
date: '2014-12-09'
id: G0165-031214-0003
page: 50368
number: 235
agency: Consellería do Medio Rural e do Mar
section: III. Outras disposicións.
title: >-
  RESOLUCIÓN do 2 de decembro de 2014, da Secretaría Xeral de Medio Rural e
  Montes, pola que se procede á publicación dos requirimentos de documentación e
  emenda das solicitudes presentadas ao abeiro da Orde do 26 de setembro de 2014
  pola que se establecen as bases reguladoras das axudas para o fomento da
  silvicultura en bosques no medio rural, en concorrencia competitiva,
  cofinanciadas co Feader no marco do PDR de Galicia 2007-2013, e se convocan
  para o ano 2014 (MR605A).
range: Resolución
url: >-
  https://www.xunta.gal/dog/Publicados/2014/20141209/AnuncioG0165-031214-0003_gl.html
---
<p>A Consellería do Medio Rural e do Mar convocou para o ano 2014, a través da Orde do 26 de setembro de 2014 (<em>Diario Oficial de Galicia</em> número 188, do 2 de outubro), axudas para o fomento da silvicultura en bosques no medio rural; estas axudas están cofinanciadas co Fondo Europeo Agrícola de Desenvolvemento Rural (Feader), no marco do PDR de Galicia 2007-2013.</p>
    <p>Unha vez revisadas as solicitudes, a Subdirección Xeral de Recursos Forestais, órgano encargado da instrución do procedemento, código MR605A, clasificounas por orde decrecente atendendo aos criterios de prioridade da devandita orde e, para as que existe suficiente dispoñibilidade orzamentaria, procede requirir a documentación establecida nos artigos 13.2 e 14.4 da mesma orde.</p>
    <p>O artigo 14.4 da Orde do 26 de setembro de 2014 dispón que a notificación deste requirimento, por tratarse dun acto integrante dun procedemento de concorrencia competitiva, de conformidade co establecido nos artigo 59.6º b), 60 e 61 da Lei 30/1992, modificada pola Lei 4/1999, se fará mediante publicación no <em>Diario Oficial de Galicia</em> e producirá os mesmos efectos que a notificación individualizada. Esta publicación tamén se realizará no taboleiro de anuncios e na páxina web da Consellería do Medio Rural e do Mar, ao cal se remitirá desde o texto publicado no <em>Diario Oficial de Galicia</em>. </p>
    <p>Polo exposto, </p>
    <h2>DISPOÑO:</h2>
    <p>Primeiro. Ordenar a publicación no <em>Diario Oficial de Galicia</em> da relación de expedientes de solicitudes de axuda en que se require a documentación establecida nas bases reguladoras. A relación achégase como anexo –expedientes de solicitude de axuda á silvicultura nos cales se require documentación e emenda– desta resolución.</p>
    <p>Segundo. Facer indicación expresa a todas as persoas e entidades solicitantes recollidas no anexo de que son requiridas para que, no prazo de dez (10) días hábiles, contados a partir do día seguinte ao da publicación desta resolución no <em>Diario Oficial de Galicia</em>, emenden a falta e acheguen a documentación requirida conforme se establece nesta resolución. De non o faceren, teranse por desistidas da súa petición, logo de resolución que será ditada nos termos previstos no artigo 42 da Lei 30/1992, do 26 de novembro, pola que ser regula o réxime xurídico das administracións públicas e do procedemento administrativo común. No caso de atoparse na situación establecida no artigo 14.5 da Orde reguladora ou nalgunha das causas establecidas no artigo 10 da Lei 9/2007, do 13 de xuño, de subvencións de Galicia, a solicitude declararase decaída no seu dereito ao trámite.</p>
    <p>Terceiro. En caso de dúbida, dificultades técnicas ou necesidade de máis información, poderán dirixirse ao servizo de Montes da provincia correspondente.</p>
    <p>Vínculo enderezo web http://www.medioruralemar.xunta.es/es/anuncios/ayudas</p>
    <p>Santiago de Compostela, 2 de decembro de 2014</p>
    <footer><p>Tomás Fernández-Couto Juanas<br>Secretario xeral de Medio Rural e Montes</p></footer>

