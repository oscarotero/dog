---
date: '2015-11-13'
id: G0427-051115-0009
page: 43043
number: 217
agency: Consellería do Mar
section: III. Outras disposicións.
title: >-
  RESOLUCIÓN do 27 de outubro de 2015 pola que se acorda a inscrición no
  Rexistro Xeral de Explotacións Gandeiras das bateas para o cultivo de moluscos
  bivalvos.
range: Resolución
url: >-
  https://www.xunta.gal/dog/Publicados/2015/20151113/AnuncioG0427-051115-0009_gl.html
---
<p>A Lei 8/2003, do 24 de abril, de sanidade animal, establece, no artigo 38.1, que todas as explotacións de animais deben estar rexistradas na comunidade autónoma en que se sitúen e que os seus datos básicos deben ser incluídos nun rexistro nacional.</p>
    <p>O Real decreto 1614/2008, do 3 de outubro, relativo os requisitos zoosanitarios dos animais e dos produtos da acuicultura, así como a prevención e o control de determinadas enfermidades dos animais acuáticos, establece, no seu artigo 4.1, que todas as explotacións de acuicultura deberán estar debidamente rexistradas pola autoridade competente.</p>
    <p>En aplicación dos citados artigos, as bateas para o cultivo de moluscos bivalvos localizadas na zona marítima deben estar inscritas no Rexistro Xeral de Explotacións Gandeiras (REGA), pola Consellería do Mar, para o que se procederá á súa envorcadura e inscrición.</p>
    <p>En relación coa tramitación, é de aplicación o disposto nos artigos 60 e 76 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>En atención ao exposto, a Consellería do Mar</p>
    <h2>RESOLVE:</h2>
    <p>Primeiro. A inscrición no Rexistro Xeral de Explotacións Gandeiras das bateas para o cultivo de moluscos bivalvos localizadas na zona marítima da Comunidade Autónoma de Galicia, que dispoñan dunha concesión de actividade en vigor na data da publicación da presente resolución.</p>
    <p>Segundo. Unha vez inscritas as bateas, nun prazo máximo de seis meses, notificaranse ás persoas titulares os datos rexistrais, co código de identificación asignado a cada explotación e unha clave de acceso á oficina virtual da Consellería do Mar, a través da cal poderán consultar os datos rexistrais.</p>
    <p>Terceiro. De ser o caso, os titulares das bateas deberán facilitar a esta consellería os datos que sexa necesario emendar para unha correcta inscrición no rexistro, no prazo máximo de dez (10) días desde o seguinte á notificación da súa inscrición.</p>
    <p>En caso de incumprimento da obriga recollida no parágrafo anterior, será de aplicación o réxime de infraccións e sancións aplicable de acordo co establecido na Lei 8/2003, do 24 de abril, de sanidade animal.</p>
    <p>Cuarto. Publicar no Diario Oficial de Galicia a presente resolución.</p>
    <p>Contra esta resolución, que esgota á vía administrativa, poderase interpoñer recurso potestativo de reposición no prazo máximo dun mes ante a conselleira do Mar, ou recurso contencioso-administrativo, ante a xurisdición contencioso-administrativa, no prazo de dous (2) meses, contados en ambos os dous casos desde o día seguinte ao da notificación, de conformidade co establecido no artigo 116 da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 46.1 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 27 de outubro de 2015</p>
    <footer><p>Rosa María Quintana Carballo<br>Conselleira do Mar</p></footer>

