---
date: '2019-05-06'
id: G0426-170419-0003
page: 21672
number: 85
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 10 de abril de 2019, do Xurado Provincial de Clasificación de
  Montes Veciñais en Man Común de Pontevedra, polo que se publica a resolución
  de arquivamento do expediente de clasificación como veciñal en man común do
  monte denominado Nogueira ou parcela 7, solicitado pola CMVMC de Lourizán, do
  concello de Pontevedra.
range: Anuncio
url: >-
  https://www.xunta.gal/dog/Publicados/2019/20190506/AnuncioG0426-170419-0003_gl.html
---
<p>En cumprimento do disposto no artigo 28 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto no artigo 45.1 da Lei 39/2015, do 1 de outubro, do procedemento administrativo común das administracións públicas, faise público que o Xurado Provincial de Clasificación de Montes Veciñais en Man Común de Pontevedra, en sesión que tivo lugar o 26 de marzo de 2019, adoptou a seguinte resolución:</p>
    <p>Examinado o expediente de clasificación como veciñal en man común do monte denominado Nogueira ou parcela 7, solicitado a favor dos veciños da Comunidade de Montes Veciñais en Man Común de Lourizán, na parroquia de Lourizán, do concello de Pontevedra, resultan os seguintes feitos:</p>
    <p>Primeiro. O 7.6.2010, o Xurado Provincial de Montes Veciñais en Man Común acordou non incoar o expediente de clasificación instado pola CMVMC de Lourizán en relación cos montes Louredo e outros, con base no informe emitido polo Servizo de Montes.</p>
    <p>Segundo. A resolución notificouse á parte interesada que, ao non estar conforme con ela, presentou en debido tempo e forma o correspondente recurso de reposición. Unha vez analizado este, e tomando en consideración os datos e documentos que constan no expediente administrativo de referencia, así como as alegacións feitas de contrario, o Xurado de Montes, mediante a Resolución do 17.7.2015, acordou estimar parcialmente o recurso de reposición, considerando conforme a dereito a incoación do expediente de clasificación unicamente en relación coa parcela 7 Nogueira, ao entender que quedaba acreditado que era unha parcela diferente a Valiñas.</p>
    <p>Terceiro. De acordo co anterior, en sesión do 8.2.2016, o Xurado de Montes acordou incoar o expediente de clasificación en relación coa parcela 7 Nogueira, cunha cabida de 2,74 hectáreas aproximadamente e cuxas estremas aparecen debidamente especificadas no devandito acordo (folio 252 do expediente).</p>
    <p>Cuarto. O 30.3.2016, a CMVMC de Lourizán achega documentación acreditativa dos aproveitamentos e traballos realizados na zona polos veciños de Lourizán, consistentes en:</p>
    <p>a) Documento 1: proxecto visado de prevención e defensa de ingresos forestais de Lourizán, promovido pola CMVMC de Lourizán e elaborado por Arias Asesores Forestales.</p>
    <p>b) Documento 2: memoria de actuación do referido proxecto, onde se relatan os traballos de roza realizados.</p>
    <p>c) Documento 3: convocatoria do Concello de Pontevedra de subvencións para proxectos de prevención de incendios.</p>
    <p>d) Documento 4: facturas de traballos de roza.</p>
    <p>e) Documento 5: comunicación remitida a ENCE no ano 2016 sobre a parcela.</p>
    <p>Quinto. De conformidade co establecido no artigo 20 do Decreto 260/1992 solicitase e recíbese informe preceptivo do Servizo de Montes e Industrias Forestais, que consta no expediente administrativo de clasificación nos folios 175 e seguintes, e emitido o 10.3.2016, en que se fai constar, entre outros aspectos relevantes, os seguintes:</p>
    <p>« (...) Na actualidade a parcela, cunha cabida de 2,73 ha, ten unha cuberta arbórea formada por:</p>
    <p>– Rebrote de eucalipto de 3-5 anos de idade nunha superficie de 4.000 m2 no vento norte.</p>
    <p>– Diseminado de piñeiro duns 10-15 anos de idade nunha superficie de 3.000 m2 no vento oeste.</p>
    <p>– Repoboación de frondosas: castiñeiro, cerdeira, carballo duns cinco anos, realizado polo proxecto Monte Vivo do Concello de Pontevedra, no resto da parcela».</p>
    <p>Sexto. O Rexistro da Propiedade número 1 de Pontevedra certifica, o 12.7.2016, que a parcela cuxa certificación se solicita non consta inscrita a nome de ningunha persoa.</p>
    <p>Sétimo. Con data recente do 4.6.2018, a xefa de Área de MVMC emite un novo informe en relación con esta parcela, especialmente significativo para os efectos da presente resolución, debido a que, despois de detallar os antecedentes oportunos, se informa do seguinte:</p>
    <p>« (...) A Comunidade solicita, o 2.7.2016, unha subvención para o fomento de plantación de castiñeiro para froito a esta consellería, con número de expediente 17360019/2016.</p>
    <p>No plano número 1 da memoria sitúa como monte veciñal (clasificado) unha parcela ao oeste de Agrovello, chamada neste caso Nogueira.</p>
    <p>Pero Nogueira neste intre non pode ser considerado monte veciñal, debido a que non está clasificado, a menos que Nogueira sexa realmente Valiñas.</p>
    <p>Parece claro que a Comunidade non está aproveitando ningunha parcela ao oeste de Agrovello, onde se sitúan os terreos do Centro de Investigación de Lourizán. E con todo, si existe unha parcela aproveitada e xestionada ao oeste de Agrovello e que a Comunidade de Lourizán en diferentes expedientes tramitados con esta Administración considera Valiñas.</p>
    <p>Polo que se pode concluír, da información de que dispón o Servizo de Montes de Pontevedra e das manifestacións recollidas dos propios veciños de Lourizán no deslindamento, que a parcela Valiñas está ao oeste de Agrovello e que por un erro, tanto no estudo previo como no esbozo da carpeta ficha, o sitúa ao leste de Agrovello.</p>
    <p>E que, polo tanto, a parcela número 7 Nogueira, situada ao oeste de Agrovello, pendente de resolución de clasificación, xa foi clasificada como Valiñas polo Xurado Provincial de Montes Veciñais en Man Común o 24.5.1982.</p>
    <p>Neste caso, se así o considera o Xurado Provincial de MVMC, o expediente de clasificación desta parcela número 7 Nogueira debería arquivarse por estar o monte xa clasificado».</p>
    <p>Oitavo. Xunto co anterior informe xúntase escrito da CMVMC de Lourizán, de data recente, 23.5.2018, en que se solicita o peche do expediente de clasificación correspondente.</p>
    <p>Consideracións legais e técnicas:</p>
    <p>Primeira. O Xurado Provincial de Clasificación de Montes Veciñais en Man Común ten a competencia para coñecer os expedientes de clasificación dos montes que teñan tal carácter, segundo o establecido no artigo 9 da Lei 13/1989, do 10 de outubro, de montes veciñais en man común.</p>
    <p>Segunda. De conformidade co artigo 1 do referido texto normativo, o artigo 1 do Decreto 260/1992, do 4 de setembro, e o artigo 20 da nova Lei 7/2012, do 28 de xuño, de montes de Galicia:</p>
    <p>«Son montes veciñais en man común e rexeranse por esta lei os que, con independencia da súa orixe, das súas posibilidades produtivas, do seu aproveitamento actual e da súa vocación agraria, pertenzan a agrupacións veciñais na súa calidade de grupos sociais e non como entidades administrativas, e os veñan aproveitando de xeito consuetudinario en réxime de comunidade, sen asignación de cotas, os membros daquelas na súa condición de veciños».</p>
    <p>Así pois, de acordo coa propia dicción literal deste artigo e coa prolixa xurisprudencia existente na materia, o feito que determina a clasificación ou non como veciñal do monte en cuestión é a circunstancia de terse acreditado de forma sólida e fidedigna o aproveitamento consuetudinario en man común por parte da agrupación veciñal, á marxe das cuestións relativas á titularidade dominical e demais dereitos reais.</p>
    <p>Terceira. No presente caso, e sen prexuízo do efecto probatorio que poida ter a documentación presentada de contrario, o certo é que este Xurado Provincial de MVMC non pode entrar nin tan sequera a valorar tal aspecto xa que, de acordo co informe a que se fixo referencia no feito sexto desta resolución, emitido pola xefa da Área de MVMC, a parcela número 7 Nogueira xa a clasificou como Valiñas o Xurado Provincial de Montes o 24.5.1982, polo que o procedente neste caso, é o arquivamento do presente expediente.</p>
    <p>Ao anterior debe engadirse que, o 11.6.2018, o propio presidente da CMVMC de Lourizán, Xosé Lukas Moledo Santiago, presentou un escrito en que solicita o arquivamento do expediente de clasificación da parcela número 7 Nogueira.</p>
    <p>En consecuencia, vistos os feitos mencionados, a Lei galega 13/1989, do 10 de outubro, de montes veciñais en man común e o seu regulamento, aprobado polo Decreto 260/1992, do 4 de setembro, e demais preceptos legais e regulamentarios de xenérica e específica aplicación, o Xurado Provincial, por unanimidade dos seus membros,</p>
    <h2>ACORDA:</h2>
    <p>A non clasificación da parcela 7 ou Nogueira solicitada pola CMVMC de Lourizán, concello de Pontevedra, e o arquivamento do presente expediente ao atoparse a parcela número 7 Nogueira xa clasificada mediante a Resolución do 24.5.1982.</p>
    <p>Contra a presente resolución, que pon fin á vía administrativa, poderase interpoñer recurso de reposición con carácter potestativo ante o Xurado Provincial de Clasificación de Montes Veciñais en Man Común de Pontevedra no prazo dun mes, ou ben interpoñer directamente recurso contencioso-administrativo ante o Xulgado do Contencioso-Administrativo de Pontevedra no prazo de dous meses contados desde o día seguinte ao da súa publicación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Pontevedra, 10 de abril de 2019</p>
    <footer><p>Antonio Crespo Iglesias<br>Presidente do Xurado Provincial de Clasificación de Montes<br>Veciñais en Man Común de Pontevedra</p></footer>

