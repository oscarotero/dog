---
date: '2016-07-26'
id: G0427-140716-0003
page: 32610
number: 140
agency: Consellería do Mar
section: III. Outras disposicións.
title: >-
  RESOLUCIÓN do 11 de xullo de 2016, da Dirección Xeral de Pesca, Acuicultura e
  Innovación Tecnolóxica, pola que se establece un período de veda na ría de
  Vigo para a captura do choco.
range: Resolución
url: >-
  https://www.xunta.gal/dog/Publicados/2016/20160726/AnuncioG0427-140716-0003_gl.html
---
<p>Feitos:</p>
    <p>A Federación Provincial de Confrarías de Pescadores de Pontevedra achega, en documento con rexistro de saída nº 86 do 4 de xullo de 2016, solicitude de establecemento dunha veda para a pesca do choco por dentro das liñas de referencia do anexo III na ría de Vigo. A dita solicitude está refrendada polas peticións formuladas polas confrarías de pescadores da ría de Vigo.</p>
    <p>Fundamentos técnicos e xurídicos:</p>
    <p>A Lei 11/2008, do 3 de decembro, modificada pola Lei 6/2009, do 11 de decembro, de pesca de Galicia, indícanos, no artigo 6.1, que a política da Administración da Comunidade Autónoma de Galicia, en relación coa conservación e xestión dos recursos pesqueiros e marisqueiros, terá como obxectivo «o establecemento e a regulación de medidas dirixidas á conservación e a explotación responsable, racional e sustentable dos recursos mariños vivos».</p>
    <p>Ademais, co fin de asegurar os obxectivos recollidos na lei, establece que lle corresponde á consellería competente en materia de pesca, logo de audiencia do sector afectado, o «establecemento de vedas temporais ou zonas para determinadas especies, así como dos fondos autorizados», artigo 7.2.h).</p>
    <p>O Decreto 15/2011, do 28 de xaneiro, polo que se regulan as artes, aparellos, útiles, equipamentos e técnicas permitidos para a extracción profesional dos recursos mariños vivos en augas de competencia da Comunidade Autónoma de Galicia, establece no seu artigo 50.3 que «as embarcacións menores de 2,5 TRB ou 1,75 GT poderán utilizar trasmallos por dentro do anexo III a unha distancia mínima de 100 metros da costa ou a unha profundidade mínima de 5 metros, no período comprendido entre o 1 de decembro e o 30 de abril, salvo o período en que se decrete a veda temporal dalgunha especie ou zona».</p>
    <p>Por outra banda, diversos plans inciden na captura desta especie, tal é o caso de:</p>
    <p>– A Resolución do 22 de xaneiro de 2016 pola que se autoriza un plan experimental de pesca con trasmallos, con cambio de horario, para as confrarías de pescadores da ría de Vigo para o ano 2016.</p>
    <p>– A Resolución do 28 de xaneiro de 2016 pola que se autoriza o plan de pesca de anguía para as confrarías de pescadores da ría de Vigo.</p>
    <p>Examinados os informes técnicos correspondentes, onde se constata que a partir do mes de xuño a porcentaxe de individuos xuvenís capturados se incrementa nun 80 % respecto a meses anteriores, nos que se recomenda limitar o emprego das diferentes artes de pesca nas zonas máis interiores das rías (por dentro do anexo III), e consultado o sector na zona, esta Dirección Xeral</p>
    <p class="dog-titulo">RESOLVE:</p>
    <p>Establecer unha veda para a pesca do choco na ría de Vigo, por dentro das liñas de referencia do anexo III que aparecen reflectidas no citado Decreto 15/2011, desde o 1 de agosto ata o 31 de outubro de 2016.</p>
    <p>Así mesmo, queda prohibida a captura, tenza a bordo, transbordo, comercialización ou venda desta especie con calquera das artes incluídas no devandito Decreto 15/2011. As capturas accidentais deberán ser devoltas ao mar.</p>
    <p>Do mesmo xeito, esta veda inclúe tamén a pesca marítima de recreo segundo a Lei 11/2008, do 3 de decembro, modificada pola Lei 6/2009, do 11 de decembro, de pesca de Galicia que, establece no seu artigo 26-1 «Seranlle aplicables á pesca marítima de recreo as medidas de protección e conservación dos recursos pesqueiros establecidas para a pesca marítima profesional».</p>
    <p>Contra esta resolución, que non esgota a vía administrativa, poderase interpoñer recurso de alzada no prazo dun (1) mes, contado desde o día seguinte ao da súa publicación, ante a conselleira do Mar, de conformidade co disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
    <p>Santiago de Compostela, 11 de xullo de 2016</p>
    <footer><p>Juan Carlos Maneiro Cadillo<br>Director xeral de Pesca, Acuicultura e Innovación Tecnolóxica</p></footer>

