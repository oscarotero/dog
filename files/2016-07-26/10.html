---
date: '2016-07-26'
id: G0425-140716-0004
page: 32577
number: 140
agency: Consellería de Política Social
section: III. Outras disposicións.
title: >-
  ORDE do 13 de xullo de 2016 pola que se modifican os módulos económicos para a
  renovación anual do financiamento dos gastos de persoal dos servizos sociais
  comunitarios establecidos no Decreto 99/2012, do 16 de marzo, polo que se
  regulan os servizos sociais comunitarios e o seu financiamento.
range: Orde
url: >-
  https://www.xunta.gal/dog/Publicados/2016/20160726/AnuncioG0425-140716-0004_gl.html
---
<p>No exercicio da competencia exclusiva que o artigo 27.23 do Estatuto de autonomía lle recoñece á Comunidade Autónoma galega, o Parlamento de Galicia aprobou a Lei 13/2008, do 3 de decembro, de servizos sociais de Galicia, que define e regula o sistema galego de servizos sociais como servizo público destinado a garantir a igualdade de oportunidades no acceso á calidade de vida e á participación social de toda a poboación, mediante intervencións que permitan o logro dos obxectivos estratéxicos do dito sistema.</p>
    <p>O Decreto 99/2012, do 16 de marzo, polo que se regulan os servizos sociais comunitarios e o seu financiamento, veu desenvolver a lei antedita, regulando, entre outros aspectos, un novo marco para o financiamento dos servizos sociais comunitarios de titularidade municipal, co obxectivo de mellorar aspectos clave para as facendas locais, como son a continuidade e estabilidade, así como a economía procesual e a axilidade na xestión dos pagamentos. Con este decreto produciuse un cambio desde un procedemento baseado na convocatoria anual de subvencións a outro de transferencias finalistas de ciclo anual, procurando avanzar na garantía da calidade e da continuidade duns servizos fundamentais prestados á cidadanía polas corporacións locais.</p>
    <p>A regulación destas transferencias finalistas para o cofinanciamento dos gastos derivados do normal funcionamento e desenvolvemento dos servizos sociais comunitarios municipais, recollida no capítulo VIII do dito Decreto 99/2012, do 16 de marzo (artigos 40 e seguintes), prevé, como un dos principais gastos a financiar, os «gastos derivados da retribución do persoal adscrito aos ditos servizos».</p>
    <p>De feito, o artigo 47 do propio Decreto 99/2012, do 16 de marzo, garante a renovación anual do que denomina «financiamento básico para o funcionamento dos servizos sociais comunitarios», e inclúe, no dito financiamento garantido, os gastos de persoal dos servizos sociais comunitarios municipais consonte os módulos económicos por categorías definidos no número 3 do propio artigo 47.</p>
    <p>Logo de transcorrer catro anos desde o establecemento destes módulos de financiamento e, de acordo co resultado da experiencia adquirida ao aplicalos na práctica, considérase necesario acometer unha modificación da súa estrutura e mais unha actualización á alza das súas contías. Esta medida vén materializar o mandato do artigo 25.1 da Lei 13/2008, do 3 de decembro, de servizos sociais de Galicia, que establece que «as administracións públicas promoverán a calidade no emprego e a estabilidade laboral das persoas profesionais de servizos sociais, evitando situacións de precariedade, como medio de lograr a calidade e permanencia da oferta pública de servizos sociais».</p>
    <p>A disposición adicional primeira do Decreto 99/2012, do 16 de marzo, no seu punto primeiro, autoriza a «persoa titular da consellería competente no sistema galego de servizos sociais para modificar, mediante orde, a estrutura e contías dos módulos de financiamento recollidos ... no artigo 47 deste decreto, coa finalidade de adaptalos ... ás variacións do IPC galego».</p>
    <p>En virtude do exposto e, en uso das facultades que teño atribuídas pola Lei 1/1983, do 22 de febreiro, de normas reguladoras da Xunta e da súa presidencia, polo Decreto 99/2012, do 16 de marzo, polo que se regulan os servizos sociais comunitarios e o seu financiamento, e polo Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia,</p>
    <h2>RESOLVO:</h2>
    <p>Artigo único. Modificación dos módulos económicos para a renovación anual do financiamento dos gastos de persoal dos servizos sociais comunitarios establecidos no Decreto 99/2012, do 16 de marzo, polo que se regulan os servizos sociais comunitarios e o seu financiamento</p>
    <p>O número 3 do artigo 47 do Decreto 99/2012, do 16 de marzo, polo que se regulan os servizos sociais comunitarios e o seu financiamento, que queda da seguinte maneira:</p>
    <p>«3. Para a renovación anual do financiamento dos gastos de persoal dos servizos sociais comunitarios, e tomando como referencia o persoal financiado e correctamente xustificado no exercicio inmediatamente anterior, aplicaranse os seguintes módulos económicos:</p>
    <table>
     <thead>
      <tr>
       <td>Categoría profesional</td>
       <td>Módulo</td>
       <td></td>
      </tr>
     </thead>
     <tbody>
      <tr>
       <td>A 1/Grupo I</td>
       <td>20.229,00 €</td>
       <td></td>
      </tr>
      <tr>
       <td>A 2/Grupo II</td>
       <td>16.815,00 €</td>
       <td></td>
      </tr>
      <tr>
       <td>C 1/Grupo III</td>
       <td>15.144,00 €</td>
       <td></td>
      </tr>
      <tr>
       <td>C 2/Grupo IV</td>
       <td>13.472,00 €</td>
       <td></td>
      </tr>
      <tr>
       <td>Agrupacións profesionais/Grupo V</td>
       <td>9.426,00 €</td>
       <td>».</td>
      </tr>
     </tbody>
    </table>
    <p>Disposición transitoria única. Posibilidade de revisar a solicitude de financiamento para o 2016</p>
    <p>A aquelas corporacións locais que xa tivesen completado a presentación do seu proxecto anual de servizos sociais comunitarios municipais na aplicación informática https://planconcertado.xunta.es/, consonte o previsto no artigo 43 e seguintes do Decreto 99/2012, do 16 de marzo, reabriráselles a posibilidade de revisar e reformular a súa solicitude de financiamento dos gastos de persoal para o 2016, durante o prazo dun mes, contado a partir do día seguinte ao da publicación desta orde no Diario Oficial de Galicia, coa finalidade de que poidan adaptala aos novos módulos económicos para o financiamento dos gastos de persoal dos servizos sociais comunitarios aprobados pola da presente orde.</p>
    <p>Disposición derradeira primeira. Habilitación competencial</p>
    <p>Autorízase a persoa titular do órgano de dirección con competencias en materia de servizos sociais comunitarios da Consellería de Política Social para ditar as disposicións que sexan necesarias para o desenvolvemento e aplicación desta orde.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 13 de xullo de 2016</p>
    <footer><p>José Manuel Rey Varela<br>Conselleiro de Política Social</p></footer>

