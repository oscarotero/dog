---
date: '2014-12-23'
id: G0165-101214-0003
page: 52416
number: 245
agency: Consellería do Medio Rural e do Mar
section: VI. Anuncios. a) Administración autonómica.
title: >-
  EDICTO do 5 de decembro de 2014, do Xurado Provincial de Clasificación de
  Montes Veciñais en Man Común de Pontevedra, polo que se dá publicidade ao
  acordo sobre a avinza realizada entre as comunidades de montes veciñais en man
  común de San Xurxo de Salceda e da Picoña, do concello de Salceda de Caselas,
  respecto do linde común dos seus montes.
range: Edicto
url: >-
  https://www.xunta.gal/dog/Publicados/2014/20141223/AnuncioG0165-101214-0003_gl.html
---
<p>Para os efectos previstos nos artigos 53 da Lei 7/2013, do 28 de xuño, de montes de Galicia, dáse publicidade ao acordo do Xurado Provincial de Clasificación de Montes Veciñais en Man Común de Pontevedra, que, en sesión que tivo lugar o día 8 de outubro de 2014, adoptou o seguinte acordo en relación coa avinza entre as comunidades de montes veciñais en man común de San Xurxo de Salceda e a CMVMC da Picoña, no concello de Salceda de Caselas, respecto do linde común dos seus montes.</p>
    <p>«Antecedentes de feito:</p>
    <p>Primeiro. En data 21.3.2013 tivo entrada no Rexistro Xeral da Xunta de Galicia en Pontevedra un escrito presentado por José Manuel Piñeiro Domínguez, en nome e representación da CMVMC da Picoña, dirixido ao Xurado de Montes, en que se dá traslado da avinza realizada entre a CMVMC de San Xurxo de Salceda e a CMVMC da Picoña. Achegan xunto coa solicitude a seguinte documentación: acta do deslindamento, memoria descritiva con planos topográficos, acta de conciliación 9/2013 levantada no Xulgado de Paz de Salceda de Caselas e certificacións de aprobación por parte de cada unha das comunidades implicadas.</p>
    <p>Segundo. O expediente de deslindamento foi revisado polo Servizo de Montes e en data do 11 de abril de 2013 dita informe favorable, ben que advirte que “(…) a existencia masiva de propiedades non comunais no extremo sur da liña proposta, en superficie que esta liña supón propiedade da comunidade da Picoña, fai pouco probable a existencia de monte comunal (…)”.</p>
    <p>Consideracións xurídicas:</p>
    <p>Primeira. A Lei 7/2012, do 28 de xuño, de montes de Galicia, na súa disposición transitoria décimo cuarta, establece que para adecuar as avinzas realizadas con anterioridade á entrada en vigor desta lei ao procedemento de deslindamento entre montes veciñais en man común previstos nos artigos 53 e 54, deberán publicarse no Diario Oficial de Galicia as resolución do xurado.</p>
    <p>Segunda. Da documentación achegada polas comunidades e do informe técnico do Servizo de Montes desta xefatura territorial, conclúese que a avinza entre as CMVMC de San Xurxo de Salceda e a CMVMC da Picoña son congruentes coas respectivas resolucións de clasificación e cos lindes nelas descritos.</p>
    <p>Vista a avinza presentada, a documentación achegada con esta e o informe técnico do Servizo de Montes da Xefatura Territorial da Consellería do Medio Rural e do Mar en Pontevedra, este xurado, en atención ao disposto nos artigos 53, 54 e na disposición transitoria décimo cuarta da Lei 7/2013, de montes de Galicia, por unanimidade, acorda:</p>
    <p>Primeiro. Aprobar a avinza realizada entre a CMVMC de San Xurxo de Salceda e a CMVMC da Picoña, do concello de Salceda de Caselas, respecto do seu linde común nos termos indicados e segundo os planos topográficos achegados e validados mediante informe técnico do Servizo de Montes, excluíndo deste acordo aqueles puntos da liña do deslindamento onde non exista colindancia de terreos clasificados.</p>
    <p>Segundo. Notificar este acordo ás comunidades propietarias afectadas e publicalo no Diario Oficial de Galicia para dar cumprimento ao disposto na Lei 7/2012, do 28 de xuño, de montes de Galicia».</p>
    <p>Contra esta resolución, que pon fin á vía administrativa, poderase interpoñer con carácter potestativo recurso de reposición perante o Xurado Provincial de Clasificación de Montes Veciñais en Man Común de Pontevedra no prazo dun mes, ou ben interpoñer directamente recurso contencioso-administrativo perante o Xulgado do Contencioso-Administrativo de Pontevedra, no prazo de dous meses contados desde o día seguinte ao da presente notificación, de acordo co disposto no artigo 116 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Pontevedra, 5 de decembro de 2014</p>
    <footer><p>Miguel Ángel Pérez Dubois<br>Presidente do Xurado Provincial de Clasificación de Montes Veciñais<br>en Man Común de Pontevedra</p></footer>

