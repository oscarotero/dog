---
date: '1998-12-22'
id: 7B1A
page: 13
number: 246
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 360/1998, do 4 de decembro, polo que se regula a dotación de medios
  persoais do Centro Informático para a Xestión Tributaria, Económico-Financeira
  e Contable (Cixtec) e se determina o inicio da súa actividade.
range: Decreto
url: 'https://www.xunta.gal/dog/Publicados/1998/19981222/Anuncio7B1A_gl.html'
---
<p>O Centro Informático para a Xestión Tributaria, Económico-Financeira e Contable (Cixtec) foi creado como un ente de dereito público pola disposición adicional quinta da Lei 2/1998, do 8 de abril, de medidas tributarias, de réxime orzamentario, función pública, patrimonio, organización e xestión (DOG nº 68, do 9 de abril).</p>
<p>A súa creación responde á vontade da Administración autonómica galega de contar cun novo sistema de xestión informática especializada destinada ó tratamento mecanizado das materias orzamentarias, tributarias, contables e, en xeral, económico-financeiras.</p>
<p>Na actualidade este tipo de funcións están encomendadas ó Centro de Proceso de Datos (CPD), integrado na Consellería de Economía e Facenda, e o dito órgano, unha vez creado o novo ente, debe ser substituído por este.</p>
<p>Por iso a finalidade do presente decreto é establece-las medidas indispensables para a posta en marcha do Cixtec e o tránsito de funcións do CPD a aquel.</p>
<p>Con este obxecto, por unha banda determínase o momento de inicio das actividades do Cixtec. Por outra, prevese que o ente público se subrogue nas funcións do CPD. E, por último, regúlase a forma en que o persoal que presta servicios no CPD pode integrarse no Cixtec, no marco da regra xeral prevista no punto catro da disposición adicional quinta da citada Lei 2/1998.</p>
<p>Na súa virtude, por proposta do conselleiro de Economía e Facenda logo de deliberación do Consello da Xunta de Galicia na súa reunión do día catro de decembro de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>O presente decreto ten por obxecto regula-la dotación de medios persoais que prestarán servicio no ente público Centro Informático para a Xestión Tributaria, Económico-Financeira e Contable (Cixtec) e determina-lo inicio da súa actividade.</p>
<p>Artigo 2º</p>
<p>O Cixtec quedará efectivamente constituído na data de entrada en vigor do presente decreto, e iniciará o exercicio das funcións que ten encomendadas o 1 de xaneiro de 1999.</p>
<p>2. O Cixtec asumirá, igualmente desde o 1 de xaneiro de 1999, as atribucións e servicios que viña</p>
<p>prestando o Centro de Proceso de Datos da Consellería de Economía e Facenda, extinguíndose este centro e subrogándose o ente público en tódalas súas funcións.</p>
<p>Artigo 3º</p>
<p>1. O presente decreto afecta ó seguinte persoal con destino actual no Centro de Proceso de Datos da Consellería de Economía e Facenda:</p>
<p>a) Persoal funcionario.</p>
<p>b) Persoal laboral.</p>
<p>c) Persoal interino.</p>
<p>d) Persoal contratado administrativo.</p>
<p>2. Todo o persoal que no momento da entrada en vigor do presente decreto teña asignado o seu posto definitivo de traballo no Centro de Proceso de Datos da Consellería de Economía e Facenda, quedará adscrito ós servicios do Cixtec, sen prexuízo da regulación que se leva a cabo nos artigos seguintes. O dito persoal conservará, en calquera caso, os dereitos consolidados e deberes que viña tendo consonte a súa regulación xurídica, laboral ou administrativa concreta.</p>
<p>As unidades de informática das delegacións territoriais da Consellería de Economía e Facenda quedan adscritas ó Cixtec, e poden solicita-la súa integración nel aquelas persoas que, ocupando prazas nestas unidades á entrada en vigor do presente decreto, teñan o seu posto de traballo definitivo na Consellería de Economía e Facenda.</p>
<p>Artigo 4º</p>
<p>1. O persoal funcionario que no momento da entrada en vigor do presente decreto tivese o seu posto definitivo no Centro de Proceso de Datos da Consellería de Economía e Facenda poderá solicitar, no prazo de 2 meses desde esa data, integrarse no cadro de persoal laboral do Cixtec.</p>
<p>Este persoal, unha vez integrado, trala resolución da Dirección Xeral da Función Pública, quedará no seu corpo de orixe na situación de excedencia voluntaria prevista no artigo 55.1º da Lei 4/1988, do 26 de maio, da función pública de Galicia, modificado pola Lei 3/1995, do 10 de abril e pola disposición adicional décima da Lei 11/1996, do 31 de decembro. A devandita situación persistirá mentres se manteña a relación de servicios que lle deu orixe e ese tempo seralle recoñecido ó persoal funcionario para os efectos de antigüidade e dereitos pasivos no caso de que reingrese na Administración autonómica.</p>
<p>O persoal funcionario que opte por non integrarse no cadro de persoal laboral do Cixtec quedará adscrito a este segundo o previsto no punto 2 do artigo 3º deste decreto.</p>
<p>2. A situación xurídica do persoal funcionario integrado no cadro de persoal laboral do Cixtec regularase polo III Convenio Colectivo Único para o persoal laboral da Xunta de Galicia.</p>
<p>A retribución que se estableza para este tipo de persoal será igual, cando menos, á suma das retribucións básicas e dos complementos de destino e específico que como funcionario tivera consolidado e viñese percibindo no momento da integración no Cixtec.</p>
<p>Así mesmo seralle recoñecida para tódolos efectos a antigüidade que lle corresponda e conservará os dereitos que puidera ter recoñecidos cara á súa posible integración nas escalas de informática creadas polos artigos 16, 17 e 18 da Lei 15/1991, do 28 de decembro, de orzamentos xerais da Comunidade Autónoma galega para 1992.</p>
<p>3. O persoal funcionario de carreira que se atope en situación administrativa de servicios especiais á entrada en vigor do presente decreto e desempeñase como último posto de traballo en servicio activo algún dos postos do Centro de Proceso de Datos da Consellería de Economía e Facenda poderá solicita-la integración sinalada no punto 1 deste artigo, no prazo de 2 meses desde a entrada en vigor deste decreto ou ben no momento de solicita-lo seu reingreso no servicio activo.</p>
<p>Artigo 5º</p>
<p>1. O persoal laboral fixo que na data de entrada en vigor do presente decreto preste os seus servicios no Centro de Proceso de Datos da Consellería de Economía e Facenda poderá solicitar, no prazo de 2 meses desde esta data, a súa integración no cadro de persoal laboral do Cixtec.</p>
<p>Este persoal, unha vez integrado, trala resolución da Dirección Xeral da Función Pública, pasará á situación de excedencia voluntaria por incompatibilidade prevista no artigo 26.4º do III Convenio Colectivo Único para o persoal da Xunta de Galicia, podendo optar, no caso de reingreso, a unha praza de igual ou inferior categoría á do posto que viña desempeñando.</p>
<p>O persoal laboral fixo que opte por non integrarse no cadro de persoal laboral do Cixtec quedará adscrito a este segundo ó previsto no punto 2 do artigo 3º deste decreto.</p>
<p>2. A situación xurídica do persoal laboral fixo integrado no Cixtec regularase polo III Convenio Colectivo Único para o persoal laboral da Xunta de Galicia.</p>
<p>A retribución que se estableza para este tipo de persoal será igual, cando menos, á que viña percibindo no momento da integración.</p>
<p>Así mesmo seralle recoñecida a antigüidade e os dereitos e deberes que os teña recoñecido na súa relación xurídico-laboral coa Xunta de Galicia.</p>
<p>Artigo 6º</p>
<p>O persoal interino e o contratado administrativo que á entrada en vigor do presente decreto preste servicios no Centro de Proceso de Datos da Consellería de Economía e Facenda, poderá, así mesmo, integrarse co mesmo carácter no Cixtec mediante solicitude, que deberá presentar no prazo de 2 meses desde aquela data.</p>
<p>O persoal ó que se refire o presente artigo que estivese afectado polo disposto na disposición transitoria décima da Lei 4/1988, do 26 de maio, da función pública de Galicia, conservará os dereitos establecidos na disposición transitoria décimo primeira da devandita lei.</p>
<p>Artigo 7º</p>
<p>1. As solicitudes de integración previstas no presente decreto faranse mediante escrito dirixido ó presidente do Cixtec.</p>
<p>O presidente do ente público, unha vez vistas as solicitudes presentadas e as necesidades de persoal do ente en relación cos postos de traballo, resolverá sobre aquelas nun prazo non superior a 4 meses desde o remate do prazo de presentación das solicitudes.</p>
<p>Transcorrido o dito prazo sen resolver sobre as solicitudes, entenderase que o silencio administrativo ten carácter positivo.</p>
<p>Disposicións adicionais</p>
<p>Primeira.-O disposto no presente decreto enténdese sen prexuízo das expectativas de dereitos que lle puidesen corresponder ó persoal que na data da súa entrada en vigor preste servicio no Centro de Proceso de Datos da Consellería de Economía e Facenda, en virtude dos concursos de traslados ou procesos selectivos actualmente en trámite na Administración autonómica.</p>
<p>Segunda.-O III Convenio Colectivo Único para o persoal da Xunta de Galicia, ou outro que o substitúa, será aplicado no Cixtec en canto este non dispoña de convenio colectivo propio.</p>
<p>Disposicións derradeiras</p>
<p>Primeira.-Autorízase o conselleiro de Economía e Facenda para dicta-las disposicións necesarias para a execución deste decreto.</p>
<p>Segunda.-Este decreto entrará en vigor o día seguinte ó da súa publicación no DOG.</p>
<p>Santiago de Compostela, catro de decembro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>11486</p>

