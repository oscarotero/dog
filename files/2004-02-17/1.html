---
date: '2004-02-17'
page: 2
number: 33
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: I. DISPOSICIÓNS XERAIS
title: >-
  Decreto 35/2004, do 6 de febreiro, polo que se regulan as subvencións ós
  arrendatarios no marco do programa Bolsa de Vivenda en Aluguer do Instituto
  Galego da Vivenda e Solo.
range: Decreto
---
<p>O Instituto Galego da Vivenda e Solo, no marco das súas competencias, vén levando a cabo ó longo dos últimos anos actuacións tendentes a favorece-lo acceso a unha vivenda pola mocidade e os colectivos economicamente máis desfavorecidos.</p>
<p>No novo Plan de Vivenda 2002-2005 establécese como un dos eixes prioritarios da política de vivenda o fomento do aluguer. Coa finalidade de lle dar cumprimento a este obxectivo, o IGVS pon en marcha o programa Bolsa de Vivenda en Aluguer.</p>
<p>Actualmente, en Galicia un 16,54% das vivendas están baleiras, representando esta a segunda maior porcentaxe no ámbito estatal. Ademais, o parque de vivendas en aluguer existente presenta unha escaseza notable de inmobles a un prezo razoable que garanta o acceso a tódolos sectores da poboación.</p>
<p>Este programa nace coa pretensión de iniciar unha nova liña de actuación de carácter social, que ten por finalidade paliar este déficit de vivenda en aluguer e facilita-lo acceso a unha vivenda ós sectores da poboación con ingresos comprendidos entre unha e dúas con cinco veces o salario mínimo interprofesional (SMI).</p>
<p>O artigo 14, que regula as relacións do IGVS e o arrendador, fundadas no interese xeral, incide na relación arrendaticia, sen perder por iso esta o seu carácter de relación xurídico-privada entre arrendador e arrendatario.</p>
<p>Implantarase preferentemente nas sete grandes cidades galegas: A Coruña, Santiago de Compostela, Ferrol, Lugo, Ourense, Pontevedra e Vigo e nas súas áreas de influencia.</p>
<p>En virtude do anterior, e por proposta do conselleiro de Política Territorial, Obras Públicas e Vivenda e logo de deliberación do Consello da Xunta de Galicia na súa reunión do día seis de febreiro de dous mil catro,</p>
<p>DISPOÑO:</p>
<p>Artigo 1º.-Obxecto.</p>
<p>Esta disposición ten por obxecto promocionar e incentivar mediante subvencións a fondo perdido, en réxime de concorrencia competitiva, o aluguer de vivendas preferentemente nas sete grandes cidades galegas coas súas áreas de influencia. Deste xeito inténtaselles facilita-lo acceso a unha vivenda ós sectores da poboación con ingresos comprendidos entre 1 e 2,5 veces o SMI, amplia-la oferta de vivendas de aluguer introducindo vivendas actualmente baleiras neste mercado e facilita-la mobilidade xeográfica da poboación.</p>
<p>Artigo 2º.-Concepto de aluguer.</p>
<p>Considérase, para os efectos deste decreto, arrendamento de vivenda aquel arrendamento que recae sobre unha edificación habitable que teña por destino primordial satisface-la necesidade permanente de vivenda do arrendatario. Tamén se aplicará ó mobiliario, rochos, prazas de garaxe e calquera outra dependencia, espacio arrendado ou servicio cedido como accesorio do predio polo mesmo arrendador.</p>
<p>Para efectos desta subvención, só se considerarán os arrendamentos de vivenda habitual. Para que sexa considerado aluguer de vivenda habitual, a súa duración deberá ser dun ano.</p>
<p>Artigo 3º.-Concepto de área de influencia.</p>
<p>Entenderase por área de influencia os municipios contiguos coas sete grandes cidades, que teñan unha estructura urbana e estean estreitamente vinculados con elas.</p>
<p>Concretamente, para os efectos desta subvención, consideraranse áreas de influencia:</p>
<p>-A Coruña: A Coruña, Arteixo, Oleiros, Cambre e Culleredo.</p>
<p>-Ferrol: Ferrol, Fene e Narón.</p>
<p>-Santiago de Compostela: Santiago, Ames, Teo e Oroso.</p>
<p>-Pontevedra: Pontevedra, Marín e Poio.</p>
<p>-Vigo: Vigo, O Porriño, Redondela, Mos e Nigrán.</p>
<p>-Lugo: Lugo.</p>
<p>-Ourense: Ourense.</p>
<p>Artigo 4º.-Requisitos das vivendas.</p>
<p>As vivendas que se inclúen no ámbito de concesión da subvención que se establece neste decreto deberán cumpri-lo seguinte:</p>
<p>-Cumprir uns requisitos mínimos de aptitude que serán comprobados por un organismo de control técnico independente contratado polo IGVS que visitará as vivendas coa finalidade de determina-lo estado, e emitirá un informe para o efecto.</p>
<p>-A renda máxima de aluguer mensual deberá ser inferior a 450 A con carácter xeral, salvo as excepcións que xustificadamente se prevexan, aplicadas con carácter restrictivo.</p>
<p>-A vivenda alugada deberá estar situada en calquera das sete grandes cidades ou nas súas áreas de influencia.</p>
<p>-A vivenda alugada non poderá estar sometida a limitación ningunha derivada da súa cualificación como de protección pública que impida o seu alugamento.</p>
<p>Artigo 5º.-Alugueres subvencionables.</p>
<p>Para os efectos deste decreto, consideraranse subvencionables os seguintes alugueres:</p>
<p>-Aqueles que se celebrasen dentro do programa do IGVS Bolsa de Vivenda en Aluguer, sendo xestionados por este organismo.</p>
<p>-Aqueles que se celebrasen no marco do convenio de colaboración entre o IGVS e o Colexio Oficial de Administradores de Predios ou no marco do convenio de colaboración entre o IGVS e os colexios provinciais de axentes da propiedade inmobiliaria</p>
<p>e que se incorporan á bolsa, ou calquera outra asociación segundo a previsión da disposición adicional segunda.</p>
<p>Artigo 6º.-Beneficiarios.</p>
<p>Poderán ser beneficiarios destas axudas as unidades convivenciais que formalicen un contrato de arrendamento dun aluguer subvencionable e que obteñan uns ingresos ponderados comprendidos entre unha e dúas con cinco veces o SMI.</p>
<p>O arrendatario deberá destina-la vivenda alugada a residencia habitual e permanente durante a vixencia do contrato.</p>
<p>No caso de que residan varias persoas na vivenda alugada, todas deberán contratar solidariamente, facéndose constar expresamente no contrato esta circunstancia.</p>
<p>Será requisito imprescindible para beneficiarse da subvención a constitución dun aval bancario por un importe equivalente ás 6 primeiras mensualidades completas de renda de aluguer por unha duración que cubra a vixencia do contrato e os seis meses posteriores á extinción do arrendamento. As sucesivas prórrogas do contrato de arrendamento suporán a renovación do aval bancario.</p>
<p>Os solicitantes terán que estar ó corrente das súas obrigas tributarias estatais e autonómicas e da Seguridade Social e non ter pendente ningunha outra débeda, por ningún outro concepto, coa Administración pública da Comunidade Autónoma de Galicia.</p>
<p>Non debe existir vinculación familiar co arrendador ata o terceiro grao de consanguinidade ou segundo de afinidade por ningunha das persoas que habiten a vivenda.</p>
<p>Ningún membro da unidade convivencial poderá ter facultade efectiva de uso dunha vivenda na mesma área de influencia en que se atope a vivenda que se vai alugar.</p>
<p>Artigo 7º.-Axudas.</p>
<p>A Comunidade Autónoma de Galicia, con cargo ós orzamentos do Instituto Galego da Vivenda e Solo e dentro das dispoñibilidades orzamentarias que se poidan consignar en cada exercicio económico, que se cuantificarán nas respectivas ordes anuais, poderá subvenciona-la renda de aluguer nos seguintes termos:</p>
<p>Os inquilinos asumirán, en todo caso, a parte da renda de aluguer que represente o 20% dos ingresos ponderados da unidade convivencial.</p>
<p>O IGVS subvencionará a fondo perdido a diferencia entre este custo asumido polo inquilino e a renda máxima de aluguer subvencionable. Considérase renda máxima de aluguer subvencionable o seguinte:</p>
<p>-Para unidades convivenciais con ingresos ponderados comprendidos entre 1 e 1,5 veces o SMI: o que represente o 50% dos ingresos ponderados da unidade.</p>
<p>-Para unidades convivenciais con ingresos ponderados comprendidos entre 1,5 e 2 veces o SMI: o que represente o 40% dos ingresos ponderados da unidade.</p>
<p>-Para unidades convivenciais con ingresos ponderados comprendidos entre 2 e 2,5 veces o SMI: o que represente o 30% dos ingresos ponderados da unidade.</p>
<p>No caso de que a renda de aluguer da vivenda supere a renda máxima de aluguer subvencionable, será o inquilino o que teña que asumi-lo exceso.</p>
<p>A subvención concederase por doce meses, e producirá efectos desde a data do asinamento do contrato de arrendamento.</p>
<p>Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, estatais ou internacionais, poderá dar lugar á modificación da resolución de concesión.</p>
<p>No caso de prórrogas dos contratos de aluguer ou de contratos superiores a un ano, o beneficiario deberá achegar, nos dez primeiros días do mes anterior ó vencemento de cada anualidade do contrato, a documentación pertinente para que lle sexan revisadas as condicións de outorgamento da subvención para a seguinte anualidade. Para o caso de que o beneficiario non reúna os requisitos establecidos, non se concederá a subvención. Unicamente seguirá tendo dereito a subvención o beneficiario que, cumprindo as condicións no momento inicial, presente no momento da revisión uns ingresos inferiores a unha vez o SMI, quedando establecida a subvención nas contías aprobadas inicialmente.</p>
<p>Artigo 8º.-Ingresos da unidade convivencial.</p>
<p>Para os efectos do determinado no artigo 7º desta disposición, enténdese:</p>
<p>1. Por unidade convivencial, a integrada polos cónxuxes non separados legalmente e polas parellas que convivan con lazos de afectividade análogos ó matrimonio. Inclúense os fillos menores e os maiores que dependan economicamente dos seus pais, así como os incapacitados e ascendentes a cargo.</p>
<p>Tamén se considerará unidade convivencial a integrada a título individual por persoas maiores de idade, con capacidade económica suficiente.</p>
<p>2. Por ingresos, a contía, en número de veces o salario mínimo interprofesional, da parte xeral e especial da base impoñible reguladas nos artigos 38 e 39, respectivamente, da Lei 40/1998, do 9 de decembro, sobre a renda das persoas físicas, isto é, os ingresos netos correspondentes á declaración do solicitante e ás declaracións de cada un dos demais membros da unidade convivencial, presentadas no período impositivo inmediatamente anterior (con prazo de presentación vencido) á solicitude das axudas.</p>
<p>Se o interesado non presentase declaración por non estar obrigado, a acreditación dos seus ingresos familiares farase mediante declaración responsable relativa ás mencionadas parte xeral e especial da base reguladas nos artigos 38 e 39 da Lei 40/1998, do 9 de decembro, respectivamente, sen prexuízo da achega dos documentos acreditativos que se establecen para a súa comprobación no artigo 9º desta disposición.</p>
<p>3. Por ingresos convivenciais ponderados, os resultantes de aplicarlles ós ingresos convivenciais o seguinte coeficiente multiplicador de ponderación en función do número de membros da unidade:</p>
<p>Unidades de 1-2 membros: 1.</p>
<p>Unidades de 3 membros: 0,97.</p>
<p>Unidades de 4 membros: 0,93.</p>
<p>Unidades de 5 membros: 0,88.</p>
<p>Unidades de máis de 5 membros: 0,83.</p>
<p>4. Para efectos de ingresos tidos en conta para a concesión desta subvención considéranse ingresos da unidade convivencial:</p>
<p>-No caso de que na vivenda alugada convivan máis dunha persoa con ingresos, a suma dos ingresos de tódolos membros.</p>
<p>-No caso de que ningunha das persoas teña ingresos propios, consideraranse os ingresos ponderados da última unidade fiscal na que estivesen incluídas. Terase en conta a que teña os maiores ingresos ponderados.</p>
<p>Artigo 9º.-Solicitudes.</p>
<p>Para poder solicita-la subvención regulada neste decreto, os solicitantes deberán achegar con anterioridade á solicitude de concesión da subvención a seguinte documentación xunto co modelo de solicitude de entrada na bolsa que aparece no anexo deste decreto, que se presentará nas delegacións provinciais do Instituto Galego da Vivenda e Solo que correspondan por razón da situación da vivenda ou en calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro:</p>
<p>a) Fotocopia do DNI de cada un dos membros da unidade convivencial e do libro de familia, no caso de existir menores de 14 anos na unidade convivencial sen DNI.</p>
<p>b) Copia compulsada do imposto sobre a renda das persoas físicas correspondente ó exercicio inmediatamente anterior ó momento da solicitude, e certificado das rendas expedido nos termos do Real decreto 1190/2000, do 23 de xuño, pola Axencia Estatal da Administración Tributaria. De non estar obrigado a presenta-la declaración do IRPF, copia de notificación-liquidación emitida pola Axencia Estatal da Administración Tributaria para os que presentaron o modelo de solicitude de devolución 104-105, e certificado acreditativo do nivel de rendas do correspondente exercicio expedido pola Axencia Estatal de Administración Tributaria. Nos demais casos, declaración responsable de tódolos ingresos obtidos e certificado acreditativo do nivel de rendas do correspondente exercicio expedido pola Axencia Estatal de Administración Tributaria que corresponda, xuntando, ademais, os seguintes documentos: declaración das circunstancias familiares, certificado das retribucións e retencións da empresa o </p>
<p>empresas nas que estivese de alta no devandito exercicio e, se é o caso, certificado de pensións ou prestacións periódicas, certificado do Inem e certificados das entidades bancarias de rendementos do capital mobiliario.</p>
<p>c) Declaración xurada de non desfrutar de dereito de uso dunha vivenda situada na mesma área de influencia.</p>
<p>d) Certificados acreditativos de estar ó corrente das obrigas tributarias estatais e autonómicas e da Seguridade Social e de non ter pendente ningunha outra débeda, por ningún outro concepto, coa Administración pública da Comunidade Autónoma.</p>
<p>e) No caso de non ter nacionalidade española, o beneficiario deberá achegar, ademais, a fotocopia compulsada da tarxeta de identidade de extranxeiro e, no seu defecto, un visado ou a autorización para traballar.</p>
<p>Unha vez presentada esta documentación, expedirase unha declaración conforme a cal se lle recoñece ó beneficiario o dereito a solicita-la subvención e resulta incorporado á bolsa.</p>
<p>Unha vez establecido, no marco do programa Bolsa Vivenda en Aluguer do IGVS, un acordo entre as partes do contrato de arrendamento, o arrendatario disporá dun prazo de dez días hábiles para achega-lo orixinal da constitución do aval bancario.</p>
<p>Achegado isto, o solicitante procederá a solicita-la concesión da subvención, trámite que se realizará simultaneamente ó asinamento do contrato de arrendamento, cubrindo o modelo de solicitude de subvención recollido no anexo deste decreto, e xuntando a declaración xurada relativa ós seguintes puntos:</p>
<p>-Declara-las persoas que van habitar na vivenda alugada.</p>
<p>-Destina-la vivenda a residencia habitual e permanente.</p>
<p>-Non ter concedida ningunha outra subvención destinada ó aluguer.</p>
<p>-Non existir vinculación familiar de consanguinidade ata o terceiro grao ou afinidade ata o segundo grao entre ningunha das persoas que vaian habita-la vivenda e o arrendador.</p>
<p>A concesión da subvención producirá efectos a partir do asinamento do contrato e será notificada a resolución definitiva.</p>
<p>Artigo 10º.-Prazo.</p>
<p>O prazo de presentación de solicitudes das vivendas incluídas na bolsa e, de se-lo caso, da correspondente subvención, rematará o 1 de decembro de 2004.</p>
<p>Artigo 11º.-Sistema de pagamento.</p>
<p>Para proceder ó aboamento da subvención, o seu beneficiario deberá ter efectuado o ingreso da parte da renda que lle corresponde pagar na conta do IGVS designada para o efecto durante os 7 primeiros días de cada mes. A contía que o inquilino deberá ingresar limitarase ó 20% dos seus ingresos familiares ponderados tal e como establece o artigo 7º deste decreto ademais do importe que exceda a renda máxima subvencionable, de se-lo caso.</p>
<p>Para o caso de que exista pluralidade de inquilinos, efectuarase un único pagamento pola contía que estes deban asumir, respondendo solidariamente todos eles da obriga de pagamento.</p>
<p>O IGVS reintegrará este ingreso realizado polo inquilino ó arrendador nos últimos quince días de</p>
<p>cada mes. Ó mesmo tempo, aboaralle a contía da renda de aluguer subvencionada ó arrendador, existindo deste xeito unha cesión de cobramento da subvención por parte do arrendatario ó arrendador.</p>
<p>O IGVS verificará, a través das entidades bancarias, os pagamentos efectuados polos inquilinos sen que xurda o dereito a percibi-la subvención en caso de non-pagamento da parte da renda que deberá asumi-lo arrendatario.</p>
<p>Adóptase este sistema de cobramento para poder verificar de forma que faga fe o cumprimento das obrigas de pagamento do inquilino, antes de proceder ó pagamento da subvención.</p>
<p>Artigo 12º.-Procedemento.</p>
<p>A concesión da subvención efectuarase con efectos desde o asinamento do contrato de arrendamento, tras ter comprobado a documentación acreditativa achegada polo arrendatario.</p>
<p>A orde de prelación que se vai considerar para efectos de concesión de subvención atenderá á data de solicitude da subvención que resulta simultánea á data do asinamento do contrato de arrendamento.</p>
<p>O réxime de notificacións atenderá ó establecido nos artigos 58 e 59 da Lei 30/1992, do 26 de novembro, de réxime xurídico das administracións públicas e do procedemento administrativo común. Non obstante, poderáselles notificar por medios telemáticos calquera cuestión previa á concesión da subvención a aqueles usuarios da páxina web do programa da Bolsa Vivenda en Aluguer do IGVS.</p>
<p>Artigo 13º.-Obrigas do beneficiario.</p>
<p>O beneficiario deberá cumpri-las seguintes obrigas:</p>
<p>-Realiza-la actividade ou adopta-lo comportamento que fundamenta a concesión da subvención.</p>
<p>-Xustificar ante o órgano concedente o cumprimento dos requisitos e condicións así como a realización da actividade e o cumprimento da finalidade que determinen a concesión o desfrute da subvención.</p>
<p>-Someterse ás actuacións de comprobación que deberá efectua-lo órgano concedente así como calquera outras de comprobación e control financeiro que poidan realiza-los órganos de control competentes tanto autonómicos como estatais, achegando canta información lles sexa requirida no exercicio das actuacións anteriores.</p>
<p>-Comunicarlle ó órgano concedente a obtención doutras subvencións, axudas, ingresos ou recursos que financien as actividades subvencionables. Esta comunicación deberase efectuar tan pronto como se coñeza e, en todo caso, con anterioridade á xustificación da aplicación dada ós fondos percibidos.</p>
<p>-Acreditar con anterioridade a dictarse a resolución da concesión estar ó corrente no cumprimento das súas obrigas tributarias, estatais e autonómicas de calquera natureza e fronte á Seguridade Social.</p>
<p>-Conserva-los documentos xustificativos da aplicación dos fondos recibidos, incluídos os documentos electrónicos en canto poidan ser obxecto de actuacións de comprobación e control.</p>
<p>-Proceder ó reintegro dos fondos percibidos nos supostos recollidos no artigo 15º deste decreto.</p>
<p>Artigo 14º.-Relacións xurídicas IGVS-arrendador derivadas da xestión da bolsa.</p>
<p>Pola posta á disposición da vivenda por dous meses prorrogables por parte do arrendador, o IGVS prestará os seguintes servicios:</p>
<p>-Esixencia ó arrendatario dun aval bancario, que quedará en depósito no IGVS, por un importe equivalente ás 6 primeiras mensualidades completas de renda que cubra a vixencia do contrato e seis meses suplementarios.</p>
<p>-O IGVS prestará gratuitamente un servicio de defensa xurídica, nos aspectos máis salientables, sempre que exista causa apreciada polo IGVS e, en todo caso, a reclamación por desafiuzamento e reclamación de rendas. Para o caso de que o arrendador opte por prescindir da asistencia xurídica ofertada polo IGVS e decida asumi-la representación procesual por un avogado da súa confianza, o IGVS aboará a contía máxima de 240 A. Asumirá, ademais, a xestión, administración e o cobramento así como velar pola relación contractual.</p>
<p>-Contratación dun seguro multirrisco gratuíto.</p>
<p>A cambio o arrendador comprométese a:</p>
<p>-Introduci-la vivenda na bolsa por un período de dous meses prorrogables.</p>
<p>-Arrendar no caso de que exista un inquilino que reúna os requisitos, con dereito de elección.</p>
<p>-Asinar un contrato de arrendamento de vivenda nos termos establecidos na Lei 29/1994, do 24 de novembro, de arrendamentos urbanos, e segundo o modelo establecido por resolución do director xeral do IGVS, e que estará totalmente sometido a xurisdicción ordinaria.</p>
<p>-Outorga-los poderes de representación oportunos para a súa defensa xurídica por avogado e procurador, designados polo IGVS, para beneficiarse das garantías que ofrece o instituto. No caso de acudir á cobertura do seguro multirrisco, deberá outorga-los debidos poderes para a súa defensa procesual que requira a compañía de seguros.</p>
<p>Para o caso de que o arrendatario perda o dereito á subvención, o sistema de pagamentos non se realizará tal e como establece o artigo 11º, senón que atenderá ó establecido polas partes. Neste caso, a custodia do aval corresponderalle ó propietario.</p>
<p>Artigo 15º.-Garantías.</p>
<p>O incumprimento das condicións establecidas para a concesión das subvencións suporá, ademais das sancións que puidesen corresponder, a obriga do reintegro por parte do beneficiario dos recursos achegados polo IGVS.</p>
<p>Procederá o reintegro das cantidades percibidas e a esixencia do xuro legal correspondente desde o momento do pagamento da subvención ata a data do efectivo reintegro, nos seguintes casos:</p>
<p>1. Obtención da subvención falseando as condicións requiridas ou ocultando aquelas que o teñan impedido.</p>
<p>2. Incumprimento total ou parcial do obxectivo ou non-adopción do comportamento que fundamenta a concesión da subvención.</p>
<p>3. Incumprimento da obriga de xustificar ou xustificar insuficientemente.</p>
<p>4. Resistencia, escusa, obstrucción ou negativa ás actuacións de comprobación e control financeiro previstas neste decreto.</p>
<p>5. Incumprimento das obrigas impostas pola Administración así como os compromisos asumidos con motivo da concesión da subvención.</p>
<p>Artigo 16º.-Causas de revogación.</p>
<p>A resolución da concesión poderase revogar polas seguintes causas:</p>
<p>a) A achega de datos falsos ou que induzan a erro na documentación presentada.</p>
<p>b) O incumprimento da obrigas estipuladas no contrato de arrendamento imputables ó arrendatario.</p>
<p>c) En xeral, o incumprimento de calquera outra estipulación contida neste decreto.</p>
<p>Artigo 17º.-Facultades de inspección.</p>
<p>Desde o momento da presentación da solicitude poderanse realizar tódalas inspeccións ou comprobacións que se consideren oportunas para verifica-la exactitude dos datos achegados e o destino da subvención concedida.</p>
<p>Os beneficiarios estarán obrigados a facilitar toda a información que lles sexa requirida pola Intervención Xeral da Comunidade Autónoma, o Tribunal de Contas ou o Consello de Contas, no exercicio das súas funcións de fiscalización e control do destino das axudas.</p>
<p>Os beneficiarios e os terceiros relacionados co obxecto da subvención ou a súa xustificación estarán obrigados a prestar colaboración e a facilitar canta documentación lles sexa requirida no exercicio das funcións de control que corresponden á Intervención Xeral da Comunidade Autónoma, ó Tribunal de Contas ou ó Consello de Contas.</p>
<p>A negativa ó cumprimento desta obriga considerarase resistencia, escusa, obstrucción ou negativa para os efectos previstos no artigo 15º, sen prexuízo das sancións que, se é o caso, poderán corresponder.</p>
<p>Artigo 18º.-Cesión de datos.</p>
<p>Segundo a Lei orgánica 15/1999, do 13 de decembro, de protección de datos de carácter persoal, a solicitude de incorporación á bolsa suporá a prestación do consentimento por parte do solicitante para cede-los datos necesarios para a xestión da subvención. O IGVS garantirá a confidencialidade dos datos subministrados.</p>
<p>Artigo 19º.-Réxime sancionador.</p>
<p>Aplicarase o réxime sancionador establecido no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>Artigo 20º.-Compatibilidade.</p>
<p>Esta subvención resulta incompatible con calquera outra axuda destinada ó aluguer de vivenda.</p>
<p>Artigo 21º.-Dispoñibilidade económica.</p>
<p>O importe máximo previsto en concepto de subvencións para este exercicio ascende á cantidade de 1.728.000 A, que se satisfarán con cargo ó concepto orzamentario 06.60.331A.480.1. do orzamento de gastos do IGVS para o exercicio 2004. O orzamento máximo autorizado para o exercicio 2005 ascende a 1.209.600 A con cargo á mesma aplicación orzamentaria.</p>
<p>A dotación inicial prevista poderase incrementar en función das solicitudes e en función das dispoñibilidades orzamentarias con cargo á mesma aplicación.</p>
<p>Artigo 22º.-Resolucións e recursos.</p>
<p>O director xeral do Instituto Galego da Vivenda e Solo, tendo en conta os recursos económicos dispoñibles, resolverá expresamente o que conforme o dereito corresponda sobre a procedencia do outorgamento da subvención ou, de se-lo caso, sobre a denegación dela.</p>
<p>Contra a resolución do director xeral, que non pon fin á vía administrativa, poderase recorrer en alzada perante o conselleiro de Política Territorial, Obras Públicas e Vivenda, no prazo dun mes a partir do día seguinte ó da notificación.</p>
<p>O IGVS notificará a concesión da subvención por un prazo de 12 meses, quedando supeditado o seu pagamento mensual ó establecido no artigo 11º.</p>
<p>O prazo máximo para dictar e notifica-la resolución será de tres meses desde a data da solicitude. Transcorrido este prazo sen que se dictase e notificase resolución expresa, os interesados que solicitasen as axudas convocadas por este decreto e as sucesivas ordes anuais poderán entender desestimada a súa solicitude nos termos previstos no artigo 44.1º da Lei 30/1992, do 26 de novembro, modificada pola Lei 4/1999, do 13 de xaneiro.</p>
<p>Disposicións adicionais</p>
<p>Primeira.-Este decreto desenvolverase nos sucesivos anos mediante ordes anuais que determinarán a contía dos recursos para cada exercicio orzamentario.</p>
<p>Segunda.-Co obxecto de acada-las finalidades previstas no programa Bolsa de Vivenda en Aluguer, o IGVS poderá asinar convenios de colaboración con colexios profesionais e asociacións, especialmente con aqueles que teñan como obxecto a intermediación e xestión no mercado de vivendas.</p>
<p>Disposicións derradeiras</p>
<p>Primeira.-O conselleiro de Política Territorial, Obras Públicas e Vivenda poderá dictar, no marco das súas competencias, as disposicións necesarias para o desenvolvemento e a aplicación deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 6 de febreiro de 2004.</p>
<p>Manuel Fraga Iribarne</p>
<p>Presidente</p>
<p>Alberto Núñez Feijóo</p>
<p>Conselleiro de Política Territorial, Obras Públicas</p>
<p>e Vivenda</p>
<p>CONSELLERÍA DE CULTURA, COMUNICACIÓN SOCIAL</p>
<p>E TURISMO</p>

