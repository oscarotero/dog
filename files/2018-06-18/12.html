---
date: '2018-06-18'
id: C3Q2-130618-0001
page: 29519
number: 115
agency: Instituto Galego da Vivenda e Solo
section: III. Outras disposicións.
title: >-
  RESOLUCIÓN do 12 de xuño de 2018, da Dirección Xeral do Instituto Galego da
  Vivenda e Solo, pola que se amplía a dotación orzamentaria da convocatoria de
  axudas destinadas ao Programa de instalación de ascensores e outros
  dispositivos de accesibilidade en edificios de tipoloxía residencial
  colectiva, nas súas vivendas dúplex e en vivendas unifamiliares, e se procede
  á súa convocatoria para o ano 2018, con carácter plurianual.
range: Resolución
url: >-
  https://www.xunta.gal/dog/Publicados/2018/20180618/AnuncioC3Q2-130618-0001_gl.html
---
<p>O 26 de marzo de 2018, publicouse no <em>Diario Oficial de Galicia</em> a Orde do 14 de marzo de 2018 pola que se aproban as bases reguladoras das subvencións do Programa de instalación de ascensores e outros dispositivos de accesibilidade en edificios de tipoloxía residencial colectiva, nas súas vivendas dúplex e en vivendas unifamiliares, e se procede á súa convocatoria para o ano 2018, con carácter plurianual.</p>
    <p>O artigo 26 desta orde sinala que as subvencións previstas nesta convocatoria se farán efectivas, con cargo á aplicación orzamentaria 08.80.451A.780.8 dos orzamentos xerais da Comunidade Autónoma de Galicia, por importe de 1.500.000 euros para a ano 2018 e 1.000.000 euros para o ano 2019. Ademais, no número 2 do artigo 26 prevese que esta convocatoria poderá ser obxecto de ampliación, por resolución da persoa titular da Dirección Xeral do Instituto Galego da Vivenda e Solo (en diante, IGVS), que terá efecto logo da súa publicación no <em>Diario Oficial de Galicia</em>, de conformidade co establecido no artigo 30 do Regulamento da Lei 9/2007, do 13 de xuño, de subvencións de Galicia. </p>
    <p>Tendo en conta o importante número de solicitudes presentadas nesta convocatoria, cuxo prazo de presentación finalizou o 30 de maio de 2018, o crédito previsto resulta insuficiente para atender todas elas, polo que se considera oportuno ampliar a dotación orzamentaria consignada inicialmente para a concesión destas subvencións ao existir remanente doutras convocatorias.</p>
    <p>De conformidade co artigo 30.2 do Regulamento da Lei 9/2007, do 13 de xuño, e co artigo 26 da Orde do 14 de marzo de 2018, é competente para ditar esta resolución a persoa titular da Dirección Xeral do IGVS.</p>
    <p>Polo exposto, </p>
    <h2>RESOLVO:</h2>
    <p>Único. Ampliar a dotación orzamentaria para as anualidades 2018 e 2019 da convocatoria de axudas destinadas ao Programa de instalación de ascensores e outros dispositivos de accesibilidade en edificios de tipoloxía residencial colectiva, nas súas vivendas dúplex e en vivendas unifamiliares.</p>
    <p>O incremento da dotación será de 444.064 euros para a anualidade de 2018 e de 195.586 euros para a anualidade de 2019, con cargo á aplicación orzamentaria 08.80.451A.780.8, polo que a contía máxima das subvencións que se poderán conceder con cargo ás citadas anualidades será de 1.944.064 euros para 2018 e 1.195.586 euros para 2019.</p>
    <p>Esta ampliación non implica a apertura do prazo para presentar novas solicitudes nin o inicio dun novo cómputo do prazo máximo para resolver.</p>
    <p>Esta resolución producirá efectos desde o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 12 de xuño de 2018</p>
    <footer><p>Heriberto García Porto<br>Director xeral do Instituto Galego da Vivenda e Solo</p></footer>

