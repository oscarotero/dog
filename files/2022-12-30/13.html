---
date: '2022-12-30'
id: G0248-281222-0001
page: 67346
number: 248
agency: Axencia Tributaria de Galicia
section: III. Outras disposicións.
title: >-
  RESOLUCIÓN do 27 de decembro de 2022 pola que se modifican determinados anexos
  da Orde do 21 de xuño de 2006 pola que se regulan procedementos de xestión
  recadatoria e a actuación das entidades colaboradoras e da Orde do 10 de
  decembro de 2019 pola que se establecen o procedemento e as condicións para a
  domiciliación do pagamento de determinadas débedas cuxa xestión ten atribuída
  a Axencia Tributaria de Galicia, como consecuencia da aplicación do imposto
  sobre o depósito de residuos en vertedoiros, a incineración e a coincineración
  de residuos (Idires).
range: Resolución
url: >-
  https://www.xunta.gal/dog/Publicados/2022/20221230/AnuncioG0248-281222-0001_gl.html
---
<p>A Lei 7/2022, do 8 de abril, de residuos e solos contaminados para unha economía circular, creou un novo imposto estatal, de carácter indirecto, que recae sobre a entrega de residuos en vertedoiros, instalacións de incineración ou de coincineración para a súa eliminación ou valorización enerxética, cuxo rendemento se cede ás comunidades autónomas. O imposto aplicarase en todo o territorio español e na Comunidade Autónoma de Galicia será competente para a xestión, liquidación, recadación e inspección a Axencia Tributaria de Galicia. Cómpre, polo tanto, adaptar as ordes recadatorias e incluír este novo imposto nelas. </p>
    <p>Mediante esta resolución modifícanse as ordes da consellería competente en materia de facenda que se relacionan a seguir:</p>
    <p>a) Orde do 21 de xuño de 2006 pola que se regulan procedementos de xestión recadatoria e a actuación das entidades colaboradoras.</p>
    <p>b) Orde do 10 de decembro de 2019 pola que se establecen o procedemento e as condicións para a domiciliación do pagamento de determinadas débedas cuxa xestión ten atribuída a Axencia Tributaria de Galicia.</p>
    <p>A disposición adicional segunda da primeira das ordes citadas habilita a persoa titular da Dirección da Atriga para actualizar, cando sexa preciso, mediante resolución publicada no <em>Diario Oficial de Galicia</em>, os anexos a esta orde co obxecto de mantelos adaptados á normativa aplicable. Cómpre actualizar os anexos I e IV da orde. O anexo I, que recolle os modelos de ingreso de declaracións-liquidacións, autoliquidacións e de taxas, prezos e sancións vía telemática, débese modificar para incluír o modelo do Idires, e o anexo IV porque recolle os deseños dos rexistros de ingresos coa información enviada polas entidades colaboradoras. </p>
    <p>A disposición adicional da segunda das ordes habilita a persoa titular da Dirección da Atriga para actualizar, cando sexa preciso, mediante resolución publicada no <em>Diario Oficial de Galicia</em>, os anexos a esta orde co obxecto de mantelos adaptados á normativa aplicable. O Idires é un imposto de autoliquidación electrónica obrigatoria e cuxo importe, polo tanto, poderá ser domiciliado consonte o establecido na orde. O seu anexo contén a relación de modelos de autoliquidacións cuxo ingreso pode ser domiciliado a través das entidades colaboradoras da Atriga, polo que cómpre incluír nel o modelo 593.</p>
    <p>Por todo iso, e en virtude da disposición adicional segunda da Orde do 21 de xuño de 2006 e da disposición adicional da Orde do 10 de decembro de 2019, </p>
    <h2>RESOLVO:</h2>
    <p>Primeiro. Modificación da Orde do 21 de xuño de 2006 pola que se regulan procedementos de xestión recadatoria e a actuación das entidades colaboradoras.</p>
    <p>Introdúcense as seguintes modificacións nos anexos I e IV da Orde do 21 de xuño de 2006 pola que se regulan procedementos de xestión recadatoria e a actuación das entidades colaboradoras:</p>
    <p>Un. Engádese no anexo I, de maneira que se insira no lugar que lle corresponda segundo a orde numérica preestablecida, o novo modelo de ingreso da autoliquidación do Idires, coa seguinte redacción:</p>
    <p>«593-IMPOSTO SOBRE O DEPÓSITO DE RESIDUOS EN VERTEDOIROS, A INCINERACIÓN E A COINCINERACIÓN DE RESIDUOS. AUTOLIQUIDACIÓN».</p>
    <p>Dous. Modifícase no anexo IV a descrición das posicións 20-22 do deseño do rexistro do detalle de autoliquidacións (tipo 3), engadindo, de maneira que se insira no lugar que lle corresponda segundo a orde numérica preestablecida o novo modelo de ingreso da autoliquidación do Idires, coa seguinte redacción:</p>
    <p>«Modelo 593-IMPOSTO SOBRE O DEPÓSITO DE RESIDUOS EN VERTEDOIROS, A INCINERACIÓN E A COINCINERACIÓN DE RESIDUOS. AUTOLIQUIDACIÓN».</p>
    <p>Segundo. Modificación da Orde do 10 de decembro de 2019 pola que se establecen o procedemento e as condicións para a domiciliación do pagamento de determinadas débedas cuxa xestión ten atribuída a Axencia Tributaria de Galicia.</p>
    <p>Engádese no anexo I da Orde do 10 de decembro de 2019 pola que se establecen o procedemento e as condicións para a domiciliación do pagamento de determinadas débedas cuxa xestión ten atribuída a Axencia Tributaria de Galicia, de maneira que se insira no lugar que lle corresponda segundo a orde numérica preestablecida, o novo modelo de ingreso da autoliquidación do Idires, coa seguinte redacción:</p>
    <p>«Modelo 593. Modelo de autoliquidación do imposto sobre o depósito de residuos en vertedoiros, a incineración e a coincineración de residuos». </p>
    <p>Disposición derradeira única. Entrada en vigor</p>
    <p>A presente resolución entrará en vigor o 1 de xaneiro de 2023.</p>
    <p>Santiago de Compostela, 27 de decembro de 2022</p>
    <footer><p>Mª Victoria González Vázquez<br>Directora da Axencia Tributaria de Galicia</p></footer>

