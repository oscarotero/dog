---
date: '2015-01-05'
id: G0244-301214-0007
page: 297
number: 2
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 1 de decembro de 2014 pola que se publica a modificación dos estatutos
  da Mancomunidade Turística dos concellos do Carballiño, Ribadavia, Boborás e
  Leiro.
range: Orde
url: >-
  https://www.xunta.gal/dog/Publicados/2015/20150105/AnuncioG0244-301214-0007_gl.html
---
<p>A disposición transitoria décimo primeira da Lei 27/2013, do 27 de decembro, de racionalización e sustentabilidade da Administración local, determina que as mancomunidades adaptarán os seus estatutos ao artigo 44 da Lei 7/1985, do 2 de abril, de bases de réxime local, para non incorrer en causa de disolución, especificando, a seguir, que as competencias das mancomunidades de municipios estarán orientadas exclusivamente á realización de obras e á prestación dos servizos públicos que sexan necesarios para que os municipios poidan exercer as competencias ou prestar os servizos enumerados no artigo 25 e no artigo 26 da Lei 7/1985, do 2 de abril, de bases de réxime local. Deste xeito, deberán revisarse o obxecto e competencia regulados nos estatutos da mancomunidade co fin de que concorden co mandato da reiterada disposición transitoria.</p>
    <p>O procedemento de modificación dos estatutos das mancomunidades está regulado no artigo 143 da Lei 5/1997, do 22 de xullo, de Administración local de Galicia, en cumprimento do disposto no citado precepto, o presidente da Mancomunidade remitiulle á Consellería de Presidencia, Administracións Públicas e Xustiza a documentación relativa á súa modificación.</p>
    <p>Examinada a documentación, considérase que a tramitación da modificación estatutaria seguiu o procedemento legalmente previsto para tal fin.</p>
    <p>En síntese, para a adopción do acordo de modificación desta mancomunidade observouse a seguinte tramitación:</p>
    <p>– O Pleno da Mancomunidade Turística dos concellos do Carballiño, Ribadavia, Boborás e Leiro aprobou inicialmente a modificación dos seus estatutos o 28 de maio de 2014.</p>
    <p>– O referido acordo someteuse a información pública durante o prazo dun mes no BOP de Ourense núm. 160, do 14 de xullo de 2014, período en que non se presentaron alegacións.</p>
    <p>– Con data do 4 de setembro de 2014, a Deputación Provincial de Ourense emitiu informe favorable.</p>
    <p>– Con data do 29 de xullo de 2014, a Dirección Xeral de Administración Local emitiu informe favorable.</p>
    <p>– Os plenos de cada unha das entidades locais integrantes da Mancomunidade aprobaron a modificación dos estatutos e remitiron á Dirección Xeral de Administración Local unha copia certificada dos acordos de aprobación da dita modificación.</p>
    <p>O contido da modificación afectará os seguintes artigos: o artigo 1 Constitución e ámbito territorial; artigo 3 Dos fins da Mancomunidade; artigo 5 Dos órganos de goberno; artigo 9 Do secretario, interventor e tesoureiro; artigo 10 Da comisión de goberno; artigo 11 Do goberno e da administración; artigo 17 Da duración; artigo 18 Da modificación dos estatutos; e artigo 21 Incorporación posterior de municipios, separación dalgún deles á Mancomunidade ou disolución desta.</p>
    <p>Segundo o antedito e de conformidade co disposto no artigo 143.1.d) da Lei 5/1997, do 22 de xullo, de Administración local de Galicia e demais normativa de aplicación,</p>
    <p class="dog-centrado-sin-cursiva-c-a">DISPOÑO:</p>
    <p>Artigo único. Publicar a modificación da nova redacción dos artigos 1, 3, 5, 9, 10, 11, 13, 17, 18 e 21 dos estatutos da Mancomunidade Turística dos concellos do Carballiño, Ribadavia, Boborás e Leiro.</p>
    <p>Santiago de Compostela, 1 de decembro de 2014</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>
    <h2>ANEXO<br><span class="dog-negrita">Modificación dos</span> estatutos da Mancomunidade Turística dos concellos do Carballiño, Ribadavia, Boborás e Leiro</h2>
    <p>Artigo 1. <em>Constitución e ámbito territorial</em></p>
    <p>1. Os municipios do Carballiño, Ribadavia, Boborás e Leiro constitúense, voluntariamente, en Mancomunidade con personalidade xurídica para o cumprimento dos seus fins. Poderán adherirse outros municipios mediante o procedemento previsto no artigo 21 destes estatutos.</p>
    <p>2. Constitúen, en principio, o ámbito territorial da Mancomunidade os termos municipais do Carballiño, Ribadavia, Boborás e Leiro, todos eles da provincia de Ourense.</p>
    <p>Artigo 3. <em>Dos fins da Mancomunidade</em></p>
    <p>1. Os fins da Mancomunidade, no seu ámbito territorial, serán:</p>
    <p>a) A información e promoción da actividade turística de interese e ámbito local dos concellos mancomunados.</p>
    <p>b) Calquera outro que no futuro se lle poida asignar, logo da modificación dos seus estatutos polo procedemento establecido nos artigos 143 da Lei 5/1997, de Administración local de Galicia, e 18 destes estatutos.</p>
    <p>Artigo 5. <em>Dos órganos de goberno</em></p>
    <p>Os órganos de goberno da Mancomunidade son:</p>
    <p>a) O Pleno da Mancomunidade.</p>
    <p>b) O presidente.</p>
    <p>c) O vicepresidente.</p>
    <p>d) A Xunta de Goberno Local.</p>
    <p>Artigo 9. <em>Do secretario, interventor e tesoureiro</em></p>
    <p>1. As funcións públicas necesarias serán desempeñadas por funcionarios con habilitación de carácter nacional da subescala que corresponda á categoría da praza, unha vez que esta sexa clasificada polo órgano competente da Comunidade Autónoma, e cubrirase por algunha das fórmulas previstas na normativa vixente. Non obstante o anterior, a mancomunidade poderá ser eximida pola Comunidade Autónoma da obriga de manter o posto ou postos de funcionarios con habilitación de carácter nacional cando o seu volume de servizos ou recursos non sexa suficiente para o mantemento do devandito posto.</p>
    <p>2. Son funcións do secretario-interventor:</p>
    <p>a) A de secretaría, compresiva da fe pública e do asesoramento legal, nos termos dos artigos 2 e 3 do Real decreto 1174/1987, de réxime xurídico dos funcionarios de Administración local con habilitación nacional.</p>
    <p>b) A dirección dos servizos de control e fiscalización interna da xestión económico financeira e orzamentaria, e de contabilidade, tesouraría e recadación.</p>
    <p>3. O cargo de tesoureiro será desempeñado por funcionario que desempeñe este posto en calquera dos concellos mancomunados, por acordo do pleno, a proposta do presidente.</p>
    <p>Artigo 10. <em>Da Xunta de Goberno Local</em></p>
    <p>1. A Xunta de Goberno Local estará integrada polo presidente da Mancomunidade e tres membros desta, un por cada concello dos que a compoñen, nomeados ou separados libremente polo presidente, que deberá darlle conta disto ao pleno.</p>
    <p>2. Corresponderalle á Xunta de Goberno Local:</p>
    <p>a) A asistencia ao presidente no exercicio das súas funcións.</p>
    <p>b) As atribucións que o presidente ou o pleno lle deleguen e as que lles atribúan as leis.</p>
    <p>3. A delegación de atribucións efectuarase nos termos previstos no artigo 64.5º da Lei 5/1997, de Administración local de Galicia.</p>
    <p>Artigo 11. <em>Do goberno e de administración</em></p>
    <p>1. O goberno e a administración da Mancomunidade correspóndelle á xunta e ao seu presidente.</p>
    <p>2. Dentro do mes seguinte ao da publicación dos estatutos no <em>Diario Oficial de Galicia</em>, o alcalde do municipio en que radique a sede da Mancomunidade convocara todos os representantes dos municipios mancomunados para realizar sesión extraordinaria para os efectos de resolver sobre os seguintes puntos:</p>
    <p>a) Elección do presidente e vicepresidente.</p>
    <p>b) Designación do secretario.</p>
    <p>c) Constitución da Xunta de Goberno Local.</p>
    <p>d) Periodicidade das sesións.</p>
    <p>e) Delegación de competencias na Xunta de Goberno Local.</p>
    <p>3. A sesión anterior será presidida, ata o momento da elección e toma de posesión do presidente, polo alcalde convocante, asistido polo secretario da comisión xestora.</p>
    <p>Artigo 13. <em>Dos dereitos e deberes dos concellos</em></p>
    <p>1. Son dereitos e deberes dos concellos mancomunados:</p>
    <p>a) Participar na xestión da Mancomunidade de acordo co disposto neste estatutos.</p>
    <p>b) Recibir información directa dos asuntos que sexan do seu interese.</p>
    <p>c) Presentar propostas de actuación no ámbito das materias de competencia municipal.</p>
    <p>d) Consultar a documentación dos arquivos e rexistro da Mancomunidade.</p>
    <p>e) Intervir nas sesións dos órganos da Mancomunidade, con voz e voto, a través dos seus representantes lexítimos, e nos supostos específicos que determinan os estatutos.</p>
    <p>f) Consignar nos seus orzamentos as cantidades precisas para atender, nos sucesivos exercicios, os gastos ordinarios e demais obrigas derivadas dos compromisos contraídos coa Mancomunidade.</p>
    <p>g) Realizar puntualmente as achegas que a cada un lle correspondan para contribuír aos gastos da Mancomunidade, segundo se establece nos seus orzamentos anuais.</p>
    <p>2. Transcorrido o prazo para o ingreso das contribucións dos concellos mancomunados, o presidente da Mancomunidade poderá dirixirse á Xunta de Galicia para a retención dos fondos do concello debedor e o seu ingreso na facenda da Mancomunidade.</p>
    <p>Artigo 17. <em>Da duración</em></p>
    <p>A Mancomunidade terá a duración necesaria para levar a cabo os fins de información e promoción da actividade turística de interese e ámbito local dos concellos mancomunados.</p>
    <p>Artigo 18. <em>Da modificación dos estatutos</em></p>
    <p>Estes estatutos poderán ser modificados, seguindo o procedemento establecido no artigo 143 da Lei 5/1997, de Administración local de Galicia.</p>
    <p>Artigo 21. <em>Incorporación posterior de municipios, separación dalgún deles da Mancomunidade ou disolución desta</em></p>
    <p>1. A incorporación de novos municipios ou separación deles da Mancomunidade, así como a súa disolución, que levará consigo, necesariamente, a modificación dos seus estatutos, axustarase ao seguinte procedemento (artigo 143 da Lei 5/1997, do 22 de xullo, de Administración local de Galicia:</p>
    <p>a) A iniciativa corresponderalle ao Pleno da Mancomunidade, de oficio ou por instancia dos concellos que a constitúen.</p>
    <p>b) Adoptado o acordo, someterase a información pública polo prazo dun mes e, simultaneamente, remitiráselles á deputación ou deputacións provinciais respectivas e á consellería competente en materia de réxime local para o seu informe, polo prazo dun mes.</p>
    <p>c) Rematado o prazo de exposición pública e recibidos os informes a que se refire o punto anterior ou transcorrido o prazo dun mes sen que fosen emitidos, someterase o acordo de modificación dos estatutos ou de disolución da Mancomunidade aos plenos dos concellos mancomunados. A adopción do devantido acordo, que resolverá tamén as alegacións, no caso de que estas fosen presentadas, requerirá o voto favorable da maioría absoluta do número legal de membros de cada unha das corporacións.</p>
    <p>d) Aprobados os acordos de modificación dos estatutos da Mancomunidade ou de disolución desta pola maioría dos concellos mancomunados, a Presidencia da Mancomunidade remitiralle copia certificada deles á consellería competente en materia de réxime local, para a súa íntegra publicación no <em>Diario Oficial de Galicia</em>, e comunicarallos á Administración central do Estado para os efectos establecidos pola lexislación básica de réxime local.</p>
    <p>2. No caso de que un concello decida unilateralmente separarse da Mancomunidade, manifestarao cun ano de antelación, sen deixar de cumprir cos compromisos contraídos nese prazo.</p>

