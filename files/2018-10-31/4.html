---
date: '2018-10-31'
id: G0244-291018-0001
page: 47535
number: 208
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 26 de outubro de 2018 pola que se establecen as condicións para a
  repartición do fondo complementario ao Fondo de Cooperación Local para o ano
  2018.
range: Orde
url: >-
  https://www.xunta.gal/dog/Publicados/2018/20181031/AnuncioG0244-291018-0001_gl.html
---
<p>O impulso de medidas incentivadoras da xestión eficaz e eficiente dos recursos públicos dos municipios galegos é un dos principais obxectivos da Xunta de Galicia, que ten como finalidade contribuír a que os concellos poidan continuar prestando os debidos servizos á cidadanía, mellorando as condicións de vida que satisfagan as súas necesidades á vez que se reducen os custos que a prestación destes servizos traslada á carga impositiva que soporta a veciñanza. Como unha das medidas máis eficaces para acadar estes obxectivos, a Xunta de Galicia pretende promover e apoiar os proxectos de fusión municipal que inicien os concellos da nosa Comunidade Autónoma.</p>
    <p>Nesta liña, a Lei 8/2017, do 26 de decembro, de orzamentos xerais da Comunidade Autónoma de Galicia para o ano 2018 (DOG núm. 245, do 28 de decembro), establece un fondo complementario do Fondo de Cooperación Local para o ano 2018 con destino exclusivo e finalista aos concellos fusionados.</p>
    <p>A dita lei no seu artigo 55.oito dispón que para o ano 2018 dótase un fondo complementario de carácter finalista que se destinará ao cumprimento do sinalado no artigo 13.un, alíneas a) e f), da Lei 5/1997, do 22 de xullo, reguladora da Administración local de Galicia. A repartición deste importe entre as medidas sinaladas realizarase nas condicións que estableza a consellería competente en materia de Administración local.</p>
    <p>No mesmo artigo 55 da Lei 8/2017, do 26 de decembro, establécense os criterios de distribución de novos recursos que se integran no fondo. Consonte o acordo acadado na Subcomisión Permanente do Réxime Económico e Financeiro da Comisión Galega de Cooperación Local, entre estes criterios inclúese a participación en procesos de fusión ou de incorporación voluntaria a outros concellos. Este será o criterio determinante na repartición dun fondo complementario ao Fondo de Cooperación Local, nas condicións que estableza a consellería competente en materia de Administración local.</p>
    <p>Resulta, pois, preciso establecer e precisar as condicións de repartición do fondo complementario ao Fondo de Cooperación Local do ano 2018, considerando como criterio determinante a participación en procesos de fusión ou de incorporación voluntaria a outros concellos.</p>
    <p>Segundo o artigo 1.2 do Decreto 74/2018, do 5 de xullo, polo que se establece a estrutura orgánica da Vicepresidencia e da Consellería de Presidencia, Administracións Públicas e Xustiza, este é o departamento da Xunta de Galicia ao cal lle corresponde a elaboración, proposta e execución da política do Goberno galego en materia de Administración local. </p>
    <p>No artigo 22 do mesmo Decreto 74/2018, do 5 de xullo, indícase que o órgano encargado da xestión das competencias que se lle atribúen á Xunta de Galicia en materia de Administración local é a Dirección Xeral de Administración Local.</p>
    <p>Xa que logo, de conformidade co establecido no punto catro do artigo 55 da Lei 8/2017, do 26 de decembro, de orzamentos xerais da Comunidade Autónoma de Galicia para o ano 2018, a Vicepresidencia e Consellería de Presidencia, Administracións Públicas e Xustiza é o órgano competente para a determinación das condicións de repartición do fondo complementario ao Fondo de Cooperación Local para o ano 2018.</p>
    <p>Por todo isto, </p>
    <h2>DISPOÑO: </h2>
    <p>Artigo 1. <em>Obxecto</em></p>
    <p>1. Por medio desta orde regúlanse as condicións de repartición do fondo complementario ao Fondo de Cooperación Local do ano 2018. </p>
    <p>2. O fondo complementario do Fondo de Cooperación Local para o ano 2018, dotado con 1.950.000 euros, destínase na súa totalidade a aqueles concellos resultantes ou que resulten de procesos de fusión municipal ou de incorporación voluntaria a outros concellos.</p>
    <p>Artigo 2. <em>Beneficiarios</em></p>
    <p>Serán beneficiarios do fondo complementario todos os concellos da Comunidade Autónoma de Galicia resultantes dun proceso de fusión municipal concluído nos cinco anos anteriores.</p>
    <p>Artigo 3. <em>Destino</em></p>
    <p>As achegas procedentes do fondo complementario ao Fondo de Cooperación Local terán carácter non finalista e poderán ser aplicadas polos concellos ao financiamento de programas de gasto de natureza produtiva ou xeradora de emprego, obras ou servizos, gastos de persoal, gastos correntes en bens e servizos, amortización de débeda ou calquera outro gasto ou investimento acorde coas competencias municipais.</p>
    <p>Artigo 4. <em>Distribución</em></p>
    <p>1. O fondo complementario ao Fondo de Cooperación Local do ano 2018 dotado na aplicación orzamentaria 21.01.811B.460.3 será distribuído pola Consellería de Facenda entre aqueles concellos resultantes dun proceso de fusión municipal.</p>
    <p>Estas entidades locais recibirán estas achegas en función da antigüidade que leven fusionados, correspondendo, segundo o caso, un 70 % do importe ás entidades locais fusionadas nos tres últimos anos e un 30 % ás fusionadas entre os cinco e os tres últimos anos.</p>
    <p>2. A Dirección Xeral de Administración local comunicará á Dirección Xeral de Planificación e Orzamentos os concellos que participarán nesta repartición no prazo de tres días desde a publicación desta orde.</p>
    <p>Disposición derradeira </p>
    <p>Esta orde entrará en vigor o día da súa publicación no <em>Diario Oficial de Galicia</em>. </p>
    <p>Santiago de Compostela, 26 de outubro de 2018</p>
    <footer><p>Alfonso Rueda Valenzuela<br>Vicepresidente e conselleiro de Presidencia,<br>Administracións Públicas e Xustiza</p></footer>

