---
date: '1997-04-28'
id: 5BB6
page: 3909
number: 80
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 18 de febreiro de 1997, da Delegación Provincial de Lugo, pola
  que se dispón a inscrición no rexistro e publicación, no Diario Oficial de
  Galicia, do convenio colectivo de ámbito provincial para a empresa Residencia
  de Ancianos Ntra. Sra. del Carmen de Sarria.
range: Resolución
url: 'https://www.xunta.gal/dog/Publicados/1997/19970428/Anuncio5BB6_gl.html'
---
<p>Visto o texto do convenio colectivo para a empresa Residencia de Ancianos Ntra. Sra. del Carmen de Sarria (código 2700762), da provincia de Lugo, asinado o día 5 de febreiro de 1997, pola representación da mentada empresa e a dos seus traballadores, e de conformidade co disposto no artigo 90 apartados 2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo.</p>
<p>Esta delegación provincial,</p>
<p>ACORDA:</p>
<p>Primeiro.-Ordena-la inscrición do citado convenio colectivo no rexistro de convenios desta delegación, así como o seu depósito.</p>
<p>Segundo.-Remiti-lo texto do mentado convenio á Dirección Xeral de Relacións Laborais da Xunta de Galicia.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Lugo, 18 de febreiro de 1997.</p>
<p>Manuel Bande Díaz</p>
<p>Delegado provincial de Lugo</p>
<p>Convenio colectivo da Residencia de Ancianos</p>
<p>Nuestra Señora del Carmen de Sarria (Lugo)</p>
<p>Artigo 1º.-Ámbito persoal e territorial.</p>
<p>1. O presente convenio colectivo establece e regula as normas polas que se rexerán as relacións laborais entre o padroado da Residencia de Ancianos Nuestra Señora del Carmen de Sarria (Lugo) e o seu persoal laboral.</p>
<p>2. Así mesmo, integrarase no presente convenio o persoal laboral que ingrese con posterioridade na citada residencia.</p>
<p>Artigo 2º.-Vixencia e denuncia.</p>
<p>O presente convenio entrará en vigor o día que sexa asinado pola comisión negociadora. Os efectos económicos terán vigor desde o día 1 de xaneiro de 1997 e serán revisados anualmente.</p>
<p>Para as revisións económicas terase en conta a cláusula de revisión salarial, que garantirá sempre o poder adquisitivo en caso de desviación do IPC.</p>
<p>A vixencia deste convenio rematará o día 31 de decembro de 1998, e prorrogarase automaticamente, a non ser que se produza denuncia escrita de cal</p>
<p>quera das partes dentro dos dous últimos meses de vixencia; en tal caso, a comisión negociadora deberá reunirse dentro dos vinte días seguintes á denuncia.</p>
<p>De producirse a dita denuncia, este convenio prorrogarase ata a aprobación do que o substitúa.</p>
<p>Artigo 3º.-Órgano de vixilancia-comisión paritaria.</p>
<p>Crearase unha comisión paritaria para vixilancia, control e integración do presente convenio, que estará formada por partes iguais pola parte empresarial e social, cun máximo de dous membros por cada parte, que se reunirán por solicitude de calquera das partes.</p>
<p>Artigo 4º.-Traballos de superior e inferior categoría.</p>
<p>Ademais do establecido no artigo 39 do Estatuto dos traballadores, teranse en conta os seguintes principios:</p>
<p>1. A realización de traballos de categoría superior ou inferior, responderá a necesidades perentorias e excepcionais, e durará o tempo mínimo imprescindible.</p>
<p>2. Esta situación comunicaráselle ó traballador por escrito, e tamén ó representante dos traballadores.</p>
<p>Artigo 5º.-Organización do traballo.</p>
<p>A organización do traballo é facultade da empresa, sen prexuízo dos dereitos e facultades de audiencia e información recoñecidos ó persoal nos artigos 40, 41 e 64.1º do Estatuto dos traballadores, así como o lexislado nesta materia na Lei orgánica de liberdade sindical.</p>
<p>Artigo 6º.-Xornada de traballo.</p>
<p>A xornada de presencia e traballo efectivo será de 40 horas semanais, de forma continuada en quendas de mañá, tarde ou noite, agás o persoal de cociña, que terá o seguinte horario: das 8 ás 15 horas e das 14 horas ás 21 horas, en quendas de mañá e tarde. Excepcionalmente e por necesidades do servicio, valoradas por comisión paritaria, poderá establecerse por tempo determinado o horario en xornada partida desde as 9 ás 14 horas e das 19 ás 21 horas.</p>
<p>Tódolos traballadores con xornada continuada terán dereito a unha pausa retribuída de 30 minutos durante a xornada de traballo, ou de 15 minutos no caso de realizaren xornada partida.</p>
<p>Artigo 7º.-Descanso e festivos.</p>
<p>1. Descanso semanal: os traballadores terán dereito a un descanso mínimo semanal dun día e medio ininterrompido que, como regra xeral, comprenderá o sábado e o domingo.</p>
<p>En todo caso, e sen prexuízo da xornada laboral pactada, terase dereito a desfrutar, en semanas alternas, do descanso semanal en domingo e medio día laborable anterior.</p>
<p>O desfrute do descanso semanal é obrigatorio e non acumulable, agás naqueles casos nos que, por petición do traballador e por causa xustificada, se autorice a súa acumulación.</p>
<p>2. Domingos e festivos. Un domingo ou festivo de traballo inhabilita, como mínimo, para traballa-lo festivo ou domingo seguinte; fixaranse criterios de rotación para o persoal suxeito a estas circunstancias.</p>
<p>Todo o persoal suxeito a este convenio desfrutará como descanso os días 24 e 31 de decembro. Se por necesidades do servicio non se puidesen desfrutar eses días, facilitarase un descanso equivalente no mes de xaneiro seguinte.</p>
<p>Artigo 8º.-Vacacións.</p>
<p>Todo o persoal afectado polo presente convenio, cun ano de servicios como mínimo, terá dereito a unhas vacacións retribuídas de trinta días naturais. De non levar un ano de servicios, o desfrute das vacacións será en proporción ós días traballados, a razón de dous días e medio por mes traballado ou fracción.</p>
<p>A distribución dos períodos de vacacións farase por acordo entre a dirección do centro e os traballadores, a través dos seus representantes.</p>
<p>O calendario de vacacións ultimarase antes do día 30 de xaneiro de cada ano.</p>
<p>As vacacións anuais desfrutaranse en dúas quendas, de 15 días cada unha; unha durante os meses de xuño, xullo, agosto e setembro, e outra durante o resto do ano.</p>
<p>En tódalas situacións de incapacidade transitoria ou permiso por maternidade que coincidan coas datas nas que deberán desfrutarse as vacacións, o desfrute posporase a datas posteriores á situación de alta, sempre e cando a baixa non se inicie durante o período de desfrute.</p>
<p>Artigo 9º.-Licencias e permisos retribuídos.</p>
<p>Todo o persoal vinculado a este convenio, logo de aviso e posterior xustificación (agás os asuntos propios), poderá desfrutar das seguintes licencias:</p>
<p>a) Quince días naturais ininterrompidos por matrimonio.</p>
<p>b) Polo nacemento ou adopción dun fillo e pola morte, enfermidade grave ou intervención cirúrxica do cónxuxe ou persoa que se atope ligada de forma permanente por análoga relación de afectividade co beneficiario ou dun familiar ata o segundo grao de consanguinidade ou afinidade: catro días cando o suceso se produza na mesma localidade e seis días cando sexa en localidade distinta.</p>
<p>c) Por traslado de domicilio sen cambio de residencia: un día; en caso de ter cambio de residencia, dous días.</p>
<p>d) Cinco días ó ano para asuntos persoais sen xustificación, atendendo sempre as necesidades do ser</p>
<p>vicio, que deberá ser expresamente xustificada. Se os servicios prestados son inferiores ó ano natural, os días que se desfrutarán serán proporcionais ó tempo efectivamente traballado.</p>
<p>e) Para realizar funcións sindicais, de formación sindical ou de representación do persoal, nos termos legalmente establecidos.</p>
<p>Artigo 10º.-Licencias especiais e condicións de traballo nos supostos de maternidade ou paternidade.</p>
<p>A traballadora embarazada terá dereito a escolle-la data das súas vacacións regulamentarias.</p>
<p>A traballadora ou traballador cun fillo menor de nove meses terá dereito a unha hora diaria de ausencia ó traballo. Este período de tempo poderá dividirse en dúas fraccións ou substituílo por unha reducción da xornada nunha hora.</p>
<p>No non previsto neste apartado rexerá o regulado na Lei de maternidade, adopción e paternidade.</p>
<p>Artigo 11º.-Estructura do salario.</p>
<p>a) Salario base: é a parte de retribución do traballador fixada para a xornada ordinaria de traballo en función da súa categoría profesional. A súa contía figura no anexo I.</p>
<p>a) Plus de asistencia: establécese este plus sempre que non se producisen faltas de asistencia, xustificadas ou non. O descanso diario por faltas de asistencia será de trescentas pesetas. A súa contía figura no anexo I.</p>
<p>c) Plus de domingos e festivos: terá o carácter de fixo, sempre e cando se encargue o persoal da puntual cobertura dos servicios en domingos e festivos; en caso contrario, descontaráselle ó traballador por cada día de falta ó traballo, a cantidade de mil catrocentas cincuenta pesetas. Non obstante e logo de comunicación á empresa coa anterioridade debida (48 horas), os traballadores poderán cambia-la súa quenda de traballo os domingos e festivos, o que non suporá reducción ningunha nos seus ingresos. Contía anexo I.</p>
<p>d) Complemento de antigüidade. Devengarase por medio de quinquenios ó 6 % para tódalas categorías sobre o salario base.</p>
<p>Artigo 12º.-Pagas extraordinarias e percepción de haberes.</p>
<p>a) Todo o persoal incluído no ámbito de aplicación deste convenio terá dereito a percibir dúas pagas extraordinarias, que se aboarán co salario do mes de xuño e no mes de decembro (antes do día 22).</p>
<p>A contía de cada unha das pagas será igual a unha mensualidade de salario base máis antigüidade.</p>
<p>b) As retribucións pagaranse mensualmente mediante nómina, na que se reflectirán con absoluta claridade tódolos conceptos retributivos, recollendo tamén tódolos conceptos polos que se produzan descontos nos haberes dos traballadores.</p>
<p>Artigo 13º.-Horas extraordinarias.</p>
<p>1. As horas extraordinarias son aquelas que excedan da xornada normal de traballo e teñan carácter excepcional.</p>
<p>2. Tenderase a reducir ó mínimo imprescindible as horas extraordinarias que non se deban a imprevistos e teñan carácter excepcional. Como norma xeral, a realización de horas extraordinarias terá sempre un carácter voluntario.</p>
<p>O seu límite será de 80 horas en cómputo anual.</p>
<p>Para efectos económicos, o valor da hora extraordinaria será igual ó valor da hora ordinaria incrementada nun 50%.</p>
<p>Artigo 14º.-Incapacidade laboral transitoria.</p>
<p>Durante o período de ILT derivado de accidente de traballo ocorrido na empresa ou en acto de servicio, así como in itinere, a empresa completará ata o 100% do salario base máis complementos de antigüidade, a prestación que corresponda á Seguridade Social, e percibirase o dito complemento a partir do día seguinte ó do accidente.</p>
<p>Nos casos de enfermidade ou accidente non laboral, a indemnización complementaria percibirase unha vez transcorridos vinte días desde a data da baixa.</p>
<p>Artigo 15º.-Xubilación.</p>
<p>a) Xubilación forzosa. Terá este carácter ó cumpri-lo traballador a idade de 65 anos.</p>
<p>Aqueles traballadores que, ó chegaren a esta idade, non teñan cumprido o período mínimo de cotización á Seguridade Social para causar dereito á referida prestación, poderán continuar prestando servicios ata cumpriren o citado período de cotización, momento no que se causará baixa de xeito inmediato.</p>
<p>b) Xubilación voluntaria. Poderán xubilarse voluntariamente aquelas persoas que así o desexen de acordo cos requisitos establecidos no réxime de Seguridade Social.</p>
<p>No momento da xubilación, o persoal suxeito a este convenio percibirá unha gratificación equivalente a un mes de salario bruto.</p>
<p>Artigo 16º.-Seguridade e hixiene.</p>
<p>O persoal acollido a este convenio ten dereito a unha protección eficaz da súa integridade física e unha adecuada política de seguridade e hixiene no traballo.</p>
<p>Artigo 17º.-Roupa de traballo.</p>
<p>Facilitaráselle roupa de traballo e calzado profesional de uso obrigatorio a todo o persoal, contra o reintegro dos deteriorados. No caso de que a deterioración ou perda se produza por neglixencia do traballador, este deberá procurarse pola súa conta a roupa de traballo que necesite para o desenvolvemento do seu labor.</p>
<p>Artigo 18º.-Dereitos de representación sindical.</p>
<p>O delegado de persoal desempeñará a representación dos traballadores ante a empresa. Para levar a cabo estas funcións de representación, disporá de 16 horas retribuídas cada mes, sen que poidan acumularse dun mes para outro, todo iso sen prexuízo do disposto no Estatuto dos traballadores e na Lei orgánica de liberdade sindical.</p>
<p>Artigo 19º.-Incumprimentos, faltas e sancións.</p>
<p>Os traballadores poderán ser sancionados pola empresa, en virtude de incumprimentos laborais, de acordo coa graduación de faltas e sancións que se establecen neste artigo.</p>
<p>Toda falta cometida por un traballador clasificarase, atendendo a súa importancia, en leve, grave e moi grave.</p>
<p>a) Serán faltas leves:</p>
<p>1. A incorrección co público e cos compañeiros e subordinados.</p>
<p>2. O atraso, neglixencia ou descoido no cumprimento das súas tarefas.</p>
<p>3. A falta de asistencia ó traballo sen causa xustificada de tres días ó mes.</p>
<p>4. En xeral, o incumprimento dos deberes por neglixencia ou descoido escusable.</p>
<p>b) Serán faltas graves:</p>
<p>1. A falta de disciplina no traballo ou do respecto debido ós demais traballadores, independentemente da súa categoría.</p>
<p>2. O incumprimento das instruccións dos responsables e das obrigas concretas do posto de traballo ou as neglixencias das que poidan derivarse prexuízos graves para o servicio.</p>
<p>3. A falta de asistencia ó traballo sen causa xustificada durante tres días ó mes.</p>
<p>4. A diminución continua e voluntaria no rendemento de traballo normal e pactado.</p>
<p>5. A reincidencia na comisión de faltas leves, aínda que sexan de distinta natureza, dentro dun mesmo trimestre.</p>
<p>c) Serán faltas moi graves:</p>
<p>1. A fraude e o abuso de confianza nas xestións encomendadas, así como calquera conducta constitutiva de delicto doloso, e o furto ou roubo, tanto á empresa coma ós seus compañeiros de traballo ou a calquera persoa das dependencias do centro de traballo.</p>
<p>2. A manifesta insubordinación individual ou colectiva.</p>
<p>3. A falta de asistencia non xustificada ó traballo durante máis de catro días ó mes.</p>
<p>4. A reincidencia en faltas graves, aínda que sexan de distinta natureza, dentro dun período de seis meses.</p>
<p>Sancións.</p>
<p>a) Por faltas leves:</p>
<p>-Amoestación por escrito.</p>
<p>-Suspensión de emprego e soldo de ata dous días.</p>
<p>b) Por faltas graves:</p>
<p>-Suspensión de emprego e soldo de tres días a un mes.</p>
<p>c) Por faltas moi graves:</p>
<p>-Suspensión de emprego e soldo dun mes e un día a tres meses.</p>
<p>-Despedimento.</p>
<p>As sancións por faltas graves e moi graves requirirán a tramitación previa de expediente disciplinario, a iniciación do cal se lles comunicará ó interesado e ós representantes dos traballadores, dándoselles previamente audiencia a ambos.</p>
<p>ANEXO I</p>
<p>Actualización de salarios para o ano 1997</p>
<table><tbody><tr><td></td></tr>
<tr><td></td></tr>
<tr><td></td><td>Salario
base</td><td>Plus
asistencia</td><td>Plus
Dom.-festivos</td></tr>
<tr><td></td></tr>
</tbody></table>
<table><tbody><tr><td>Auxiliar de clínica</td><td>90.000</td><td>10.660</td><td>5.435</td></tr>
<tr><td>Cociñeira</td><td>90.000</td><td>10.660</td><td>5.435</td></tr>
<tr><td>Axudante cociña</td><td>84.500</td><td>10.660</td><td>5.435</td></tr>
<tr><td>Camareira-limpadora</td><td>84.500</td><td>10.660</td><td>5.435</td></tr>
<tr><td>Oficios varios</td><td>84.500</td><td>10.660</td><td>5.435</td></tr>
</tbody></table>
<p>ANEXO II</p>
<p>Categorías e as súas funcións</p>
<p>Auxiliar de clínica.</p>
<p>-Vixiar e atende-los residentes, as súas necesidades xerais, humanas e sanitarias, especialmente no momento en que estes necesiten dos seus servicios.</p>
<p>-Preparar e administra-los medicamentos segundo as prescricións facultativas.</p>
<p>-Toma-la presión sanguínea, o pulso e a temperatura. Colaborar cos médicos preparando o material e medicamentos que teñen que ser utilizados. Ordena-las historias clínicas, anota-los datos relacionados coa propia función que deba figurar.</p>
<p>-Atende-lo residente encamado por enfermidade, efectuando os cambios de postura prescritos, controla-lo servicio de comidas ós enfermos e subministrar directamente a aqueles pacientes ós que a dita comida requira instrumentalización (sonda nasogástrica, sonda gástrica, etc.).</p>
<p>-Controla-la hixiene persoal dos residentes e tamén os medicamentos e alimentos que estes teñan nos cuartos.</p>
<p>-Atende-las necesidades sanitarias que teña o persoal que traballa no centro e sexan da súa competencia.</p>
<p>-Realiza-los pedidos de farmacia, analítica e radioloxía naqueles centros onde non exista especialista.</p>
<p>-Vixiar e ter coidado da execución das actividades de tipo físico recibidas polo médico, observando as incidencias que poidan presentarse durante a súa realización.</p>
<p>Cociñeira.</p>
<p>-Como responsable do departamento, ocuparase da organización, distribución e coordinación de todo o persoal adscrito á cociña, así como da elaboración e condimentación das comidas, con suxeición ó menú e réximes alimentarios que proporá, para a súa aprobación, á dirección do centro e supervisión do departamento médico.</p>
<p>-Supervisa-los servicios ordinarios, especiais e extraordinarios que diariamente se comuniquen.</p>
<p>-Dispoñer entre o persoal de cociña, a montaxe dos carros cos menús elaborados.</p>
<p>-Vixia-la despensa de cada día, mirando de subministra-los artigos ó almacén, vixiando o seu estado, que se encargará de sacar a medida que se necesiten, para a confección dos diferentes servicios que se vaian realizar.</p>
<p>-Reconta-las existencias cos administradores da residencia, comunicarlle á dirección as faltas que vexa e ter en conta que o persoal ó seu cargo cumpra coa súa actividade profesional, vixiando tamén a súa hixiene e uniformidade.</p>
<p>-Realizar todas aquelas funcións que, sen especificar, estean en consonancia co seu lugar de traballo e cualificación profesional.</p>
<p>-Supervisar-lo mantemento en perfectas condicións de limpeza e funcionamento da maquinarias e utensilios propios do departamento, tales como bandexas, fogóns, fornos, frixideira, extractores, filtros, cortadoras, potas, etc.</p>
<p>Axudante de cociña.</p>
<p>-É o operario que está ás ordes do xefe de cociña cociñeiro e que o axuda nas súas funcións.</p>
<p>Camareira-limpadora.</p>
<p>-Realizará o seu traballo ás ordes da gobernanta ou da dirección. Desenvolverá, entre outras, as seguintes funcións:</p>
<p>-Realiza-las tarefas propias de comedor, servicios de camareira e atención ós residentes nos locais do centro.</p>
<p>-Realiza-las funcións propias de lavandería, lencería, uso e atención da maquinaria, dándolle-la mellor utilización ós materiais.</p>
<p>-Realiza-las tarefas propias da limpeza dos cuartos e zonas comúns procurando ocasionarlles tan poucas molestias como poida ós residentes.</p>
<p>-Comunicarlle ó seu xefe inmediato ou á dirección as anomalías ou defectos, desorde manifesto, avarías, etc., que observou no desenvolvemento das súas tarefas.</p>
<p>-Realizar, en xeral, cantas tarefas de servicios de limpeza e de tipo hosteleiro como servir mesas, etc. sexan precisas para a correcta atención ós residentes.</p>
<p>Oficial de oficios varios.</p>
<p>-É o operario que realiza directamente ou coa axuda doutros axudantes as operacións de mantemento do centro, das súas instalacións interiores e exteriores.</p>
<p>-Realiza-las comprobacións periódicas nas máquinas e instalacións, limpar salas de máquinas, cadros eléctricos, etc.</p>
<p>-Realizar traballos de paleta, pintura, carpintería, etc., que son necesarios para o mantemento das instalacións do edificio.</p>
<p>-Controla-las visitas e o traballo realizado polas firmas contratadas para o mantemento daquelas instalacións onde estea establecido.</p>
<p>2453</p>

