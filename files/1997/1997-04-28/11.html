---
date: '1997-04-28'
id: 5BD6
page: 3918
number: 80
agency: SERVICIO GALEGO DE SAÚDE
section: IV. OPOSICIÓNS E CONCURSOS
title: >-
  Resolución do 21 de abril de 1997, da Dirección Xeral de Recursos Humanos,
  pola que se modifica a do 19 de xuño de 1995 que convoca concurso-oposición
  para o ingreso en determinadas categorías de persoal estatutario do Servicio
  Galego de Saúde.
range: Resolución
url: 'https://www.xunta.gal/dog/Publicados/1997/19970428/Anuncio5BD6_gl.html'
---
<p>O Decreto 74/1995, do 10 de marzo, que aproba a oferta de emprego público do persoal estatutario do Servicio Galego de Saúde para o ano 1995, inclúe no seu anexo 24 prazas para o grupo de técnico da función administrativa, axustándose as convocatorias e as súas bases ós preceptos básicos contidos</p>
<p>no Real decreto 118/1991, do 25 de decembro, declarando con carácter supletorio os preceptos non básicos da dita norma.</p>
<p>Por Resolución do 19 de xuño de 1995 (DOG nº 122, do 27 de xuño) convócase concurso-oposición para o ingreso en determinadas categorías de persoal estatutario do Servicio Galego de Saúde e, concretamente, para o grupo técnico da función administrativa un total de 24 prazas, 12 delas para a modalidade xurídica e outras 12 para a modalidade económica. Dentro de cada modalidade resérvanse 3 prazas para a súa provisión polo sistema de promoción interna.</p>
<p>A base primeira, 2 da citada convocatoria permite expresamente aplica-lo disposto, con carácter supletorio, no artigo 3.2º do Real decreto 118/1991, do 25 de decembro, no relativo ó incremento do número das prazas inicialmente convocadas que non supere o 15%, sen necesidade da apertura dun novo prazo de presentación de instancias, sempre que non estivera rematada a fase de oposición e isto viñera imposto polas necesidades do servicio.</p>
<p>A este respecto, con posterioridade á aprobación da oferta de emprego do persoal estatutario do Servicio Galego de Saúde polo Decreto 74/1995, do 10 de marzo, dotáronse orzamentariamente nos cadros de persoal os suficientes postos da referida categoría que, tendo a condición de vacantes, poden atende-lo incremento de tres prazas no grupo técnico da función administrativa. Ademais o aumento da demanda de todo tipo de prestacións administrativas e asistenciais, coa súa heteroxeneidade, dotan, cada vez máis, de gran importancia as funcións do actual grupo técnico, sendo preciso reforzalo no posible.</p>
<p>Neste sentido cabe salientar, ademais, a importante reforma que se está a levar a cabo no eido da atención primaria na nosa Comunidade Autónoma que esixe a dotación de postos de traballo da área de xestión na súa categoría superior.</p>
<p>Así pois, xorde a posibilidade de incrementar 3 prazas no grupo técnico da función administrativa, todas elas polo sistema de acceso libre, posto que aínda nin se fixo pública a conclusión da fase de oposición, nin se lesionan os intereses lexítimos do conxunto de aspirantes que participan en calquera das quendas de acceso.</p>
<p>Así mesmo, nin o Decreto 74/1995, do 10 de marzo, nin a Resolución do 19 de xuño de 1995, se pronuncian sobre a posibilidade de que, en caso de non cubrirse tódolas prazas ofertadas nunha das dúas posibilidades da dita categoría do grupo técnico da función administrativa, poida acrecentarse na outra modalidade o número de prazas finalmente ofertadas, sendo así que no grao de desenvolvemento actual da fase de oposición, o número de aspirantes que continúan na modalidade económica é inferior o número de prazas ofertadas nela, polo que procede declarar expresamente que tódalas prazas non cubertas nesta modalidade acrecentarán á modalidade xurídica.</p>
<p>Polo tanto, tendo en conta a acreditación da súa xustificación imposta polas necesidades do servicio,</p>
<p>á vista do informe favorable da asesoría xurídica da Consellería de Sanidade e Servicios Sociais, este centro directivo,</p>
<p>RESOLVE:</p>
<p>Primeiro.-Incrementa-lo número de prazas ofertadas na categoría do grupo técnico da función administrativa de persoal estatutario do Servicio Galego de Saúde, do concurso-oposición convocado pola Resolución do 19 de xuño de 1995, en tres prazas máis, sen necesidade de apertura dun novo prazo de presentación de instancias.</p>
<p>Segundo.-Todas estas prazas intégranse na quenda de acceso libre, con idéntica suxeición ás bases da dita convocatoria cás demais prazas convocadas.</p>
<p>Terceiro.-Declarar expresamente que tódalas prazas non cubertas na modalidade económica acrecentarán ás ofertadas inicialmente na modalidade xurídica na quenda de acceso libre.</p>
<p>Cuarto.-A presente resolución poderá ser impugnada polos interesados nos termos previstos na base décima da citada convocatoria.</p>
<p>Santiago de Compostela, 21 de abril de 1997.</p>
<p>Valeriano Martínez García</p>
<p>Director xeral de Recursos Humanos</p>
<p>2982</p>

