---
date: '1997-01-28'
id: 2EA6
page: 904
number: 18
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 22 de xaneiro de 1997 pola que se clasifica como de interese cultural
  a Fundación Xosé Neira Vilas.
range: Orde
url: 'https://www.xunta.gal/dog/Publicados/1997/19970128/Anuncio2EA6_gl.html'
---
<p>Visto o expediente de clasificación da Fundación Xosé Neira Vilas, con domicilio en Vila de Cruces.</p>
<p>Supostos de feito.</p>
<p>1. José Santiago Neira Vilas, na súa calidade de presidente do padroado da fundación, en escrito do 3 de xaneiro de 1997, formulou solicitude de clasificación para efectos da súa inscrición no Rexistro de Fundacións de Interese Galego.</p>
<p>2. A fundación foi constituída en escritura pública outorgada en Santiago de Compostela, o día 27 de maio de 1993, ante o notario Juan José Ecenarro y Anzorandia, co número mil catrocentos corenta e dous bis do seu protocolo e corrixida por outra posterior outorgada en Santiago de Compostela, o día 23 de decembro de 1996, ante o notario José Antonio Montero Pardo, co número dous mil trescentos trece do seu protocolo, outorgada polo conselleiro de Cultura e Comunicación Social da Xunta de Galicia, o presidente da Deputación Provincial de Pontevedra, o director xeral do Patrimonio Cultural da Consellería de Cultura e Comunicación Social da Xunta de Galicia, o alcalde-presidente do Concello de Vila de Cruces, o presidente da Asociación de Veciños da Parroquia de Gres, o presidente da Comisión de Cultura da Deputación Provincial de Pontevedra, os cónxuxes José Santiago Neira Vilas e Anisia Miranda Fernández, Isaac Díaz Pardo, Cesáreo Sánchez Iglesias e Álvaro Rodríguez Carballo, </p>
<p>interveñen o primeiro en nome e representación da Xunta de Galicia, o segundo en nome e representación da Deputación Provincial de Pontevedra, o terceiro, no exercicio do seu cargo, o cuarto en nome e representación do Concello de Vila de Cruces, o quinto en nome e representación da Asociación de Veciños de Gres, o sexto en representación da Comisión de Cultura da Deputación Provincial de Pontevedra e os demais comparecentes interveñen no seu propio nome e dereito, e José Santiago Neira Vilas, ademais, en representación de Jesús Neira Vilas e Daniel Barata Quintas.</p>
<p>3. Segundo consta no artigo 6 dos seus estatutos, o obxecto da fundación é, entre outros, promover e divulga-la cultura galega nos seus máis diversos aspectos, en tódalas facetas da cultura universal que incidan no patrimonio cultural de Galicia.</p>
<p>4. O padroado da fundación está constituído polos membros sinalados no artigo 11 dos estatutos.</p>
<p>5. A comisión integrada polos secretarios xerais de tódalas consellerías elevoulle ó conselleiro da Presidencia e Administración Pública proposta de clasificación como de interese cultural da Fundación Xosé Neira Vilas, dado o seu obxecto e finalidade, polo que, cumpríndose os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime</p>
<p>das fundacións de interese galego, e segundo establece o artigo 32.1 e 2 do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como de interese cultural e a súa adscrición á Consellería de Cultura e Comunicación Social.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño, e a Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeral aplicación.</p>
<p>Fundamentos de dereito.</p>
<p>1. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26 do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2.c) do Decreto 248/92, do 18 de xuño, polo que se aproba o Regulamento de organización e funcionamento do protectorado das fundacións de interese galego, correspóndelle a esta consellería a clasificación da fundación e a adscrición á consellería correspondente, que exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 20 de xaneiro de 1997.</p>
<p>Na súa virtude,</p>
<p>DISPOÑO:</p>
<p>Clasificar como de interese cultural a Fundación Xosé Neira Vilas e adscribila á Consellería de Cultura e Comunicación Social que exercerá plenamente o protectorado sobre ela.</p>
<p>Santiago de Compostela, 22 de xaneiro de 1997.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>535</p>

