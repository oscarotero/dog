---
date: '1997-02-12'
id: '3622'
page: 1
number: 29
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 31 de xaneiro de 1997 pola que se convocan e aproban as bases que
  rexerán a convocatoria de axudas para o establecemento de convenios de
  colaboración con institucións públicas e privadas sen fins de lucro para a
  realización de programas de investigación.
range: Orde
url: 'https://www.xunta.gal/dog/Publicados/1997/19970212/Anuncio3622_gl.html'
---
<p>A ordenación, a planificación e a execución das competencias en materia de fomento da investigación correspondentes á Consellería de Educación e Ordenación Universitaria, en relación coas que lle atribúe á Comunidade Autónoma, neste tema, o artigo 27.19º do Estatuto de autonomía, permite poñer en marcha accións caracterizadas xeralmente como accións de expansión do sistema universitario en particular e da comunidade científica de Galicia en xeral. Estas accións concrétanse en dous tipos distintos:</p>
<p>a) O desenvolvemento de convenios con institucións investigadoras de fóra da Comunidade Autónoma, utilizando como instrumento de cambio a realidade de Galicia, o seu coñecemento e a súa infraestructura de I+D.</p>
<p>b) O desenvolvemento de convenios con institucións públicas ou privadas de Galicia, sen fins de lucro e con interese manifesto na investigación científica e no desenvolvemento tecnolóxico (universi</p>
<p>dades, fundacións, asociacións,...), utilizando como instrumento de cambio, igual que no caso anterior, a realidade de Galicia, o seu coñecemento e a súa infraestructura de I+D.</p>
<p>Coa presente orde procédese a dar forma legal ás accións encamiñadas á colaboración con institucións públicas ou privadas de Galicia. A experiencia das convocatorias de anos anteriores permite manter que este tipo de accións son de grande interese para as institucións afectadas e favorecen, por medio do apoio económico axustado ós programas que propoñen as institucións, a formación de investigadores en consonancia coas necesidades de centros de traballo.</p>
<p>Polo que antecede esta consellería,</p>
<p>DISPÓN:</p>
<p>Artigo 1º.</p>
<p>1.-Convócanse axudas para o establecemento de convenios de colaboración entre a Consellería de Educación e Ordenación Universitaria e as universidades de Galicia, centros públicos de investigación establecidos na Comunidade Autónoma, fundacións, asociacións e outros entes públicos ou privados de Galicia sen fins de lucro e con interese manifesto na investigación científica e no desenvolvemento tecnolóxico.</p>
<p>2.-O convenio de colaboración ten por obxecto a realización de convocatorias conxuntas de axudas e bolsas destinadas á realización de investigación científica (básica e aplicada) ou investigación tecnolóxica.</p>
<p>3.-As oportunidades que ofrece o convenio van dirixidas a investigadores que desenvolvan a súa actividade en centros establecidos na nosa Comunidade Autónoma.</p>
<p>Artigo 2º.</p>
<p>Para a concesión destas axudas destinarase a cantidade de 50.000.000 de ptas. con cargo á aplicación orzamentaria 07.05.431A.740.0 dos orzamentos xerais da Comunidade Autónoma de Galicia para 1997. Nembargantes a citada cantidade poderase incrementar ata un máximo dun 20% en función das peticións presentadas e de acordo coas dispoñibilidades de crédito. A Consellería de Educación e Ordenación Universitaria poderá facer pública unha nova convocatoria, en iguais ou diferentes termos, no suposto de que as adxudicacións acordadas non cubran a totalidade do crédito orzado.</p>
<p>Artigo 3º.</p>
<p>As solicitudes no modelo oficial nº 18, que se publica como anexo á presente orde, presentaranse no rexistro xeral da Consellería de Educación e Ordenación Universitaria ou por calquera das formas previstas no artigo 38.4º da Lei 30/1992, de réxime xurídico das administracións públicas e do procedemento administrativo común. As solicitudes irán acompañadas dunha memoria na que, entre outras circunstancias, se especifique:</p>
<p>a) O tipo de acción que se pretende realizar.</p>
<p>b) As bases polas que se rexerá a convocatoria derivada do posible convenio.</p>
<p>c) O orzamento previsto para o desenvolvemento da dita acción, diferenciando a parte que achega a institución solicitante e a que solicita desta consellería.</p>
<p>d) Aceptación expresa de que a composición da comisión que resolverá o concurso da convocatoria derivada do convenio será proporcional á contribución económica de cada unha das partes que asinan.</p>
<p>O prazo de presentación de solicitudes remata o 1 de abril de 1997.</p>
<p>Artigo 4º.</p>
<p>A selección dos beneficiarios será realizada pola Comisión de Selección de Política Científica que elevará a proposta de resolución á Dirección Xeral de Universidades e Investigación para que resolva. Esta resolución publicarase no Diario Oficial de Galicia.</p>
<p>Artigo 5º.</p>
<p>A concesión das axudas será efectiva a partir da sinatura dun convenio específico no que se concrete a contía da axuda concedida, así como as bases polas que se rexerá a acción que se vai realizar, en cumprimento do establecido no artigo 3º.</p>
<p>Artigo 6º.</p>
<p>A Dirección Xeral de Universidades e Investigación poderá utiliza-los procedementos de seguimento que considere necesarios para coñecer, en todo momento, o investimento das cantidades pagadas.</p>
<p>Artigo 7º.</p>
<p>As axudas concedidas ó abeiro desta convocatoria libraranse de acordo coa normativa vixente.</p>
<p>Artigo 8º.</p>
<p>A convocatoria, as súas bases e todos cantos actos administrativos se deriven dela, poderán ser impugnados polos interesados nos casos e na forma establecidos na Lei 30/1992.</p>
<p>Artigo 9º.</p>
<p>Para os efectos establecidos no artigo 42.2º da Lei 30/1992, o prazo máximo para resolve-las solicitudes correspondentes ás accións especificadas nesta orde será de 12 meses, de conformidade co establecido no Decreto 267/1994, do 29 de xullo, polo que se aproba a relación de procedementos iniciados por solicitude dos interesados, dos que sexa competente para resolve-la Consellería de Educación e Ordenación Universitaria e nos que a falta de resolución expresa da Administración produce efectos desestimatorios ou estimatorios.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 31 de xaneiro de 1997.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>956</p>

