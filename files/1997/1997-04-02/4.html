---
date: '1997-04-02'
id: 4D46
page: 2
number: 62
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 64/1997, do 14 de marzo, de cooperación coas entidades locais para a
  mellora das facendas municipais.
range: Decreto
url: 'https://www.xunta.gal/dog/Publicados/1997/19970402/Anuncio4D46_gl.html'
---
<p>A situación económico-financeira das facendas municipais de Galicia aconsella establecer un programa piloto de colaboración entre a Xunta de Galicia e as corporacións locais galegas co obxecto de posibilita-la cooperación interadministrativa para a posible reducción dos desequilibrios financeiros existentes.</p>
<p>Os resultados deste programa durante 1997 orientarán a futura cooperación de ámbalas dúas administracións, neste campo.</p>
<p>A Lei 11/1996, do 30 de decembro, de presupostos xerais da Comunidade Autónoma de Galicia para 1997 inclúe a cantidade de 1.000.000.000 de pesetas con destino a este programa.</p>
<p>Por unha banda convén fixar un criterio de distribución territorial do crédito e, por outra, o procedemento que estableza medidas de xestión áxiles e eficaces que permitan a tramitación dos ditos fondos públicos, dentro do marco legal establecido. Respecto á distribución territorial pártese do acordo adoptado polo Parlamento de Galicia, na súa Comisión 3ª de Economía e Facenda, na data 27 de febreiro de 1997.</p>
<p>En relación coas medidas de xestión, o presente decreto adopta e parte das normas específicas, inspiradas na experiencia, para a tramitación dos Fondos de Cooperación Local.</p>
<p>Dado o carácter de experiencia piloto deste programa parece conveniente que sexan as corporacións locais, adoptando decisións de corresponsabilidade e autonomía municipal, as que de acordo coa súa situación económico-financeira poidan establece-los criterios de utilización dos importes que lles corresponden, ben no cofinanciamento de plans de investimento das administracións ben na reducción de carga financeira.</p>
<p>Na súa virtude, oída a Comisión Galega de Cooperación Local, na súa reunión do once de marzo de mil novecentos noventa e sete, por proposta do conselleiro de Economía e Facenda, e logo de deliberación do Consello da Xunta de Galicia na súa reunión do día catorce de marzo de mil novecentos noventa e sete,</p>
<p>DISPOÑO:</p>
<p>Artigo 1º.-Finalidade.</p>
<p>O presente decreto ten como finalidade regular, na anualidade 1997, un programa piloto de mellora da situación económico-financeira das corporacións locais.</p>
<p>Artigo 2º.-Obxectivos.</p>
<p>As accións previstas neste decreto teñen como obxectivos, por unha banda, o de facilita-lo cofinanciamento de plans de investimentos previstos polas administracións e, por outra, o de reduci-la propia carga financeira das corporacións locais.</p>
<p>Artigo 3º.-Beneficiarios.</p>
<p>Serán beneficiarios os municipios menores de 50.000 habitantes, cos importes que se relacionan na distribución que figura como anexo ó presente decreto.</p>
<p>Artigo 4º.-Financiamento.</p>
<p>As accións previstas neste decreto instrumentaranse financeiramente a través do crédito de 1.000.000.000 de ptas. aprobado na aplicación orzamentaria 05.06.811B.761.0 da Lei de presupostos xerais da Comunidade Autónoma de Galicia para 1997.</p>
<p>Artigo 5º.-Comisión Galega de Cooperación Local.</p>
<p>A Comisión Galega de Cooperación Local establecida no Decreto 425/1996, do 21 de novembro, será o órgano permanente de cooperación e coordinación das distintas administracións públicas, para tódolos efectos deste decreto.</p>
<p>Artigo 6º.-Delegación de competencias.</p>
<p>Os órganos da Comisión Galega de Cooperación Local poderán delegar na Dirección Xeral de Planificación Económica e Fondos Comunitarios as competencias establecidas no artigo 10 do citado Decreto 425/1996.</p>
<p>Artigo 7º.-Actuacións subvencionables.</p>
<p>As corporacións locais, en consideración á súa situación económico-financeira, poderán utiliza-los créditos que lle corresponden, tanto en proxectos de investimento para o cofinanciamento de plans establecidos polas administracións como na reducción dos seus desequilibrios financeiros.</p>
<p>Artigo 8º.-Solicitudes e prazos.</p>
<p>As corporacións locais presentarán na Dirección Xeral de Planificación Económica e Fondos Comunitarios da Consellería de Economía e Facenda dentro do prazo dun mes, contado desde a entrada en vigor deste decreto, as solicitudes integradas polos seguintes documentos:</p>
<p>a) Instancia solicitude con denominación das accións que se pretenden levar a cabo e importes.</p>
<p>b) Memoria descritiva das accións.</p>
<p>As solicitudes confeccionaranse tendo en conta o importe asignado a cada concello e recollido no anexo deste decreto.</p>
<p>A Comisión Galega de Cooperación Local ou por delegación, se é o caso, a Dirección Xeral de Planificación Económica e Fondos Comunitarios, notificará a resolución de aprobación.</p>
<p>Artigo 9º.-Prazo de tramitación das accións.</p>
<p>De acordo coa finalidade e os obxectivos previstos neste decreto o prazo de execución e xustificación das accións rematará o 1 de decembro de 1997.</p>
<p>Con carácter excepcional e no suposto de participación de plans cofinanciados polas administracións, o prazo poderá prorrogarse no tempo necesario para a xustificación da anualidade 1997 do dito plan.</p>
<p>Artigo 10º.-Procedemento de aboamentos.</p>
<p>1. Os aboamentos relacionados con este programa efectuaranse de acordo coas previsións que ó respecto establece a Lei de orzamentos xerais da comunidade autónoma para 1997, co regulado no presente decreto e normas que o deselvolvan.</p>
<p>2. Os aboamentos realizaranse contra certificación ou xustificante do investimento, emitida polo órgano competente das corporacións locais, expresiva dos importes investidos ou executados na acción subvencionada.</p>
<p>3. Os aboamentos libraranse mediante transferencia bancaria á entidade financeira e á conta designada pola coorporación local.</p>
<p>Artigo 11º.-Seguimento e control.</p>
<p>1. A Consellería de Economía e Facenda queda obrigada a dar conta do seguimento e control deste programa á Comisión Galega de Cooperación Local.</p>
<p>2. Con independencia da obriga de xustifica-lo emprego do financiamento recibido e dos sistemas de control esixidos pola normativa, a Consellería de Economía e Facenda e a Intervención Xeral poderán realizar controis de calquera tipo ou solicita-los documentos que xulguen oportunos para o seguimento dos créditos distribuídos.</p>
<p>Artigo 12º.-Incumprimento.</p>
<p>O incumprimento de calquera dos requisitos esixidos na presente norma poderá orixinar un expediente de incumprimento que motivará a perda da subvención ou, se é o caso, o reintegro total ou parcial das cantidades recibidas polo concello, xunto cos xuros correspondentes segundo o previsto na Lei 11/1992, de réxime financeiro e presupostario de Galicia e disposicións regulamentarias que se dicten para o efecto.</p>
<p>Disposición derradeira</p>
<p>Queda facultado o conselleiro de Economía e Facenda para dicta-las disposicións pertinentes no desenvolvemento do presente decreto.</p>
<p>A entrada en vigor deste decreto será o día seguinte ó da súa publicación no Diario Oficial de Galicia.</p>
<p>Santiago de Compostela, catorce de marzo de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>608</p>

