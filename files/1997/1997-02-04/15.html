---
date: '1997-02-04'
id: '3286'
page: 1
number: 23
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución de 20 de xaneiro de 1997 pola que se convoca un curso básico de
  capacitación para policías locais.
range: Resolución
url: 'https://www.xunta.gal/dog/Publicados/1997/19970204/Anuncio3286_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 1997, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a celebración dun curso básico de capacitación para policías locais, segundo o previsto no artigo 23 da Lei 3/1992, do 23 de marzo, de coordinación das policías locais, que deberá desenvolverse conforme as seguintes bases:</p>
<p>Obxectivos.</p>
<p>O curso ten por obxectivos dota-los policías dunha formación teórico-práctica que complemente os coñecementos adquiridos na súa preparación das correspondentes probas de oposición, para que os capacite para o posterior desempeño da súa actividade profesional.</p>
<p>Destinatarios.</p>
<p>O curso vai dirixido a todas aquelas persoas que superaron recentemente as correspondentes probas de acceso á categoría de garda da policía local dos diferentes concellos de Galicia.</p>
<p>Inscrición.</p>
<p>A inscrición dos participantes será totalmente gratuíta, debéndose comunicar esta, antes do 19 de</p>
<p>marzo de 1997, para efectua-la correspondente reserva de praza.</p>
<p>Prazas.</p>
<p>Sen límite.</p>
<p>Solicitudes.</p>
<p>1. Os concellos que se atopen nesta situación deberán remitir un escrito a Academia Galega de Seguridade, solicitando a participación no curso, no que figure a lista de persoas que superaron as correspondentes probas de oposición á categoría de garda da policía local e os datos das persoas incluídas na lista referidos ás probas de oposición, para efectua-la correspondente reserva de praza para a realización do devandito curso.</p>
<p>2. O prazo para a remisión de escritos rematará o día 19 de marzo de 1997.</p>
<p>3. Os escritos deberán enviarse á sede da Academia Galega de Seguridade: rúa de Madrid, 2-4 polígono das Fontiñas, 15703, Santiago de Compostela.</p>
<p>Contido e duración.</p>
<p>O curso celebrarase na sede da Academia Galega de Seguridade en sesións de mañá e tarde, de luns a venres, e nel trataranse, entre outras, as seguintes áreas:</p>
<p>-Misión e funcións policiais.</p>
<p>-Policía e sociedade galega.</p>
<p>-Policía de protección e seguridade.</p>
<p>-Policía de tráfico e transporte.</p>
<p>-Policía xudicial e de investigación.</p>
<p>-Policía administrativa.</p>
<p>-Área de reforzo.</p>
<p>-Formación en centros de traballo.</p>
<p>O curso terá unha duración de nove meses, seis de formación teórica na sede da Academia Galega de Seguridade e tres de prácticas nos respectivos concellos de procedencia.</p>
<p>Datas.</p>
<p>O curso principiará no vindeiro mes de abril de 1997, quedando por determina-la súa data de comenzo, que se comunicará coa suficiente antelación.</p>
<p>O horario será de 9.30 a 20 horas.</p>
<p>Desenvolvemento do curso.</p>
<p>Os alumnos da Academia Galega de Seguridade, durante o seu período de permanencia na academia, rexeranse polo Regulamento de réxime interior desta, publicado no DOG do 28-7-1995, nº 144.</p>
<p>Certificado.</p>
<p>Para obte-lo correspondente diploma será requisito indispensable superar tanto a fase de formación teórica, onde o alumno ten que superar tódalas materias que figuren no programa, como a fase de prácticas.</p>
<p>Modificacións.</p>
<p>A Academia Galega de Seguridade poderá modificá-lo desenvolvemento normal do curso para adaptalo ás necesidades da Administración e ás continxencias que poidan xurdir.</p>
<p>Santiago de Compostela, 20 de xaneiro de 1997.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>
<p>710</p>

