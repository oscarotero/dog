---
date: '1997-01-29'
id: 2F76
page: 949
number: 19
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 5 decembro de 1996 pola que se establecen axudas para a realización de
  actividades de alfabetización e formación de adultos na Comunidade Autónoma de
  Galicia durante o ano 1997.
range: Orde
url: 'https://www.xunta.gal/dog/Publicados/1997/19970129/Anuncio2F76_gl.html'
---
<p>O Estatuto de autonomía de Galicia establece, no seu artigo 31, a súa competencia plena para o regulamento e administración do ensino en toda a súa extensión, niveis e graos, modalidades e especialidades, no ámbito das súas competencias e sen prexuízo do disposto no artigo 27 da Constitución e nas leis orgánicas que o desenvolven.</p>
<p>A Lei orgánica 1/1990, do 3 de outubro, de ordenación xeral do sistema educativo, establece no seu artigo 51.1º que o sistema educativo garantirá que as persoas adultas poidan adquirir, actualizar, completar ou amplia-los seus coñecementos e aptitudes para o seu desenvolvemento persoal e profesional. Así mesmo, no seu artigo 63.1º establece que os poderes públicos desenvolverán accións de carácter compensatorio en relación coas persoas, grupos e ámbitos territoriais que se encontren en situacións desfavorables.</p>
<p>A Lei 9/1992, do 24 de xullo, de educación e promoción de adultos establece no seu artigo 5, entre outras actuacións e programas de acción a de promove-la colaboración das institucións culturais, profesionais, sindicais, empresariais e universitarias.</p>
<p>Co fin de potenciar cantas accións sexan conducentes a un mellor desenvolvemento persoal e profesional das persoas adultas e moi especialmente das máis desfavorecidas e á vista dos resultados das convocatorias anteriores, procede continuar co apoio a este tipo de accións cada vez máis consolidadas, así como iniciar novos proxectos que lles proporcionen a estes cidadáns unha formación básica e profesional que lles permita incorporarse á vida activa, promocionarse profesionalmente ou prosegui-los seus estudios.</p>
<p>Os proxectos tendentes a alcanzar unha cualificación acorde coas necesidades tecnolóxicas e a evolución do mercado de traballo encádranse dentro da acción F.1.-Formación Profesional Educación do obxectivo 1.7 do Marco de Apoio Comunitario para o período 1994-1999, polo que son considerados entre os proxectos susceptibles de ser cofinanciados co Fondo Social Europeo.</p>
<p>Entre as accións a desenvolver seguen incluíndose as accións orientadas a supera-las probas de ensinanzas non escolarizadas de formación profesional de primeiro grao, conducentes á obtención do título de técnico auxiliar que, ademáis de proporcionar unha cualificación profesional, habilita para proseguir estudios regrados de 2º grao de FP ou de BUP, co que se facilita a promoción cultural e académica dos que abandonaron os seus estudios básicos sen titulación.</p>
<p>Por último e a teor do disposto na Orde do 2 de xuño de 1986, modificada pola Orde do 18 de outubro de 1991, sobre tramitación anticipada de expedientes de gasto, o gasto que se proxecta está condicionado á existencia de crédito adecuado e suficiente nos orzamentos do exercicio do ano 1997, en trámite parlamentario.</p>
<p>Por todo isto, esta consellería</p>
<p>DISPÓN:</p>
<p>Primeiro.-Establécense axudas para o desenvolvemento de actividades que teñan como obxectivo alfabetizar ou eleva-lo nivel de formación básica ou cualificación profesional da poboación adulta, que se deberán realizar entre o 1 de xaneiro e o 30 de setembro do ano 1997, e que o período no que se desenvolven a/s actividade/s non sexa inferior a tres meses.</p>
<p>Segundo.-A esta convocatoria poderán concorre-las corporacións locais e as institucións privadas sen ánimo de lucro legalmente constituídas da Comunidade Autónoma de Galicia. Quedan excluídos os centros docentes que proxecten desenvolver actividades que teñan como obxectivo prio</p>
<p>ritario a alfabetización ou outras actividades relacionadas coa educación de adultos.</p>
<p>Terceiro.-Para o gasto que se proxecta habilitarase o crédito adecuado e suficiente nas partidas 07.04.322H.480.0, 07.04.322H.460.0, 07.04.322S.460.0 e 07.04.322S.480.0 dos orzamentos xerais da Comunidade Autónoma de Galicia para o ano 1997 e en ningún caso a totalidade dela superará os 100.000.000 de ptas.</p>
<p>Cuarto.-As solicitudes serán presentadas polo titular ou representante legal da entidade solicitante, por duplicado, no rexistro xeral da Consellería de Educación e Ordenación Universitaria, edificio administrativo de San Caetano, s/n, ou nos lugares que determina o artigo 38.4º da Lei de réxime xurídico das administracións públicas e de procedemento administrativo común, ata o día 14 de febreiro de 1997, inclusive.</p>
<p>Quinto.-As solicitudes axustaranse ó modelo establecido no anexo I e irán acompañadas dun proxecto e orzamento de actividades, tamén por duplicado, conforme o anexo II. Así mesmo, acompañarán á documentación sinalada, unha certificación bancaria da conta corrente a nome do titular ou representante legal da entidade solicitante na que desexe que se lle ingrese o importe da subvención, se é o caso.</p>
<p>Sexto.-A Dirección Xeral de Ordenación Educativa e de Formación Profesional poderá requerir do solicitante cantos documentos e aclaracións considere necesarios para complementa-lo expediente, e tamén poderá dispor que se leven a efecto as comprobacións oportunas dos datos achegados polos peticionarios.</p>
<p>Calquera alteración que se produza nos datos contidos na documentación que acompaña á solicitude deberá ser comunicada polo solicitante á dita dirección xeral.</p>
<p>Sétimo.-Baixo a presidencia do subdirector xeral de Formación Profesional e Educación de Adultos constituirase unha comisión de selección encargada de valora-las solicitudes presentadas.</p>
<p>A dita comisión estará integrada por:</p>
<p>-Catro inspectores correspondentes ós Servicios Provinciais de Inspección.</p>
<p>-O xefe do Servicio de Educación de Adultos e Xestión Económica.</p>
<p>-Dos funcionarios da Dirección Xeral de Ordenación Educativa e de Formación Profesional; un deles actuará como secretario, con voz e sen voto.</p>
<p>Os membros da comisión poderán percibir axudas de custo por asistencias e axudas para gastos e locomoción por concorrer ás sesións conforme o Decreto 299/1990, do 24 de maio (DOG do 1 de xuño).</p>
<p>Oitavo.-A comisión de selección elaborará a proposta de adxudicación das subvencións e elevarana ó director xeral de Ordenación Educativa e de Formación Profesional, quen resolverá o que proceda.</p>
<p>A selección e contía das axudas estableceranse de acordo coas seguintes prioridades:</p>
<p>a) Actividades que teñan como principal obxectivo a alfabetización.</p>
<p>b) Formación de base conducente á obtención do certificado de escolaridade ou título de graduado escolar.</p>
<p>c) Preparación para a obtención do título de técnico auxiliar de formación profesional que facilite a integración laboral e permita o acceso á educación secundaria non obrigatoria para persoas adultas.</p>
<p>En todo caso, daráselles prioridade ós proxectos que se realicen en concellos ou comarcas que non conten con centros de educación de adultos ou de formación profesional regrada e nos que non se desenvolvan actividades de oferta pública para educación de adultos.</p>
<p>Sen prexuízo do anterior, terase en conta, ademais dos obxectivos dos proxectos e os orzamentos dispoñibles, a rendibilidade das accións.</p>
<p>Noveno.-Unha vez aprobada a axuda, enviarase á Dirección Xeral de Ordenación Educativa e Formación Profesional, a programación da/s actividade/s que se pretenden realizar, na que se reflictan: contidos, obxectivos, actividades, metodoloxía, avaliación..., para a súa posterior supervisión.</p>
<p>A dirección xeral e os centros de educación permanente de adultos, Cegebad, e centros de formación profesional, asesorarán as entidades beneficiarias na elaboración das programacións e achegarán a documentación de apoio que sexa necesaria.</p>
<p>Décimo.-As axudas concedidas en cada caso irán destinadas fundamentalmente a sufraga-los gastos de persoal e de funcionamento xerados polo proxecto. En todo caso, os gastos referidos a funcionamento non superarán o 30% do importe total da subvención. Estas axudas serán aboadas da seguinte forma:</p>
<p>1º. Concederase o 10% da contía subvencionada no momento da resolución desta orde, logo de aceptación da subvención e certificación por parte da entidade de ter comezada/s a/as actividade/es.</p>
<p>2º. Libraranse, en concepto de pagamentos parciais, as cantidades que xustifiquen as entidades no prazo sinalado, sen exceder, en ningún caso, o 70% da cantidade total da subvención.</p>
<p>3. A cantidade restante librarase unha vez finalizada a actividade no momento da súa completa xustificación por parte do beneficiario e entrega da memoria dela, acompañando certificación de percibir ou non outras axudas e subvencións para a finalidade subvencionada para o efecto do disposto no artigo 78.3º da Lei 11/1992, do 7 de outubro, de réxime financeiro e presupostario. A devandita xustificación farase de acordo coas instruccións que para o efecto dicte a Consellería de Educación e Ordenación Universitaria e que serán postas en coñecemento dos interesados na mesma data en que se lles comunique a súa concesión.</p>
<p>Undécimo.-As entidades que obteñan axudas no marco da presente convocatoria comprométense a:</p>
<p>-A gratuidade das actividades.</p>
<p>-A xestión directa do proxecto subvencionado.</p>
<p>-Facilitar canta información demande a Dirección Xeral de Ordenación Educativa e de Formación Profesional.</p>
<p>-A cesión de cantos documentos e materiais se deriven do proxecto para a súa publicación.</p>
<p>-Comunica-lo número real de participantes e os axustes realizados.</p>
<p>-A presentar copia dos contratos do persoal laboral contratado visados pola oficina pública de emplego.</p>
<p>-En xeral, ó cumprimento do que establece a presente orde e a normativa laboral que lle sexa de aplicación.</p>
<p>Duodécimo.-Como remate de todo o proceso, as entidades subvencionadas quedan obrigadas a presentar, no transcurso dos 15 días posteriores á finalización da execución do proxecto, unha memoria detallada do seu desenvolvemento, que poderá servir como documento de difusión e debate. En todo caso, deberán organizarse as actividades con obxecto de poder presentar no seu momento e, sempre antes do 15 de outubro de 1997, a memoria e a xustificación de gastos.</p>
<p>Décimo terceiro.-A Dirección Xeral de Ordenación Educativa e de Formación Profesional realizará o seguimento dos proxectos subvencionados.</p>
<p>Décimo cuarto.-Nas convocatorias públicas, publicidade e propaganda das accións formativas conducentes á obtención do título de técnico auxiliar de formación profesional e que se desenvolven ó amparo desta orde, así como nos lugares onde se realicen as referidas accións, deberá figurar que estas están confinanciadas pola Xunta de Galicia, Consellería de Educación e Ordenación Universitaria, e o Fondo Social Europeo, ámbalas denominacións cos seus respectivos logotipos.</p>
<p>Décimo quinto.-A subvención poderá ser revogada, despois da audiencia ós interesados, sempre que dos informes de seguimento se deduza que as actividades non se axustan ó proxecto subvencionado. Esta circunstancia suporá a devolución das cantidades percibidas en virtude desta convocatoria e exerceranse, se é o caso, as accións legais pertinentes para esixi-lo reintegro correspondente.</p>
<p>Décimo sexto.-Facúltase expresamente a Dirección Xeral de Ordenación Educativa e de Formación Profesional para dicta-las resolucións necesarias para o desenvolvemento desta orde.</p>
<p>Décimo sétimo.-Esta orde entrará en vigor o día seguinte a súa publicación no Diario Oficial de Galicia.</p>
<p>Santiago de Compostela, 5 de decembro de 1996.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>Sr. Director xeral de Ordenación Educativa e de Formación Profesional</p>
<p>591</p>

