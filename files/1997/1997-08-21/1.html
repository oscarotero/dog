---
date: '1997-08-21'
id: 9D6E
page: 8
number: 160
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: I. DISPOSICIÓNS XERAIS
title: >-
  Orde do 12 de agosto de 1997 pola que se derrogan as ordes da Consellería de
  Política Territorial, Obras Públicas e Vivenda, reguladoras do réxime xurídico
  das autorizacións de transporte público de mercadorías e de viaxeiros.
range: Orde
url: 'https://www.xunta.gal/dog/Publicados/1997/19970821/Anuncio9D6E_gl.html'
---
<p>O réxime xurídico do outorgamento, modificación e extinción das autorizacións de transporte de viaxeiros e mercadorías da competencia exclusiva da comunidade autónoma atópase regulado por ordes do 7 de marzo de 1996.</p>
<p>A referida normativa autonómica atopa cobertura na Lei 16/1987, do 30 de xullo, (LOTT) e no Real decreto 1211/1990, do 28 de setembro, que aprobou o seu regulamento (ROTT) e comparte, polo tanto, as liñas mestras da regulación contida nesta normativa estatal.</p>
<p>Por Real decreto 1136/1997, do 11 de xullo, procedeuse á modificación parcial do ROTT. A referida modificación afecta de maneira esencial o réxime de outorgamento e vixencia das autorizacións de transporte, tanto de viaxeiros como de mercadorías.</p>
<p>O cambio cualitativo que se produce coa modificación do regulamento, unido ó feito da interrelación existente entre as autorizacións de diferente ámbito, e mesmo de competencia de distintas administracións, determina a necesidade de reformula-la normativa autonómica.</p>
<p>Neste sentido resulta especialmente relevante o feito de que as autorizacións de transporte residenciadas en Galicia, polo principio de territorialidade, poden, aínda sendo do mesmo ámbito, ser de competencia unhas autonómicas e outras estatais, dado que unha gran parte das locais residenciadas en Galicia abranguen territorios de máis dunha comunidade autónoma.</p>
<p>Por outra banda, non se pode descoñecer que a nova regulación do ROTT nesta materia, tendente á concentración empresarial e a conseguir nos operadores de transporte dimensións que favorezan a súa competitividade, implica unha radical modificación dos orzamentos sobre os que descansaban as ordes autonómicas.</p>
<p>Na súa virtude, vista a Lei 16/1987, do 30 de xullo, e os reais decretos 1211/1990, do 28 de setembro, e 1136/1997, do 11 de xullo, e demais normativa de xeral aplicación,</p>
<p>DISPOÑO:</p>
<p>Artigo único.</p>
<p>1. Quedan derrogadas as ordes do 7 de marzo de 1996 reguladoras das autorizacións de transporte</p>
<p>discrecional de mercadorías e de viaxeiros de competencia exclusiva da Xunta de Galicia.</p>
<p>2. As autorizacións concedidas ó abeiro da normativa autonómica, así como aqueloutras que se outorguen no sucesivo, rexeranse polo disposto nas ordes ministeriais reguladoras do réxime xurídico das autorizacións de transporte.</p>
<p>Para tales efectos será de aplicación ás autorizacións de ámbito local e provincial o réxime previsto para as locais pola normativa estatal, en tanto que as autorizacións de ámbito territorial se rexerán polo previsto na citada normativa para as comarcais.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 12 de agosto de 1997.</p>
<p>José Cuíña Crespo</p>
<p>Conselleiro de Política Territorial,</p>
<p>Obras Públicas e Vivenda</p>
<p>6271</p>

