---
date: '1997-10-09'
id: B372
page: 9
number: 195
agency: 'CONSELLERÍA DE FAMILIA, MULLER E XUVENTUDE'
section: I. DISPOSICIÓNS XERAIS
title: >-
  Decreto 279/1997, do 1 de outubro, polo que se regulan os gabinetes de
  orientación familiar.
range: Decreto
url: 'https://www.xunta.gal/dog/Publicados/1997/19971009/AnuncioB372_gl.html'
---
<p>A intervención dos poderes públicos en materia de protección á familia está amplamente recollida en grande número de disposicións do ordenamento xurídico. En primeiro lugar, a Constitución española, no seu Art. 39, establece que a familia será obxecto de especial atención polos poderes públicos en canto á súa protección social, xurídica e económica.</p>
<p>A nivel autonómico, a Comunidade Autónoma, en virtude das súas exclusivas competencias en materia de asistencia social, a través da Lei 4/1993, do 14 de abril, de servicios sociais de Galicia, establece como área especializada de atención social a de familia, infancia e xuventude. Nela márcanse como obxectivos as actuacións encamiñadas a promove-la mellora da calidade de vida das familias e, especificamente, a previr e supera-las problemáticas derivadas da desintegración familiar.</p>
<p>A recente promulgación da Lei 3/1997, do 9 de xuño, galega da familia, a infancia e a adolescencia, consagra os principios rectores de actuación que deben promove-los poderes públicos galegos no ámbito da protección á familia, a infancia e a adolescencia. Así, no seu Art. 12 establécese o desenvolvemento de actuacións preventivas e asistenciais no ámbito da protección á familia.</p>
<p>Así mesmo, queda patente en tódalas disposicións legais a intensa vinculación das diferentes situacións e circunstancias das familias en relación coas especiais necesidades de atención no campo da infancia, por canto as dificultades sufridas por este vulnerable colectivo están directamente asociadas á calidade das relacións que estes manteñen no seo do seu grupo de convivencia, é dicir, da súa familia e especialmente cos seus proxenitores.</p>
<p>Por outra parte, os diferentes momentos de crise familiar poden dar lugar a múltiples situacións de risco que desemboquen, entre outras consecuencias, unha deterioración da convivencia familiar e unha ruptura da súa unidade, co conseguinte sufrimento dos seus integrantes, de modo especial os fillos.</p>
<p>Neste sentido, existen factores que determinan a aparición e mantemento de problemas no comportamento e adaptación dos fillos como consecuencia dos diferentes conflictos nos que poden estar envoltos os pais e a súa atención evitaría, sen dúbida, a aparición de situacións de risco prolongado.</p>
<p>Polo tanto, considerando a familia como o piar básico do entramado social e o núcleo primario de socialización, é fundamental atender e procurar un desenvolvemento normalizado da familia, xerando e potenciando o desenvolvemento de pautas de interacción adaptativas de forma que o sistema familiar se converta no contexto máis adecuado para facilita-lo desenvolvemento persoal dos seus membros.</p>
<p>Por outro lado, en casos de deterioración da convivencia familiar e/ou conseguinte ruptura, unha das partes máis afectadas son, en moitos casos, as mulleres pola súa situación de desigualdade e dependencia, polo que poden requirir unha especial atención e asesoramento.</p>
<p>O presente decreto ten por obxecto regula-lo funcionamento dun recurso especializado, público -dependente da Comunidade Autónoma- e de carácter asistencial e preventivo que teña como misión a promoción e mellora da calidade de vida das familias, así como a atención das distintas problemáticas e formas de conflictividade familiar que poidan poñer en risco a continuidade da adecuada convivencia da familia como medio de socialización e de desenvolvemento dos seus membros.</p>
<p>Este recurso adscríbese á Consellería de Familia, Muller e Xuventude de acordo co Decreto 2/1994, do 13 de xaneiro, polo que se establece a súa estructura orgánica.</p>
<p>En virtude de todo o anterior e en desenvolvemento do disposto no artigo 12 da Lei 3/1997 galega da familia, a infancia e a adolescencia, por proposta da conselleira de Familia, Muller e Xuventude, oído o Consello Consultivo de Galicia e logo de deliberación do Consello da Xunta de Galicia na reunión do día un de outubro de mil novecentos noventa e sete,</p>
<p>DISPOÑO:</p>
<p>Artigo 1º.-Obxecto.</p>
<p>Os gabinetes de orientación familiar constitúense como recurso especializado no apoio e promoción da calidade de vida das familias, e na atención das diferentes situacións problemáticas, ou de risco, que pola súa natureza poidan estar asociadas a procesos de desintegración familiar.</p>
<p>O ámbito de intervención preferente será o sistema de relacións interpersonais establecido entre os membros da familia.</p>
<p>Artigo 2º.-Composición.</p>
<p>Os gabinetes de orientación familiar terán un carácter multidisciplinar e o persoal adscrito a eles, formado por empregados públicos expertos en intervención sociofamiliar e en dereito de familia, realizarán as funcións que se especifican neste decreto.</p>
<p>Artigo 3º.-Dependencia orgánica.</p>
<p>Os gabinetes de orientación familiar adscribiranse ós servicios de Familia, Infancia e Menores dependentes das delegacións provinciais da Consellería de Familia, Muller e Xuventude, con independencia das funcións específicas que desenvolven na área da muller.</p>
<p>Artigo 4º.-Principios de actuación.</p>
<p>Os gabinetes de orientación familiar, no ámbito da súa actuación e dentro das obrigas ou respon</p>
<p>sabilidades legalmente asignadas, someteranse ós seguintes principios:</p>
<p>1. Universalidade: poderán ser beneficiarios deste servicio tódolos cidadáns españois e comunitarios residentes en Galicia e os estranxeiros ós que lles sexa de aplicación, segundo o disposto nos tratados internacionais.</p>
<p>2. Non interferencia: as actuacións levadas a cabo polos gabinetes respectarán escrupulosamente outras intervencións, das que puidesen beneficiarse os usuarios, efectuadas desde outros dispositivos de benestar social, e evitarán, en todo caso, entrar en confrontación ou competencia con eles.</p>
<p>3. Coordinación: co fin de obte-la máxima rendibilidade asistencial e evitar duplicidades e solapamentos, os gabinetes contactarán, difundirán a súa actividade e coordinaranse reciprocamente con outros servicios de interese socioasistencial.</p>
<p>4. Voluntariedade: a atención das diferentes problemáticas familiares por parte dos gabinetes só poderá ser levada a cabo por petición directa e voluntaria dos propios usuarios.</p>
<p>5. Neutralidade: serán respectados e tidos en consideración tódolos membros da familia, especialmente os fillos menores de idade, evitando posicionamentos en favor duns en prexuízo ou detrimento doutros.</p>
<p>6. Confidencialidade: tódalas intervencións levadas a cabo polos gabinetes e as informacións ás que poidan ter acceso como consecuencia da súa actividade estarán suxeitas a reserva e non poderán ser utilizadas sen o consentimento dos usuarios.</p>
<p>No caso de menores de idade a confidencialidade manterase en todo caso tal e como establece a Lei 3/1997, do 9 de xuño, galega da familia, a infancia e a adolescencia no seu artigo 8.i) e a Lei orgánica 1/1996, do 15 de xaneiro, de protección xurídica do menor, no seu artigo 4º.</p>
<p>Artigo 5º.-Obxectivos.</p>
<p>Os gabinetes de orientación familiar terán os seguintes obxectivos:</p>
<p>-Informar e asesorar tecnicamente as familias sobre as problemáticas sociais, psicolóxicas e xurídicas nas que puidesen estar envoltas.</p>
<p>-Proporcionarlles ás familias o acceso a recursos adecuados ás súas necesidades para o desenvolvemento de canles normalizadas de convivencia.</p>
<p>-Dota-las familias das habilidades necesarias para afronta-las súas necesidades, proporcionándolle-la autonomía suficiente para superaren as súas propias dificultades e favorecendo a relación entre os seus membros.</p>
<p>-Evita-la instrumentalización dos fillos ante diferentes situacións de conflictividade, fundamentalmente conxugal, desde os puntos de vista xurídico, económico e emocional.</p>
<p>-Fomenta-lo mantemento da cooperación parental como protectora da imaxe que os fillos teñen dos seus pais, asegurando a continuidade da relación cos proxenitores e a súa permanencia no contorno social, material e afectivo.</p>
<p>-Informar, asesorar e prestar asistencia psicolóxica ás mulleres, particularmente a aquelas que se atopen inmersas en procesos de conflictividade familiar.</p>
<p>Artigo 6º.-Modalidades de intervención.</p>
<p>Os gabinetes de orientación familiar para a consecución dos seus obxectivos poderán desenvolve-las seguintes modalidades de intervención:</p>
<p>-Información e orientación sobre os diferentes servicios de interese social e comunitario, tanto públicos como privados, que posibiliten a integración das persoas en redes de apoio social.</p>
<p>-Asesoramento xurídico-legal en casos de separación matrimonial, divorcio e incumprimento de acordos ou convenios reguladores, cun carácter obxectivo e imparcial. Atención e información sobre cuestións especificamente relacionadas co dereito de familia.</p>
<p>-Mediación familiar, como conxunto de intervencións específicas dirixidas a promover procesos de negociación entre os membros da parella co obxecto de acadar acordos entre ámbalas dúas partes nos procesos de separación e divorcio.</p>
<p>-Apoio e orientación psicosocial ante casos de conflictividade ou crise familiar, conxugal ou interxeracional. Prevención e intervención ante crises específicas nos procesos de educación e crianza dos fillos. Apoio e orientación ás familias en proceso de reestructuración por entrada ou saída dalgún membro no sistema familiar.</p>
<p>Artigo 7º.-Características das demandas.</p>
<p>Os gabinetes de orientación familiar atenderán problemas relacionados con procesos de conflictividade familiar, dificultades de relación entre os membros da familia e situacións que impliquen un risco de ruptura dela con consecuencias desfavorables para os seus integrantes.</p>
<p>De forma máis específica, os gabinetes de orientación familiar atenderán, entre outras, demandas das seguintes características:</p>
<p>-Conflictos por ruptura da convivencia. Crises relacionadas con algún tipo de ruptura da convivencia da parella.</p>
<p>-Crises conxugales. Conflictos que, sen supera-los límites da parella, no implican una ruptura da súa convivencia ou outras complicacións asociadas a ela.</p>
<p>-Crises paterno-filiais. Conflictos que, superando ós cónxuxes, alcancen e dificulten as relacións entre pais e fillos.</p>
<p>-Crises da familia extensa. Relacións conflictivas ou interferencias que, dalgún modo, dificulten a estructura e funcionalidade do núcleo familiar e nas que se ven envoltos outros membros da familia extensa.</p>
<p>-Crises mixtas. Conflictos que comportan simultaneamente aspectos recollidos nos anteriores apartados.</p>
<p>-Outras. Dificultades e problemáticas non recollidas nos apartados anteriores e que se refiran a cuestións enmarcadas no contexto familiar, especialmente as orixinadas por situacións de malos tratos ou agresións sexuais dirixidas contra a muller no seo familiar.</p>
<p>Disposición adicional</p>
<p>O persoal que na actualidade exerce a súa actividade nos gabinetes de orientación familiar continuará realizando as súas funcións de acordo co establecido no presente decreto.</p>
<p>Disposición derradeira</p>
<p>Facúltase o titular da consellería competente en materia de familia, muller e xuventude para dictar cantas disposicións sexan necesarias para o desenvolvemento e execución da presente norma.</p>
<p>Santiago de Compostela, un de outubro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Manuela López Besteiro</p>
<p>Conselleira de Familia, Muller e Xuventude</p>
<p>7555</p>

