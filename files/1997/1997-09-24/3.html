---
date: '1997-09-24'
id: AD02
page: 9
number: 184
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 257/1997, do 18 de setembro, polo que se declara a urxente ocupación,
  para efectos de expropiación forzosa, polo Concello de Nogueira de Ramuín
  (Ourense), dos bens e dereitos necesarios para a realización das obras do
  proxecto de C.V. 323, Ponte dos Gozos-Parada do Sil, número 5 RVL/97.
range: Decreto
url: 'https://www.xunta.gal/dog/Publicados/1997/19970924/AnuncioAD02_gl.html'
---
<p>O Concello de Nogueira de Ramuín (Ourense), en sesión celebrada o día 10 de xaneiro de 1997, aprobou o proxecto de C.V. 323 Ponte dos Gozos-Parada do Sil, nº 5 RVL/97 e na mesma sesión acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa, ó abeiro do disposto no artigo 52 da Lei de expropiación forzosa. O concello remitiu a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 22 de agosto de 1997, baixo o número 11622.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Calidade Medioambiental e Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 11 de setembro de 1997, baixo o número 12479.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque o tramo incluído no proxecto é o comprendido entre a entrada ó mosteiro de Santo Estevo e Loureiro. Este tramo presenta perigosas curvas e está entre outros dous xa ampliados con cargo a planos anteriores, que reúnen características xeométricas moito mellores cás do proxecto que nos ocupa. Este feito é causa de perigo e de accidentes para os vehículos e ómnibus que percorren unha ruta tan emblemática e importante para a provincia como é a da Ribeira Sacra, especialmente numerosos nas épocas de vacacións.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día dezaoito de setembro de mil novecentos noventa e sete,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a</p>
<p>urxente ocupación, polo Concello de Nogueira de Ramuín (Ourense) para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de C.V. 323 Ponte dos Gozos-Parada do Sil, nº 5 RVL/97.</p>
<p>Santiago de Compostela, dezaoito de setembro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>7249</p>

