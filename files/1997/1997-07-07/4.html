---
date: '1997-07-07'
id: 87F2
page: 6541
number: 129
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 25 de xuño de 1997 pola que se establecen determinadas medidas de
  apoio ás organizacións de productores pesqueiros para a comercialización da
  sardiña.
range: Orde
url: 'https://www.xunta.gal/dog/Publicados/1997/19970707/Anuncio87F2_gl.html'
---
<p>Ó longo das últimas campañas véñense producindo distorsións no mercado da sardiña en Galicia que se traducen en continuas baixas dos prezos en orixe.</p>
<p>O Regulamento (CE) nº 3759/1992, do consello, do 17 de decembro, polo que se establece a organización común de mercados no sector dos productos da pesca e da acuicultura, contén unha serie de medidas destinadas á estabilización dos mercados e a garantir uns prezos mínimos para o productor que aseguren unha explotación rendible e un nivel de vida digno para os pescadores, ó tempo que permitan o abastecemento dos mercados a prezos razoables.</p>
<p>Entre as medidas que se recollen figura a posibilidade de que os productos que son retirados do mercado polas organizacións de productores poidan beneficiarse dunha axuda ó aprazamento, a través da súa estabilización e almacenamento.</p>
<p>Dado que esta medida pode resultar útil para a regulación do mercado da sardiña en Galicia, e polas facultades que teño conferidas,</p>
<p>DISPOÑO:</p>
<p>Artigo 1º</p>
<p>De acordo co disposto no Regulamento (CE) número 3759/1992 do consello, do 17 de decembro, polo que se establece a organización común de mercados no sector dos productos da pesca e da acuicultura, poderánselles conceder axudas ás organizacións de productores radicadas en Galicia para o aprazamento da venda das cantidades de sardiña (sardiña pilchardus) que, postas á venda, non tivesen comprador ó prezo comunitario (prezo de retirada), e fosen retiradas do mercado.</p>
<p>Artigo 2º</p>
<p>Para poder beneficiarse das primas ó aprazamento estipuladas na presente orde os productos deberán cumpri-los seguintes requisitos:</p>
<p>-Que fosen achegados por productores asociados á organización de productores.</p>
<p>-Que se clasifiquen nas categorías de frescos extra ou A.</p>
<p>-Que se destinen á conxelación.</p>
<p>-Que sexan almacenados durante un período mínimo de trinta días.</p>
<p>Este requisito debe cumprirse por, polo menos, o 80% da cantidade de producto que pretenda beneficiarse da prima.</p>
<p>Artigo 3º</p>
<p>De acordo co disposto no Regulamento (CE) nº 3759/1992 do consello, do 17 de decembro, a cantidade de peixe que poderá beneficiarse das primas ó aprazamento establecidas na presente orde non poderá supera-lo 6% da cantidade posta á venda anualmente pola organización de productores.</p>
<p>Artigo 4º</p>
<p>A contía da prima por aprazamento non poderá supera-la dos gastos técnicos e financeiros correspondentes ás operacións indispensables para a conxelación e o almacenamento.</p>
<p>En calquera caso, a contía da prima non excederá dun máximo de 13,40 ptas. por quilo de producto.</p>
<p>O importe das axudas reguladas pola presente orde estará suxeito ás dispoñibilidades orzamentarias e aboarase con cargo á aplicación orzamentaria 12.03.615B.470.0 dos orzamentos xerais da Comunidade Autónoma para 1997.</p>
<p>Artigo 5º</p>
<p>Para poderen beneficiarse das axudas estipuladas na presente orde, as organizacións de productores radicadas en Galicia deberán dirixirlle unha solicitude ó conselleiro de Pesca, Marisqueo e Acuicultura, xunto da seguinte documentación por triplicado:</p>
<p>a) Certificación da correspondente xunta directiva de acordo coa solicitude da axuda.</p>
<p>b) Declaración xurada das axudas obtidas ou solicitadas a outros organismos para a mesma finalidade.</p>
<p>c) Acreditación da cantidade anual de sardiña posta á venda a través da organización.</p>
<p>d) Memoria explicativa do plan de intervención que se pretende realizar, con especificación dos tipos comerciais ou tamaños e cantidades que se prevexa aprazar, así como os portos de descarga e venda, os productores asociados que van intervir, as instalacións frigoríficas que se van utilizar, os métodos que se usarán para a conxelación, a duración do almacenamento e o destino previsible dos productos, así como os posibles concertos previos con comercializadores ou transformadores, e o calendario previsto para a intervención.</p>
<p>e) Certificación da entidade bancaria onde desexen que lles sexa ingresada, se é o caso, a axuda, coa expresión do código da entidade e da sucursal, e o número de conta da organización.</p>
<p>Polo menos un dos tres exemplares da documentación presentarase en orixinal ou copia compulsada.</p>
<p>Artigo 6º</p>
<p>1. Unha vez presentada a documentación que se require e corrixidas as insuficiencias detectadas, as delegacións territoriais remitiranlle os expedientes á Dirección Xeral de Pesca e Industrias Pesqueiras.</p>
<p>2. Examinada a documentación, o director xeral de Pesca e Industrias Pesqueiras elevaralle proposta ó conselleiro de Pesca, Marisqueo e Acuicultura para a súa resolución, que será motivada e definitiva en vía administrativa.</p>
<p>A non notificación da resolución no prazo de tres meses desde a presentación da solicitude determinará a súa denegación presunta, quedando expedita a vía contencioso-administrativa.</p>
<p>Artigo 7º</p>
<p>Unha vez concedida a axuda, se é o caso, e para proceder ó seu cobramento, a organización de productores procederá a presentar solicitude de cobramento xunto da seguinte documentación, en orixinal e así mesmo por triplicado:</p>
<p>a) Certificación da entidade responsable da lonxa de venda, das cantidades postas á venda e retiradas sen atopar comprador ó prezo de retirada.</p>
<p>b) Certificación expedida pola organización de productores que especifique as cantidades de producto destinadas á conxelación, con expresión da data de retirada, os productores que achegaron cada lote, as categorías de frescura e de tamaño de cada partida e as instalacións frigoríficas de destino, o período de permanencia en cámaras e o seu destino final.</p>
<p>c) Xustificantes que acrediten os gastos técnicos e financeiros do aprazamento.</p>
<p>d) Acreditación de que a organización de productores está ó día no que respecta ó cumprimento das obrigas fiscais e fronte á Seguridade Social, así como de que non se manteñan débedas coa Xunta de Galicia.</p>
<p>Artigo 8º</p>
<p>Independentemente do estipulado no artigo anterior, cada vez que se vaia utiliza-lo mecanismo de intervención previsto na presente orde remitirase, de forma previa ó traslado da mercadoría desde o punto de venda, unha comunicación por fax, télex</p>
<p>ou telegrama á Dirección Xeral de Pesca e Industrias Pesqueiras, segundo o modelo que aparece como anexo I á presente disposición, de forma que se poida exercer un adecuado control do proceso.</p>
<p>Así mesmo, e coa mesma finalidade, enviarase comunicación con antelación á saída dos productos das instalacións de almacenamento por fax, télex ou telegrama á Dirección Xeral de Pesca e Industrias Pesqueiras, segundo modelo que aparece como anexo II.</p>
<p>O persoal da Consellería de Pesca, Marisqueo e Acuicultura encargado do control do proceso terá en todo momento acceso ás cámaras de almacenamento das mercadorías.</p>
<p>Artigo 9º</p>
<p>Sen prexuízo do estipulado nos artigos 5º e 7º, a Consellería de Pesca, Marisqueo e Acuicultura poderá solicitar toda a documentación que considere necesaria para a avaliación das solicitudes e para a comprobación e verificación das actuacións efectuadas.</p>
<p>Artigo 10º</p>
<p>De acordo co previsto no artigo 40.2º A) da Lei 11/1996, do 30 de decembro, de presupostos xerais da Comunidade Autónoma de Galicia para 1997, poderanse acordar pagamentos parciais con carácter de anticipo a conta de liquidación ata a porcentaxe do 80% da subvención concedida, logo de xustificación dos gastos técnicos en que se incorrese de acordo co estipulado no artigo 7º.</p>
<p>Non obstante, cando o programa de intervención remate, presentarase solicitude de cobramento final para os efectos da súa liquidación.</p>
<p>Artigo 11º</p>
<p>O incumprimento de calquera das obrigas que se deriven da presente orde, e especialmente daquelas referidas ó control do proceso, dará lugar á retirada da axuda, con devolución das cantidades eventualmente xa percibidas, e sen prexuízo das responsabilidades administrativas ou penais ás que houber lugar.</p>
<p>Disposición adicional</p>
<p>Para os efectos da presente orde, por organización de productores entenderase aquelas entidades de interese colectivo definidas como tales na Lei de pesca de Galicia.</p>
<p>Disposicións derradeiras</p>
<p>Primeira.-O prazo para a presentación de solicitudes rematará o día 29 de agosto de 1997.</p>
<p>Segunda.-Facúltase o director xeral de Pesca e Industrias Pesqueiras para interpretar e desenvolve-lo disposto na presente orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 25 de xuño de 1997.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>ANEXO I</p>
<p>Parte de comunicación de aprazamento de productos.</p>
<p>Organización de productores ...</p>
<p>Ás ... horas do día ... de ... de 1997, na lonxa pesqueira de ... procedeuse por parte desta organización de productores á retirada dos productos que a continuación se especifican ó no atopar comprador ó prezo de retirada de ... ptas.</p>
<p>Especie: sardiña.</p>
<p>Categoría comercial (frescura): ... tamaño ...</p>
<p>Formato e natureza do envase: ...</p>
<p>Marcas que figuran nos envases: ...</p>
<p>Número de vultos: ... peso neto ... Kg.</p>
<p>Procedencia do producto:</p>
<p>Barco: ... Kg ...</p>
<p>Barco: ... Kg ...</p>
<p>Barco: ... Kg ...</p>
<p>Barco: ... Kg ...</p>
<p>Destino do producto:</p>
<p>Frigorífico: ...</p>
<p>Enderezo: ...</p>
<p>Medio de transporte: ... matrícula: ...</p>
<p>Día e hora na que se efectuará o transporte: ...</p>
<p>Asinado en ..., ... de ..., 1997</p>
<p>Asinado: ...</p>
<p>ANEXO II</p>
<p>Parte de comunicación de saída de productos aprazados.</p>
<p>Organización de productores ...</p>
<p>Frigorífico: ...</p>
<p>O día ... de ... de 1997, as ... horas, sairán do frigorífico arriba mencionado os productos obxecto de aprazamento para a súa venda que a continuación se describen:</p>
<p>Producto: sardiña. Tamaño ...</p>
<p>Formato e natureza do envase: ...</p>
<p>Marcas que figuran nos envases: ...</p>
<p>Número de vultos: ... peso neto ... kg.</p>
<p>O producto retirouse da venda ó non atopar comprador ó prezo de retirada de ... o día ... de ... de 1997 na lonxa pesqueira de ... e procedía dos productos seguintes:</p>
<p>Barco: ... Kg ...</p>
<p>Barco: ... Kg ...</p>
<p>Barco: ... Kg ...</p>
<p>Barco: ... Kg ...</p>
<p>Destino do producto:</p>
<p>Medio de transporte: ... matrícula: ...</p>
<p>Día e hora na que se efectuará o transporte: ...</p>
<p>Asinado en ..., ... de ... de 1997</p>
<p>Asinado: ...</p>
<p>5416</p>

