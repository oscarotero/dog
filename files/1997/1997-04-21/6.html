---
date: '1997-04-21'
id: 582E
page: 3689
number: 75
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 5 de abril de 1997 pola que se convocan e aproban as bases que rexen a
  convocatoria de bolsas para especialización de técnicos especialistas en
  formación profesional de segundo grao e ciclos formativos de grao superior.
range: Orde
url: 'https://www.xunta.gal/dog/Publicados/1997/19970421/Anuncio582E_gl.html'
---
<p>A formación de especialistas no campo da investigación mariña e os cultivos é unha necesidade que se manifesta neste momento de forma máis aguda no campo de cadros de persoal intermedio, polo que</p>
<p>é a este punto a onde se deben dirixir de forma preferente as actuacións de formación de persoal.</p>
<p>Polo exposto esta consellería,</p>
<p>DISPÓN:</p>
<p>Artigo 1º</p>
<p>Con cargo á aplicación orzamentaria 012.004.432.C.480.0 dos orzamentos xerais da Comunidade Autónoma de Galicia para 1997, convócanse catro (4) bolsas de especialización de técnicos especialistas en formación profesional de 2º grao e ciclos formativos de grao superior que se realizarán nos centros dependentes da Consellería de Pesca, Marisqueo e Acuicultura.</p>
<p>A concesión destas axudas rexerase polas bases do anexo a esta orde.</p>
<p>Artigo 2º</p>
<p>O importe global máximo que acadará a axuda é de catro millóns cento setenta e seis mil pesetas (4.176.000), das que serán deducidas as correspondentes retencións fiscais.</p>
<p>Disposicións derradeiras</p>
<p>Primeira.-Facúltase a directora xeral de Formación Pesqueira e Investigación para dicta-las normas necesarias para o desenvolvemento e execución desta orde.</p>
<p>Segundo.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 5 de abril de 1997.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>ANEXO I</p>
<p>Bases</p>
<p>Primeira.-Obxecto e dotación.</p>
<p>O obxecto da presente convocatoria é a concesión de catro (4) bolsas ou axudas económicas dun ano de duración prorrogable por outro, para completa-la formación de:</p>
<p>-Técnicos especialistas en formación profesional de 2º grao, da rama marítimo-pesqueira, especialidade de cultivos mariños.</p>
<p>-Técnicos superiores en producción acuícola.</p>
<p>A contía das bolsas será dun millón corenta e catro mil pesetas (1.044.000), aboables en doce mensualidades de oitenta e sete mil pesetas (87.000) cada unha nas que se aplicará a correspondente retención fiscal.</p>
<p>Segunda.-Carácter da bolsa.</p>
<p>Dado o seu carácter formativo e de especialización, a concesión destas bolsas non implica relación labo</p>
<p>ral ou administrativa entre o beneficiario e a Consellería de Pesca, Marisqueo e Acuicultura, aínda que si a necesaria e natural coordinación co horario, normas e disciplina do departamento ou centro de investigación onde realiza a súa formación; nin dará lugar a súa inclusión na Seguridade Social, se ben quedará incluído nunha póliza colectiva de seguro de accidentes durante o período desta concesión.</p>
<p>O bolseiro deberá adicarse de maneira plena a cumpri-las tarefas que lle sexan encomendadas. É incompatible o desfrute da bolsa coa percepción de outras remuneracións, bolsas ou axudas.</p>
<p>Terceira.-Condicións xerais.</p>
<p>Para optar a estas bolsas é necesario:</p>
<p>-Ser galego maior de idade, a teor do disposto no artigo 3 do Estatuto de autonomía de Galicia.</p>
<p>-Posui-la titulación requirida na data da solicitude.</p>
<p>-Non estar obrigado a realiza-lo servicio militar ou prestación social substitutoria durante o período de desfrute da bolsa.</p>
<p>Cuarta.-Centros de realización.</p>
<p>As bolsas serán de realización nos centros seguintes:</p>
<p>-Centro de Experimentación en Acuicultura Couso-Sta. Uxía de Ribeira (A Coruña): 2 bolsas.</p>
<p>-Centro de Investigacións Mariñas Pedras de Corón, s/n, Vilanova de Arousa (Pontevedra): 2 bolsas.</p>
<p>Os bolseiros están obrigados a incorporarse ós centros de realización na data que se lles indique no documento de aceptación da bolsa.</p>
<p>Quinta.-Documentación e trámites.</p>
<p>1. A solicitude destas bolsas farase mediante escrito dirixido ó conselleiro de Pesca, Marisqueo e Acuicultura, segundo o modelo normalizado do anexo II, acompañada dos seguintes documentos:</p>
<p>a) Fotocopia compulsada do documento nacional de identidade.</p>
<p>b) Currículum vitae do solicitante, cos documentos acreditativos dos méritos alegados.</p>
<p>c) Certificación académica completa e fotocopia compulsada do título correspondente, ou, no seu defecto, xustificación do pagamento dos dereitos de expedición.</p>
<p>d) Outros datos que se poidan xustificar documentalmente e que o solicitante considere de interese en relación coa bolsa.</p>
<p>2. A presentación das solicitudes farase no rexistro xeral da Consellería de Pesca, Marisqueo e Acuicultura (edificios administrativos de San Caetano,</p>
<p>Santiago de Compostela), ou ben por calquera das formas previstas no artigo 38.4º da Ley de réxime xurídico das administracións públicas e do procedemento administrativo común.</p>
<p>3. O prazo de presentación de solicitudes será de 15 días hábiles, contados desde o día seguinte ó da publicación da presente orde no Diario Oficial de Galicia.</p>
<p>4. A Dirección Xeral de Formación Pesqueira e Investigación comprobará que tódalas solicitudes reúnen os requisitos establecidos na presente orde e publicará unha resolución nos taboleiros de anuncios da Consellería de Pesca, Marisqueo e Acuicultura e das súas delegacións coa lista de admitidos e excluídos, indicando, se é o caso, as causas de exclusión. Contra a dita resolución poderán os interesados formular reclamación para emendar erros e falta de documentos, ante a Dirección Xeral de Formación Pesqueira e Investigación no prazo de 10 días a partir da publicación da resolución, achegando, se é o caso, a documentación necesaria. Transcorrido este prazo sen que se corrixan as causas de exclusión procederase ó arquivo do expediente sen máis trámites.</p>
<p>Sexta.-Otorgamento da bolsa.</p>
<p>1. As bolsas serán adxudicadas polo conselleiro de Pesca, Marisqueo e Acuicultura, por proposta da comisión de selección.</p>
<p>2. A comisión de selección estará presidida e será nomeada pola directora xeral de Formación Pesqueira e Investigación, e a súa composición farase pública no taboleiro de anuncios da Consellería de Pesca, Marisqueo e Acuicultura.</p>
<p>3. Na fase de selección teranse en conta os seguintes criterios de valoración:</p>
<p>a) Expediente académico: valorarase a nota media correspondente ós cursos de formación profesional de 2º grao: puntuación máxima 6 puntos.</p>
<p>b) Proximidade temporal á obtención do título profesional: puntuación máxima 1 punto.</p>
<p>Os títulos obtidos con anterioridade a 1994 quedan excluídos da convocatoria.</p>
<p>c) Outros méritos: (coñecementos de inglés, práctica en empresas, traballos relacionados con laboratorios, cursos, etc...): Puntuación máxima 3 puntos.</p>
<p>Só se valorarán os méritos acreditados documentalmente.</p>
<p>Tendo en conta o espírito de formación destas bolsas, non se adxudicarán a aqueles candidatos que desfrutaran dalgunha bolsa da Consellería de Pesca, Marisqueo e Acuicultura ou outra doutro centro homologado noutra convocatoria.</p>
<p>4. Efectuada a selección pola comisión de selección, a Dirección Xeral de Formación Pesqueira e Investigación fará pública a relación provisional de beneficiarios seleccionados mediante anuncio publicados nos taboleiros de anuncios da Consellería de Pesca, Marisqueo e Acuicultura e das súas delegacións.</p>
<p>Contra esta resolución poderase formular reclamación no prazo de 10 días. Transcorrido o dito prazo a comisión procederá a estudia-las reclamacións presentadas e elevará a proposta definitiva ó conselleiro para que resolva.</p>
<p>5. A resolución da convocatoria farase por orde da Consellería de Pesca, Marisqueo e Acuicultura que se publicará no Diario Oficial de Galicia, e poñerá fin á vía administrativa, segundo o disposto no artigo 109.c da Lei 30/1992.</p>
<p>6. Se transcorridos 10 días desde a publicación da resolución de adxudicación no Diario Oficial de Galicia, os bolseiros non formalizasen a adscrición, perderán a bolsa e procederase a cubri-las vacantes cos suplentes nomeados.</p>
<p>7. As solicitudes entenderanse desestimadas se nun prazo de tres meses, a partir do remate do prazo de presentación de solicitudes, non se dictou resolución.</p>
<p>Sétima.-Pagamento e efectividade.</p>
<p>1. Incorporado ó lugar de realización da bolsa, e trala súa notificación polo responsable do proxecto ó que se incorpore o bolseiro, procederase ó pagamento da cantidade mensual fixada na base unha, con efecto a mes vencido.</p>
<p>A ausencia inxustificada, o baixo interese e rendemento, o non cumprimento das normas de réxime interno, así como a non realización dos traballos propostos, serán causa de perda da bolsa.</p>
<p>2. Antes do pagamento da última mensualidade, o bolseiro fará entrega dun informe por escrito sobre os traballos desenvolvidos no período de formación, ó que se acompañará informe do director do proxecto. O incumprimento deste requisito dará lugar á perda desta mensualidade.</p>
<p>Oitava.-Renuncia á bolsa concedida.</p>
<p>No caso de renuncia á bolsa concedida, o bolseiro presentará a correspondente solicitude fundamentada, podéndose cubri-la vacante producida polo período de desfrute restante co candidato suplente nomeado, seguindo a orde de puntuación obtida.</p>
<p>Novena.-Condicións da prórroga.</p>
<p>Transcorrido un ano e logo do informe favorable da Dirección Xeral de Formación Pesqueira e Investigación, e sempre que exista partida orzamentaria, a Consellería de Pesca, Marisqueo e Acuicultura, por solicitude do bolseiro, poderá acorda-la prórroga por un ano da bolsa que tiña concedida, nas mesmas condicións nas que se lle concedeu a orixinaria.</p>
<p>97-1153</p>

