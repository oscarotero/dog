---
date: '1997-03-07'
id: 41F6
page: 2098
number: 46
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Resolución do 9 de decembro de 1996, da Delegación Provincial de Lugo, pola
  que se fai pública a declaración de impacto ambiental do proxecto de
  explotación da canteira Pinel.
range: Resolución
url: 'https://www.xunta.gal/dog/Publicados/1997/19970307/Anuncio41F6_gl.html'
---
<p>En cumprimento do disposto no artigo 5 do Decreto 442/1990, do 13 de setembro, de avaliación do</p>
<p>impacto ambiental para Galicia, faise público o acordo da Comisión Galega de Medio Ambiente, do 7 de novembro de 1996, polo que se formula a declaración de impacto ambiental do proxecto de explotación da canteira de áridos denominada Pinel, sita no concello da Pobra de Brollón (Lugo), promovido por Áridos y Hormigones Pomar, S.L., que se transcribe como anexo a esta resolución.</p>
<p>Lugo, 9 de decembro de 1996.</p>
<p>Jesús Bendaña Suárez</p>
<p>Delegado provincial de Lugo</p>
<p>Acordo do 7 de novembro de 1996, da Comisión Galega do Medio Ambiente, polo que se formula a declaración de impacto ambiental do proxecto de explotación da canteira de áridos denominada Pinel, sita en terreos do concello da Pobra de Brollón, provincia de Lugo, promovido por Áridos y Hormigones Pomar S.L.</p>
<p>No Decreto 442/90, do 13 de setembro, de avaliación de impacto ambiental para Galicia (DOG do 25 de setembro de 1990), da Consellería da Presidencia e Administración Pública da Xunta de Galicia, establécese a obriga de formular declaración de impacto ambiental (DIA) con carácter previo á resolución administrativa que debe adopta-lo órgano substantivo para a autorización da actividade obxecto do proxecto.</p>
<p>O proxecto consiste nunha explotación dunha canteira para a extracción de cuarcita con destino a infraestructuras e construcción en xeral.</p>
<p>O anexo I contén un resumo do proxecto de explotación e das medidas correctoras e protectoras propostas no estudio de avaliación do impacto ambiental.</p>
<p>En cumprimento do establecido no artigo 5, punto 3º do Decreto 442/90, do 13 de setembro, de avaliación do impacto ambiental para Galicia, e con data do 18 de outubro de 1995, someteuse a información pública, durante 30 días, o estudio de impacto ambiental.</p>
<p>Con data do 22 de novembro de 1995 ten entrada na Delegación da Consellería de Industria e Comercio escrito de alegacións, remitidas polo Colectivo Ecoloxista para a Defensa da Natureza (Cedenat), no que se solicita a elaboración dun novo estudio de impacto ambiental con base nas deficiencias que consideran que presenta a documentación avaliada.</p>
<p>Nas cuestións máis relevantes, as devanditas alegacións foron recollidas nos informes dos distintos organismos que serviron na formulación da presente declaración.</p>
<p>Consúltanse, así mesmo, as direccións xerais de Industria, Calidade Medioambiental e Urbanismo, Montes e Medio Ambiente Natural, Saúde Pública e Patrimonio Histórico e Documental.</p>
<p>O resultado das consultas realizadas encóntrase contido no anexo II da presente declaración.</p>
<p>Recibidos os resultados do trámite de información pública e das consultas realizadas, e como consecuencia do informe da Dirección Xeral do Patrimonio Histórico e Documental, solicítase do promotor a realización dunha prospección arqueolóxica da zona directamente afectada pola explotación proxectada. O informe da devandita prospección conclúe que o impacto da actividade extractiva proposta sobre o patrimonio arqueolóxico desta pode cualificarse como nulo.</p>
<p>Completa a tramitación, a Comisión Galega do Medio Ambiente, no exercicio das competencias que lle concede o Decreto 442/90, formula a DIA do proxecto de explotación da canteira de áridos denominada Pinel.</p>
<p>O órgano substantivo para este proxecto é a Consellería de Industria e Comercio da Xunta de Galicia, e o órgano ambiental a Comisión Galega do Medio Ambiente.</p>
<p>Declaración de impacto ambiental</p>
<p>Examinada a documentación presentada, a Comisión Galega do Medio Ambiente establece pola presente declaración de impacto ambiental as seguintes condicións, ademais das incluídas no estudio de impacto ambiental, de forma que se asegure a minoración dos posibles efectos ambientais negativos, co fin de que a realización do proxecto poida considerarse ambientalmente viable.</p>
<p>A presente declaración refírese, en exclusiva, ás actuacións mineiras de explotación e instalacións comprendidas dentro da área xeográfica, que cunha superficie total de 10 ha, vén definida nos planos do proxecto de referencia.</p>
<p>Para outras zonas ou áreas que se vaian explotar precisaríase unha nova declaración.</p>
<p>1.-Protección da atmosfera.</p>
<p>1.1.-Considerando que a zona onde se sitúa a explotación se atopa relativamente próxima ás parroquias de Cabo e Pinel, a uns 500 m e 800 m respectivamente, e co fin de evita-los posibles efectos negativos que sobre ambas puidese te-lo po xerado pola explotación adoptaranse as medidas necesarias de forma que no lugar máis próximo de Cabo, os niveis de partículas sedimentables non superen os límites establecidos polo Decreto 833/75 de 300 mg/m (concentración media en 24 h.).</p>
<p>As medicións realizaranse en puntos fixos, sempre os mesmos, e en condicións atmosféricas desfavorables para os receptores.</p>
<p>1.2.- En canto á protección contra o ruído, e dada a proximidade do devandito núcleo rural, adoptaranse as medidas preventivas axeitadas, de forma que os niveis de inmisión sonora, medidos a 2 m das fachadas da liña de casas máis próxima á zona de explotación, non superen os 65 dB (A) leq, entre as 8 e as 21 horas, e os 55 dB (A), leq, entre as 21 horas e as 8 horas.</p>
<p>2.-Protección do solo.</p>
<p>As provisións da terra vexetal procedente do recubrimento dos terreos ocupados situaranse en zonas da explotación, convenientemente drenadas, onde sexa menos probable a súa deterioración por erosión eólica e hídrica e non poidan ser afectados pola circulación da maquinaria, non se poderán mesturar con provisións de estériles.</p>
<p>Así mesmo e co fin de que a terra vexetal non perda as súas cualidades fisicoquímicas e de capacidade biolóxica, e no caso de non ser utilizada para a reconstrucción do solo nun curto espacio de tempo (menos dun ano), procederase á súa conservación mediante unha sementeira de sementes, con predominio de leguminosas, e engadindo mulch.</p>
<p>3.- Protección da paisaxe.</p>
<p>Dado que a zona onde se proxecta situa-la explotación resulta visible desde unha ampla conca e co fin de minora-lo impacto paisaxístico, procederase a interceptar, no posible, desde o comenzo da explotación as visuais que partan tanto de núcleos de poboación como desde as estradas próximas á zona de actuación, con pantallas vexetais formadas a partir de especies arbustivas e arbóreas presentes no contorno.</p>
<p>Así mesmo, respectarase en todo momento aquela vexetación que, atopándose nos límites da explotación, sirva como pantalla visual e acústica e como barreira contra o po.</p>
<p>4.-Restauración.</p>
<p>O plan de restauración proposto considérase axeitado e deberá porse en práctica e levarse a cabo seguindo o calendario proposto tal e como consta no documento presentado; non obstante e dado que non parece axeitada a plantación na zona do álamo negro (populus nigra), entre as especies elixidas tanto na revexetación como na implantación da pantalla visual, dado que o lugar afectado pola canteira non reúne as condicións de hidromorfia edáfica que require tal planifolio para arraigar, procederase a substituír a devandita especie por outra máis acorde coas características da zona.</p>
<p>5.-Documentación adicional.</p>
<p>O promotor da explotación remitiralle á Comisión Galega do Medio Ambiente, a través do órgano substantivo e nos prazos sinalados, a documentación que a continuación se relaciona:</p>
<p>5.1.-Nun prazo non superior a 3 meses a partir de serlle notificado o contido da presente declaración:</p>
<p>* Medidas que se van adoptar para mitiga-lo impacto paisaxístico de acordo co reflectido no punto 3 da presente declaración.</p>
<p>* Custo das medidas correctoras e protectoras que resulten da aplicación da presente declaración.</p>
<p>6.2.-Nun prazo non superior a 3 meses a partir do comezo dos traballos de explotación:</p>
<p>* Un mapa de ruídos que abrangue un radio non inferior a 800 m coa actividade en pleno funcionamento. Punto obrigado de referencia serán as vivendas próximas.</p>
<p>6.3.-Anualmente e ata a finalización dos traballos de explotación:</p>
<p>* Resultado das medicións dos niveis de inmisión de partículas sedimentables e de partículas en suspensión, de acordo co exposto no punto 1.1 da presente declaración, e medidas correctoras propostas no caso de supera-los citados límites.</p>
<p>* Informe sobre a calidade das augas procedentes do sistema de decantación, basado na análise de mostras de auga por laboratorio autorizado.</p>
<p>* Reportaxe fotográfica sobre as medidas correctoras e protectoras levadas a cabo no correspondente ano e cronograma das accións de restauración previstas para o vindeiro ano, de acordo coa planificación prevista no estudio presentado.</p>
<p>5.-Condicións adicionais.</p>
<p>5.1.-O órgano substantivo fixará un aval para garanti-lo cumprimento do plan de restauración e que poderá ser acumulativo se se considera axeitado.</p>
<p>5.2.-As condicións indicadas nesta declaración de impacto ambiental (DIA) son de obrigado cumprimento para o promotor.</p>
<p>Nembargantes, a empresa promotora poderá solicitarlle ó órgano ambiental a revisión das medidas indicadas co obxecto de modificalas ou cambialas por outras, naqueles supostos que tecnoloxicamente presentasen graves deficiencias para a súa implantación ou implicasen modificacións importantes na actividade, e sempre e cando as novas medidas propostas permitan acada-los obxectivos e fins que se indican na presente declaración.</p>
<p>Nesta circunstancia, a empresa promotora solicitarao á Comisión Galega de Medio Ambiente, achegando documentación técnica que xustifique as novas medidas propostas. Estas solicitudes remitiranse tres meses despois de serlle enviada a presente declaración polo órgano substantivo. Unha vez recibida a solicitude e documentación mencionadas, o órgano ambiental avaliaraas, e comunicaralle o acordo adoptado á empresa promotora.</p>
<p>5.3.-Se unha vez emitida esta declaración, se manifestase algún outro tipo de impacto, severo ou crítico sobre o medio ambiente, o órgano substantivo, por propia iniciativa ou por solicitude da Comisión Galega de Medio Ambiente, poderá suspender cautelarmente a actividade ata determina-las causas que xeren os mencionados impactos, e se corrixan as mesmas.</p>
<p>5.4.-Do mesmo xeito, o incumprimento total ou parcial por parte do promotor dos labores de restauración previstas, será causa suficiente para que se proceda ó peche cautelar e a adopta-las medidas oportunas en cumprimento da legalidade vixente.</p>
<p>5.5.-O presente acordo, adoptado por esta comisión, non exime o promotor de solicitar tódolos permisos necesarios ós organismos competentes, para levar a cabo modificacións na actividade.</p>
<p>5.6.-O promotor queda obrigado a cumprir tódalas disposicións que se dicten con posterioridade, en relación con este tipo de actividades.</p>
<p>Santiago de Compostela, 7 de novembro de 1996.</p>
<p>José Luis Aboal García-Tuñón</p>
<p>Secretario xeral da Comisión Galega</p>
<p>de Medio Ambiente</p>
<p>Visto bueno</p>
<p>Dositeo Rodríguez Rodríguez</p>
<p>Presidente da Comisión Galega</p>
<p>de Medio Ambiente</p>
<p>ANEXO I</p>
<p>Resumo do proxecto de explotación e das medidas correctoras e protectoras propostas no estudio</p>
<p>de avaliación de impacto ambiental</p>
<p>Proxecto de explotación.</p>
<p>O proxecto consiste na explotación dunha canteira para a extracción de cuarcita con destino a infraestructuras, situada no lugar de Repil, parroquia de Pinel, concello da Pobra de Brollón, provincia de Lugo, e na que o promotor proxecta a extracción de áridos na contía dunhas 200.000 tm/ano, ó longo duns 15 anos.</p>
<p>A explotación realizarase a ceo aberto, por banqueo, efectuándose o arranque mediante perforación e voaduras. A superficie total afectada é dunhas 10 ha, das que 6 serán para a explotación propiamente dita, 1 para viais e 3 para instalacións.</p>
<p>A materia prima será tratada, a pe de explotación, na planta de trituración e clasificación. Dado que o aproveitamento se considera dun 95%, e que o material restante será aproveitado para saburras, non se producirá almacenamento ningún de estériles.</p>
<p>Medidas correctoras e protectoras.</p>
<p>Sobre a atmosfera.-Incorporación ó carro perforador dun filtro captador de po. Rego da praza da canteira, moreas de material e pistas. Dotación á planta de trituración e clasificación dun sistema de difusores. Axuste da composición dos gases dos motores de combustión interna ós valores regulamentados. Limitación da velocidade da maquinaria móbil, dentro dos límites da explotación, a 20 km/h. Recatado dos barrenos con tacos de arxila.</p>
<p>Sobre as augas.-Construcción dun sistema de foxo que canalice as augas de escorrentía cara a balsas de decantación, e unha vez depuradas, reutilizaranse novamente en circuíto pechado, polo que non haberá vertido a ningún leito.</p>
<p>Sobre o solo.-Non almacenamento de chatarras ou acumulación de residuos. Os aceites usados serán convenientemente acondicionados ata a súa entrega a un xestor autorizado, extremándose as precaucións nos cambios.</p>
<p>Sobre a flora e a fauna.- Rexeneración da cuberta vexetal mediante implantación de especies arbóreas, piñeiro e álamo, e a mesma especie de mato existente.</p>
<p>Restauración.-Dada a morfoloxía da zona que se vai explotar, o elevado grao de aproveitamento previsto e demais características fisiográficas, a solución pasa por modela-lo mellor posible os noiros finais, cunha pendente de 70º na súa conformación final, e unha revexetación axeitada, mediante plantación de «pinus pinaster e populus nigra» xunto con mato presente na zona, e hidrosementeira nos noiros.</p>
<p>Así mesmo, tense previsto utiliza-lo álamo negro (populus nigra) na formación da pantalla entre a planta de tratamento e a estrada.</p>
<p>ANEXO II</p>
<p>Resultado das consultas realizadas sobre o impacto ambiental do proxecto</p>
<p>Do contido dos informes recibidos cabe destaca-las seguintes consideracións:</p>
<p>A Dirección Xeral de Calidade Medioambiental e Urbanismo considera necesario que a explotación se leve a cabo de forma racional e ademais, dada a sua accesibilidade visual, desde varias estradas as pantallas arbóreas deberán establecerse antes do comezo da explotación.</p>
<p>A Dirección xeral de Montes e M.A.N. á marxe de poñer de manifesto certas deficiencias de contido no estudio, considera inapropiado recorrer á plantación do álamo negro, como está previsto, xa que o lugar afectado pola canteira non reúne as condicións de hidromorfía edáfica que require tal planifolio para arraigar.</p>
<p>A Dirección xeral de Saúde Pública Documental non presenta obxeccións á realización do devandito proxecto.</p>
<p>A Dirección xeral de Industria informa favorablemente o estudio ambiental presentado establecendo, non obstante, as seguintes condicións:</p>
<p>* Os niveis de emisión de partículas sólidas non superarán os límites establecidos no Decreto 833/75.</p>
<p>* Respectarase sistematicamente todo tipo de vexetación existente e que sirva como pantalla visual e acústica.</p>
<p>* No referente ás pistas e viais, e en canto as condicións ambientais, cumprirase o disposto na ITC. 07.1.03.</p>
<p>* Prohíbese expresamente calquera depósito, vertido ou acumulación de residuos, tanto na zona de explotación como en terreos adxacentes. Os aceites usados deberán entregárselle a un xestor autorizado.</p>
<p>A Dirección Xeral do Patrimonio Histórico e Documental considera necesaria a realización dunha prospección arqueolóxica das zonas directamente afectadas pola explotación proxectada.</p>
<p>97-1430</p>

