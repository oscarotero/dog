---
date: '1997-04-22'
id: 58DE
page: 3
number: 76
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 4 de abril de 1997 pola que se convocan e se aproban as bases que
  rexen a convocatoria de bolsas para titulados superiores no campo da
  investigación mariña.
range: Orde
url: 'https://www.xunta.gal/dog/Publicados/1997/19970422/Anuncio58DE_gl.html'
---
<p>O desenvolvemento da acuicultura e a optimización da explotación dos recursos mariños, promóvese baseándose na utilización de técnicas que esixen unha cada vez máis forte presencia de persoal con altos niveis de formación e experiencia. Esta demanda crea unha necesidade de especialización de titulados superiores no campo da investigación mariña, que é necesario cubrir promovendo as actividades de formación e prácticas dirixidas por estes titulados, polo exposto esta consellería,</p>
<p>DISPÓN:</p>
<p>Artigo 1º</p>
<p>Con cargo á aplicación orzamentaria 012.004.432.C.480.0 dos orzamentos xerais da Comunidade Autónoma de Galicia para 1997, convócanse tres (3) bolsas de especialización de titulados superiores no campo da investigación mariña.</p>
<p>A concesión destas axudas rexerase polas bases do anexo I desta orde.</p>
<p>Artigo 2º</p>
<p>O importe global máximo que acadarán as axudas é de tres millóns novecentas sesenta mil pesetas (3.960.000), das que serán deducidas as correspondentes retencións fiscais.</p>
<p>Disposicións finais</p>
<p>Primeira.-Facúltase a directora xeral de Formación Pesqueira e Investigación para dicta-las normas necesarias para o desenvolvemento e execución desta orde.</p>
<p>Segundo.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 4 de abril de 1997.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>ANEXO I</p>
<p>Bases</p>
<p>Primeira.-Obxecto.</p>
<p>A convocatoria ten por obxecto a adxudicación de 3 bolsas para titulados superiores no campo da investigación mariña.</p>
<p>Segunda.-Contía das bolsas.</p>
<p>A contía das axudas será dun millón trescentas vinte mil pesetas anuais (1.320.000) aboables en doce mensualidades de cento dez mil pesetas (110.000) cada unha nas que se aplicará a correspondente retención fiscal.</p>
<p>Terceira.-Carácter da bolsa.</p>
<p>Dado o seu carácter formativo e de especialización, a concesión destas bolsas non implica relación laboral ou administrativa entre o beneficiario e a Consellería de Pesca, Marisqueo e Acuicultura, aínda que si a necesaria e natural coordinación co horario, normas e disciplina do departamento ou centro de investigación onde realiza a súa formación; nin dará lugar á súa inclusión na Seguridade Social, se ben quedará incluído nunha póliza colectiva de seguro de accidentes durante o período desta concesión.</p>
<p>O bolseiro deberá dedicarse de maneira plena a cumpri-las tarefas que lle sexan encomendadas. É incompatible o desfrute da bolsa coa percepción doutras remuneracións, bolsas ou axudas.</p>
<p>Cuarta.-Condicións xerais.</p>
<p>Para optar a estas bolsas é necesario:</p>
<p>a) Ser galego maior de idade.</p>
<p>b) Estar en posesión do título de licenciado en ciencias biolóxicas ou ciencias do mar na data da solicitude.</p>
<p>c) Non estar obrigado a realiza-lo servicio militar ou prestación social substitutoria durante o período de desfrute da bolsa.</p>
<p>d) Non ter desfrutado de ningunha bolsa da Consellería de Pesca, Marisqueo e Acuicultura ou outra doutro centro homologado noutra convocatoria.</p>
<p>Quinta.-Centros de realización.</p>
<p>As bolsas realizaranse no Centro de Investigacións Mariñas -Pedras de Corón- Vilanova de Arousa (Pontevedra).</p>
<p>Os bolseiros están obrigados a incorporarse ó centro na data que se lles indique no documento de aceptación da bolsa.</p>
<p>Sexta.-Documentación.</p>
<p>A solicitude destas bolsas realizarase no modelo do anexo II da presente orde.</p>
<p>As solicitudes deberán ir acompañadas, inexcusablemente, coa seguinte documentación:</p>
<p>1. Fotocopia compulsada do documento nacional de identidade.</p>
<p>2. Certificación académica detallada na que figuren as cualificacións obtidas, as datas de obtención e o nº exacto de convocatorias investidas en cada materia (orixinal ou fotocopia compulsada). Será válida a fotocopia compulsada da certificación pero non as certificacións extractadas do expediente académico do solicitante.</p>
<p>No caso de estudios validados deberá presentarse, así mesmo, certificación académica, de idénticas características, para os estudios de orixe.</p>
<p>Os títulos obtidos no estranxeiro ou en centros non estatais deberán estar validadas ou recoñecidas na data de finalización do prazo de presentación de solicitudes e deberase xuntar, se é o caso, as oportunas táboas de equivalencia oficiais das certificacións.</p>
<p>3. Declaración xurada do solicitante na que conste que se cumpre o requisito establecido na base cuarta.d, e de que non se realizou a tese doutoral.</p>
<p>4. Certificación de ter rematado os estudios da súa carreira con posterioridade a xuño de 1993. Os títulos anteriores a esta data quedan excluídos da convocatoria.</p>
<p>5. Currículum vitae, acompañando cantos documentos o avalen.</p>
<p>Sétima.-Trámites.</p>
<p>A presentación das solicitudes farase no rexistro xeral da Consellería de Pesca, Marisqueo e Acuicultura (edificios administrativos de San Caetano, Santiago de Compostela), ou ben por calquera das formas previstas no artigo 38.4º da Lei de réxime xurídico das administracións públicas e do procedemento administrativo común.</p>
<p>O prazo de presentación finalizará ós 15 días naturais da publicación da presente orde no Diario Oficial de Galicia.</p>
<p>Oitava.-Tramitación.</p>
<p>A Dirección Xeral de Formación Pesqueira e Investigación comprobará que tódalas solicitudes reúnen os requisitos establecidos na presente orde e publicará unha resolución nos taboleiros de anuncios da Consellería de Pesca, Marisqueo e Acuicultura e das súas delegacións coa lista de admitidos e excluídos, indicando, se é o caso, as causas de exclusión. Contra a dita resolución poderán os interesados formular reclamación para emendar erros e falta de documentos, ante a Dirección Xeral de Formación Pesqueira e Investigación no prazo de 10 días a partir da publicación da resolución, achegando, se é o caso, a documentación necesaria. Transcorrido este prazo sen que se corrixan as causas de exclusión procederase ó arquivo do expediente sen máis trámites.</p>
<p>Novena.-Selección de candidatos.</p>
<p>A selección dos candidatos será realizada pola Comisión de Selección de Bolsas, que estará presidida pola directora xeral de Formación Pesqueira e Investigación e integrada polo xefe do Servicio de Investigación Mariña e Dirección Científica de Centros e polos investigadores das áreas de especialidade das bolsas, actuando como secretaria da mesma a xefa de sección de Apoio a Programas de Investigación.</p>
<p>A selección dos bolseiros farase en función dos méritos acreditados na base sexta, e terase en conta, ademais, o coñecemento de idiomas.</p>
<p>Ademais do exame da documentación a comisión de selección poderá convocar ós solicitantes a unha entrevista persoal.</p>
<p>Efectuada a selección pola comisión, a Dirección Xeral de Formación Pesqueira e Investigación fará pública a relación provisional de beneficiarios selec</p>
<p>cionados mediante anuncio publicado no taboleiro de anuncios da Consellería de Pesca, Marisqueo e Acuicultura e nos das súas delegacións. Contra esta resolución poderase formular reclamación no prazo de 10 días, transcorrido o dito prazo a comisión procederá a estudia-las reclamacións presentadas e elevará a proposta definitiva ó conselleiro para que resolva.</p>
<p>A resolución da convocatoria farase por orde da Consellería de Pesca, Marisqueo e Acuicultura que se publicará no Diario Oficial de Galicia, e poñerá fin á vía administrativa, segundo o disposto no artigo 109.c da Lei 30/1992.</p>
<p>Se transcorridos 10 días desde a publicación da resolución de adxudicación no Diario Oficial de Galicia, os bolseiros non formalizasen a adscrición, perderán a bolsa e procederase a cubri-las vacantes cos suplentes nomeados.</p>
<p>As solicitudes entenderanse desestimadas se nun prazo de tres meses a partir da finalización do prazo de presentación de solicitudes non se dictou resolución.</p>
<p>Décima.-Pagamento e efectividade.</p>
<p>1. Incorporado ó lugar de realización da bolsa, e trala súa notificación polo responsable do proxecto ó que se incorpore o bolseiro, procederase ó pagamento da cantidade mensual fixada na base unha, con efecto a mes vencido.</p>
<p>A ausencia inxustificada, o baixo interese e rendemento e o non cumprimento das normas de réxime interno, así como a non realización dos traballos propostos serán causa de perda da bolsa.</p>
<p>2. a) A Dirección Xeral de Formación Pesqueira e Investigación poderá en calquera momento da realización da bolsa, solicitarlle ó bolseiro un informe sobre as súas actividades.</p>
<p>b) Antes do pagamento da última mensualidade, o bolseiro fará entrega dun informe por escrito sobre os traballos desenvolvidos no período de formación, ó que se xuntará informe do director do proxecto. O incumprimento desta requisito dará lugar á perda desta mensualidade.</p>
<p>Décimo primeira.-Renuncia á bolsa concedida.</p>
<p>No caso de renuncia á bolsa concedida, o bolseiro presentará a correspondente solicitude fundamentada, podéndose cubri-la vacante producida polo período de desfrute restante co candidato suplente nomeado seguindo a orde de puntuación obtida.</p>
<p>Décimo segunda.-Condicións da prórroga.</p>
<p>Transcorrido un ano e logo do informe favorable da Dirección Xeral de Formación Pesqueira e Investigación, e sempre que exista partida orzamentaria, a Consellería de Pesca, Marisqueo e Acuicultura, por solicitude do bolseiro, poderá acordar prórrogas por períodos dun ano da bolsa que tiña concedida, nas mesmas condicións nas que se concedeu a orixinaria.</p>
<p>2182</p>

