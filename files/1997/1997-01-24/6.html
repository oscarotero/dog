---
date: '1997-01-24'
id: 2B42
page: 799
number: 16
agency: CONSELLERÍA DE CULTURA E COMUNICACIÓN SOCIAL
section: III. OUTRAS DISPOSICIÓNS
title: >-
  Orde do 7 de xaneiro de 1997 pola que se convoca o Premio das Letras e das
  Artes de Galicia.
range: Orde
url: 'https://www.xunta.gal/dog/Publicados/1997/19970124/Anuncio2B42_gl.html'
---
<p>Por medio do Decreto 288/1994, modificado no seu artigo 5 polo Decreto 286/1995, creouse o Premio das Letras e das Artes de Galicia. Este premio ten como finalidade a de recoñecer e recompensar-lo labor daquelas persoas que co seu labor creador contribuíron á conservación, á expansión e ó engrandecemento da cultura galega en calquera campo dela.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>Convócase o Premio das Letras e das Artes de Galicia correspondente a 1997 co fin de recoñecer e recompensa-los méritos daquelas persoas que dedicaron gran parte da súa actividade ás letras e ás artes en calquera das súas múltiples manifestacións,</p>
<p>con resultado de engrandecemento e afirmación dos valores culturais de Galicia.</p>
<p>Artigo 2º</p>
<p>O premio está dotado con cinco millóns (5.000.000) de pesetas con cargo á partida orzamentaria 10.02.353B.640.1 dos orzamentos xerais da Comunidade Autónoma de Galicia para 1997.</p>
<p>Artigo 3º</p>
<p>1. O premio será indivisible e non poderá concederse a título póstumo.</p>
<p>2. O premio pode ser declarado deserto.</p>
<p>Artigo 4º</p>
<p>1. A presentación dos candidatos poderá realizala calquera institución, fundación, academia, federación, asociación ou centro cultural ou de investigación, mediante escrito dirixido ó conselleiro de Cultura e Comunicación Social, segundo modelo que figura como anexo da presente orde, ó que se xuntará o currículo do candidato.</p>
<p>2. O escrito e o currículo ó que se fai referencia no parágrafo anterior serán presentados no rexistro xeral da Consellería de Cultura e Comunicación Social ou nos rexistros das delegacións provinciais desta, sen prexuízo do establecido no artigo 38.4º da Lei 30/1992, do 26 de novembro, antes do 15 de marzo do presente ano.</p>
<p>Artigo 5º</p>
<p>1. O premio outorgarase o día 17 de maio, Día das Letras Galegas, nun acto institucional.</p>
<p>2. O xurado poderá convocar para este acto ata cinco finalistas.</p>
<p>Artigo 6º</p>
<p>Tódalas decisións do xurado serán inapelables.</p>
<p>Artigo 7º</p>
<p>As institucións, fundacións, academias, federacións, asociacións, centros culturais ou de investigación que propuxesen candidatos e non resultasen premiados, poderán retira-la documentación presentada no prazo de trinta días naturais contados a partir do seguinte a aquel en que se produza o outorgamento. Transcorrido este prazo, arquivarase sen máis trámite.</p>
<p>Disposicións derradeiras</p>
<p>Primeira.-Facúltase o director xeral de Promoción Cultural para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 7 de xaneiro de 1997.</p>
<p>Jesús Pérez Varela</p>
<p>Conselleiro de Cultura e Comunicación Social</p>
<p>97-9720</p>

