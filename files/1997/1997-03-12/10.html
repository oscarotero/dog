---
date: '1997-03-12'
id: 43B2
page: 2
number: 49
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Decreto 43/1997, do 20 de febreiro, polo que se declara a urxente ocupación de
  bens e dereitos co obxecto de impoñe-la servidume de paso para o
  establecemento e conservación da liña eléctrica de dobre circuíto,
  aéreo-subterránea, a 66 kV trazada entre a subestación de Taboadelo, concello
  de Ponte-Caldelas, ata o centro de interconexión en Recelo, concello da Lama,
  provincia de Pontevedra. (Expediente 398/1995).
range: Decreto
url: 'https://www.xunta.gal/dog/Publicados/1997/19970312/Anuncio43B2_gl.html'
---
<p>Electrica de Moscoso, S.L., con domicilio para efectos de notificacións na Avda. José Antonio, nº 21, 36830 A Lama, solicitou desta consellería, a concesión dos beneficios de expropiación forzosa e a declaración de urxente ocupación dos terreos afectados pola execución do proxecto de construcción da liña eléctrica de dobre circuíto, aéreo-subterránea, a 66 kV, con tramo aéreo de 11.592 m, con conductor tipo LA-110 e tramo subterráneo de 120 m de lonxitude e conductor tipo R.H.V., trazada entre a subestación de Taboadelo en Ponte-Caldelas, propiedade de Unión Eléctrica-Fenosa, S.A., ata o centro de interconexión en Recelo, concello da Lama (Pontevedra) (expediente 398/1995).</p>
<p>A dita instalación autorizouse, e declarouse de utilidade pública por resolución da Delegación Provincial da Consellería de Industria e Comercio de Pontevedra do 6-3-1996, a cal foi obxecto de publicación, inseríndose no DOG do 17-4-1996, no BOP de Pontevedra do 23-3-1996, e no BOE do 2-4-1996. Con data 30-5-1996 foi aprobado o seu proxecto de execución.</p>
<p>A solicitude de urxente ocupación fíxose de acordo co disposto no artigo 31 do regulamento que desenvolve a Lei 10/1966, do 18 de marzo, de expropiación forzosa e sancións en materia de instalacións eléctricas, aplicable ó presente expediente en virtude do establecido pola disposición transitoria primeira da Lei 40/1994, do 30 de decembro, de ordenación do sistema eléctrico nacional.</p>
<p>Os anuncios de información pública aberta en función desta petición, coa relación de interesados, bens e dereitos afectados, publicáronse no DOG do 19-9-1996, no BOP de Pontevedra do 8-10-1996, no xornal Diario de Pontevedra do 2-10-1996, e nos taboleiros de anuncios das casas do concello de Ponte-Caldelas e A Lama e no da delegación provincial; ó mesmo tempo na forma regulamentaria notificouse individualmente a cada un dos interesados que figuran na dita relación, agás os propietarios dos predios núms. 4A, 73, 76, 77, 78, 79, 146 e 147 posto que, por teren domicilio descoñecido, déuselle traslado das actuacións ó Ministerio Fiscal, segundo o artigo 5 da Lei de expropiación forzosa, do 16 de decembro de 1954.</p>
<p>Con data 12-12-1996, a empresa beneficiaria Eléctrica de Moscoso, S.L., comunica á Delegación Provincial da Consellería de Industria e Comercio de Pontevedra que acadou acordos cos titulares dunha</p>
<p>serie de predios que figuran no seu escrito, achegando nova relación de afectados.</p>
<p>A tramitación do expediente fíxose de acordo coa Lei 10/1966, do 18 de marzo, e co seu regulamento de aplicación, aprobado polo Decreto 2619/1966, do 20 de outubro; durante o período en que se someteu a trámite de información pública non se formulou ningunha alegación de oposición á expropiación.</p>
<p>Unha vez practicada por técnicos da delegación provincial da Consellería de Industria e Comercio de Pontevedra a inspección sobre o terreo, seguindo o trazado aprobado para a instalación desta liña, púidose comprobar que nos bens afectados, sobre os que se solicitan os beneficios de expropiación, para os efectos da servidume, non se dan os supostos prohibitivos previstos nos artigos 6 da Lei 10/1966, do 18 de marzo, e 25 do Decreto 2619/1966, nin lle son de aplicación as limitacións do artigo 26 do dito decreto.</p>
<p>Estímase xustificada a urxente ocupación solicitada pola compañía Eléctrica de Moscoso, S.L. xa que a finalidade desta liña é poder garanti-las máximas condicións de seguridade da subministración, calidade e regularidade na zona, e debido a que a imposición da servidume de paso, polo procedemento ordinario, faría imposible cumpri-los prazos previstos para estas instalacións.</p>
<p>Na súa virtude, por proposta do conselleiro de Industria e Comercio e logo de deliberación do Consello da Xunta de Galicia, na súa reunión do día vinte de febreiro de mil novecentos noventa e sete,</p>
<p>DISPOÑO:</p>
<p>Artigo único.-Para os efectos previstos na Lei 10/1966, do 18 de marzo, de expropiación forzosa e sancións en materia de instalacións eléctricas, e no seu regulamento de aplicación, aprobado polo Decreto 2619/1966, do 20 de outubro, declárase urxente a ocupación de terreos e bens gravados coa servidume de paso imposta co alcance previsto no artigo 4 da lei citada, para realiza-la instalación proxectada e proposta por Eléctrica de Moscoso, S.L., da liña eléctrica aéreo-subterránea que une a subestación de Taboadelo en Ponte-Caldelas, propiedade de Unión Eléctrica-Fenosa, S.A., ata o centro de interconexión en Recelo, concello da Lama.</p>
<p>Os bens e dereitos a que afecta esta disposición sitúanse nos termos municipais de Ponte-Caldelas e A Lama (Pontevedra) e son tódolos que figuran na relación presentada pola empresa solicitante dos beneficios de expropiación, que consta no expediente, agás aqueles cos que a empresa beneficiaria chegou a mutuo acordo, á cal se someteu a información pública na forma e datas anteriormente descritas.</p>
<p>Santiago de Compostela, vinte de febreiro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Antonio Couceiro Méndez</p>
<p>Conselleiro de Industria e Comercio</p>
<p>1709</p>

