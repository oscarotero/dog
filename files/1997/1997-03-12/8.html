---
date: '1997-03-12'
id: 43AA
page: 2
number: 49
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Decreto 41/1997, do 20 de febreiro, polo que se declara a urxente ocupación de
  bens e dereitos co obxecto de impoñe-la servidume de paso para o
  establecemento e conservación da liña eléctrica aérea, a 15/20 KV trazada
  entre a L.M.T. ó C.T. Trasmaño ata o centro transformador que se proxecta en
  Cabeiro-Negros, concello de Redondela provincia de Pontevedra. (Expediente
  48/1995).
range: Decreto
url: 'https://www.xunta.gal/dog/Publicados/1997/19970312/Anuncio43AA_gl.html'
---
<p>Unión Eléctrica-Fenosa, S.A., con enderezo para efectos de notificacións na r/ Severo Ochoa nº 2 da Coruña, solicitou desta consellería, a concesión dos beneficios de expropiación forzosa e a declaración de urxente ocupación dos terreos afectados pola execución do proxecto de construcción da liña eléctrica aérea, a 15/20 KV de 332 m de lonxitude con conductor tipo LA-56, sobre apoios de formigón, trazada dende o apoio 134 da L.M.T. existente ó C.T. Trasmaño ata o centro transformador que se proxecta en Cabeiro-Negros, concello de Redondela (Pontevedra) (expediente 48/1995).</p>
<p>A dita instalación autorizouse e declarouse de utilidade pública por resolución da Delegación Provincial da Consellería de Industria e Comercio de Pontevedra do 19-7-1995, a cal foi obxecto de publicación, inseríndose no DOG do 15-9-1995, no BOP de Pontevedra do 29-9-1995, e no BOE do 7-9-1995. Coa mesma data foi aprobado o seu proxecto de execución.</p>
<p>A solicitude de urxente ocupación fíxose de acordo co disposto no artigo 31 do regulamento que desenvolve a Lei 10/1966, do 18 de marzo, de expropiación forzosa e sancións en materia de instalacións eléctricas, aplicable ó presente expediente en virtude do establecido pola disposición transitoria primeira da Lei 40/1994, do 30 de decembro, de ordenación do sistema eléctrico nacional.</p>
<p>Os anuncios de información pública aberta en función desta petición, coa relación de interesados, bens e dereitos afectados, publicáronse no DOG do 21-8-1996, no BOP de Pontevedra do 23-8-1996, no xornal Faro de Vigo do 24-8-1996, e no taboleiro de anuncios da Casa do Concello de Redondela e no da delegación provincial, ó mesmo tempo na forma regulamentaria notificouse individualmente a cada un dos interesados que figuran na dita relación.</p>
<p>A tramitación do expediente fíxose de acordo coa Lei 10/1966, do 18 de marzo, e co seu regulamento de aplicación, aprobado polo Decreto 2619/1966, do 20 de outubro; durante o período en que se someteu a trámite de información pública non se formulou ningunha alegación de oposición á expropiación.</p>
<p>Unha vez efectuada, por técnicos da delegación provincial da Consellería de Industria e Comercio de Pontevedra a inspección sobre o terreo, seguindo o trazado aprobado para a instalación desta liña, puidose comprobar que nos bens afectados, sobre os que se solicitan os beneficios de expropiación, para os efectos da servidume, non se dan os supostos prohibitivos previstos nos artigos 6 da Lei 10/1966, do 18 de marzo, e 25 do Decreto 2619/1966, nin lle son de aplicación as limitacións do artigo 26 do dito decreto.</p>
<p>Considérase xustificada a urxente ocupación solicitada pola compañía Unión Eléctrica-Fenosa, S.A. xa que con esta liña se pretende subministrar de enerxía ó centro transformador que se proxecta en Cabeiro - Negros, partindo do poio 134 da L.M.T. existente ó C.T. de Trasmaño co gallo de poder garanti-las máximas condicións de seguridade da subministración, estabilidade da rede e maila regularidade do servicio na dita zona, e debido a que a imposición da servidume de paso, polo procedemento ordinario, faría imposible cumpri-los prazos previstos para estas instalacións.</p>
<p>Na súa virtude, por proposta do conselleiro de Industria e Comercio e logo de deliberación do Consello da Xunta de Galicia, na súa reunión do día vinte de febreiro de mil novecentos noventa e sete,</p>
<p>DISPOÑO:</p>
<p>Artigo único.-Para os efectos previstos na Lei 10/1966, do 18 de marzo, de expropiación forzosa e sancións en materia de instalacións eléctricas, e no seu regulamento de aplicación, aprobado polo Decreto 2619/1966, do 20 de outubro, declárase urxente a ocupación de terreos e bens gravados coa servidume de paso imposta co alcance previsto no artigo 4 da lei citada, para realiza-la instalación proxectada e proposta por Unión Eléctrica-Fenosa, S.A., da liña eléctrica aérea que une a L.M.T. ó C.T. de Trasmaño ata o centro transformador que se proxecta en Cabeiro -Negros.</p>
<p>Os bens e dereitos a que afecta esta disposición sitúanse no termo municipal de Redondela (Pontevedra) e son tódolos que figuran na relación presentada pola empresa solicitante dos beneficios de expropiación, que consta no expediente, o cal se someteu a información pública na forma e datas anteriormente descritas.</p>
<p>Santiago de Compostela, vinte de febreiro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Antonio Couceiro Méndez</p>
<p>Conselleiro de Industria e Comercio</p>
<p>1707</p>

