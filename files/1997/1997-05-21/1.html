---
date: '1997-05-21'
id: 676E
page: 4713
number: 96
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Orde do 5 de maio de 1997 pola que se regulan determinados aspectos das
  publicacións da Xunta de Galicia.
range: Orde
url: 'https://www.xunta.gal/dog/Publicados/1997/19970521/Anuncio676E_gl.html'
---
<p>En cumprimento do Decreto 316/1990, do 8 de xuño, polo que se regulan as publicacións da Xunta de Galicia, estas deben ser aprobadas previamente pola Comisión Permanente de Publicacións.</p>
<p>Esta orde ten por obxecto desenvolve-lo contido do mencionado decreto no referente á aprobación, publicación e distribución daquelas.</p>
<p>En consecuencia,</p>
<p>DISPOÑO:</p>
<p>Artigo 1º</p>
<p>As publicacións da Xunta de Galicia, en calquera soporte, mesmo informático, estean ou non suxeitas á obriga de ISBN, teñen que ser aprobadas previamente pola Comisión Permanente de Publicacións.</p>
<p>Series, coleccións e publicacións individuais</p>
<p>Artigo 2º</p>
<p>As publicacións terán que estar agrupadas en coleccións ou series. Para iso cada consellería poderá propoñe-la creación das que xulgue oportunas e presentaraas para a súa aprobación á Comisión Permanente de Publicacións, mediante o impreso que figura como anexo I da presente orde, acompañado de:</p>
<p>1. Memoria na que se expoña a temática de cada colección ou serie.</p>
<p>2. Deseño completo da colección ou serie que inclúa capa, lombo, contracapa, portada interior, páxina de créditos, caixa de texto, familia de letra, corpo e, en xeral, cantos elementos a identifican, incluídas as cores.</p>
<p>3. Elementos identificadores de cada título.</p>
<p>4. Proposta de prezo medio de venda ó público, tirada media e porcentaxe de distribución venal e non venal, de se-lo caso.</p>
<p>Artigo 3º</p>
<p>As resolucións da Comisión Permanente de Publicacións ateranse ó seguinte:</p>
<p>1. Xustificación da necesidade da colección ou serie e imposibilidade de recolle-la temática dentro doutra xa creada.</p>
<p>2. Deseño idóneo.</p>
<p>3. Previsión de edición de alomenos tres títulos anuais.</p>
<p>Artigo 4º</p>
<p>Para a aprobación de cada publicación pola Comisión Permanente de Publicacións presentarase o impreso que figura como anexo II desta orde, acompañado de:</p>
<p>1. Maqueta da capa e máis da contracapa con especificación de cores.</p>
<p>2. Maqueta de páxinas interiores con especificación de caixa, familia de letra, tamaño e outros elementos identificadores.</p>
<p>3. Orixinal completo da obra que se pretende publicar.</p>
<p>4. Proposta de prezo de venda ó público, tirada e porcentaxe de distribución venal e non venal, de se-lo caso.</p>
<p>Características formais dos libros</p>
<p>Artigo 5º</p>
<p>Antes de dictar unha resolución, a Comisión Permanente de Publicacións terá en conta o seguinte:</p>
<p>1. A capa.</p>
<p>Nela deberán figurar:</p>
<p>-O título, que debe ser curto e responder con fidelidade ó contido do libro.</p>
<p>-O nome do autor ou autores, sempre que o número destes non sexa superior a catro. Nas publicacións de relatorios de xornadas, seminarios, encontros e similares poderase inseri-lo nome do director ou cooordinador (ou directores / coordinadores) das devanditas actividades, coa mesma limitación numérica, no seu conxunto, anteriormente sinalada.</p>
<p>-As palabras Xunta de Galicia na parte inferior.</p>
<p>2. A contracapa levará o número de ISBN en código de barras e a imaxe corporativa da Xunta de Galicia, na que figure o departamento correspondente; nas súas medidas non poderá exceder dunha cuarta parte do largo do libro. No caso de ter que incluír máis dun anagrama, respectarase o disposto nas normas de imaxe corporativa da Xunta de Galicia polo que fai á preferencia na orde de colocación daqueles.</p>
<p>3. O lombo do libro levará na parte inferior o escudo de Galicia, máis enriba o título do libro e, se hai lugar, o nome do autor.</p>
<p>4. A páxina de créditos recollerá as mencións de responsabilidade, se así se considera conveniente, o número de depósito legal, o número de ISBN, a imprenta e outros habituais.</p>
<p>5. A portada debe leva-los seguintes elementos: título, nome do autor e as palabras Xunta de Galicia.</p>
<p>6. Cando unha obra non estea destinada ó comercio, deberase facer constar nela o seguinte: «Obra non venal».</p>
<p>Artigo 6º</p>
<p>A Comisión Permanente de Publicacións resolverá aténdose ós seguintes criterios:</p>
<p>1. Calidade de conxunto do deseño exterior.</p>
<p>2. Idoneidade das cores e equilibrio na distribución dos textos e das ilustracións.</p>
<p>3. Equilibrio e lexibilidade na caixa de texto, o tamaño de letra e o interliñado.</p>
<p>Periodicidade das reunións da Comisión</p>
<p>Permanente de Publicacións</p>
<p>Artigo 7º</p>
<p>A Comisión Permanente de Publicacións reunirase cada dez días con carácter ordinario, e con carácter extraordinario cando a convoque o seu presidente.</p>
<p>Edicións conxuntas e coedicións</p>
<p>Artigo 8º</p>
<p>1. A Xunta de Galicia poderá realizar edicións conxuntas ou coedicións con empresas privadas e con entidades sen ánimo de lucro, naqueles casos en que estas estean interesadas en colaboraren coa Administración autonómica nalgún proxecto común.</p>
<p>2. As devanditas coedicións faranse preferentemente por coleccións. O contrato que se asinará para tal efecto incluirá necesariamente os seguintes elementos:</p>
<p>a) Porcentaxe de participación no proxecto de cada unha das partes: orixinais, ilustracións, deseño, maqueta, corrección, impresión e outros.</p>
<p>b) Distribución das obras editadas que, no que respecta á parte venal, correrá normalmente por conta da empresa privada ou da entidade sen ánimo de lucro.</p>
<p>c) Liquidación das porcentaxes de ingresos xerados polas vendas.</p>
<p>3. As obras coeditadas teñen que reuni-las características indicadas nos artigos 7 e 8 e terán que ser aprobadas previamente pola Comisión Permanente de Publicacións.</p>
<p>Artigo 9º</p>
<p>En todo caso será de aplicación o disposto na orde da Consellería da Presidencia e Administración Pública do 21 de febreiro de 1991 pola que se fixan os modelos de contratos que se utilizarán para as publicacións da Xunta de Galicia.</p>
<p>Rexistro das publicacións</p>
<p>Artigo 10º</p>
<p>O Servicio do Diario Oficial de Galicia da Consellería da Presidencia e Administración Pública asignaralle a cada publicación un número de rexistro interno, para efectos de acadar un maior nivel de coordinación e para crear bases de datos que posibiliten a elaboración de estudios, informes e outros semellantes.</p>
<p>O número de rexistro constará de dúas partes: un número de orde e o ano de edición, separados por unha barra vertical.</p>
<p>Distribución das publicacións</p>
<p>Artigo 11º</p>
<p>Alomenos 100 exemplares das publicacións venais serán postos á disposición das empresas distribuidoras das publicacións da Xunta de Galicia.</p>
<p>Artigo 12º</p>
<p>A comisión permanente de publicacións poderá establecer que determinadas publicacións, en función do seu contido, sexan enviadas a bibliotecas de Galicia e a comunidades galegas no exterior.</p>
<p>Intercambio de publicacións</p>
<p>Artigo 13º</p>
<p>A Xunta de Galicia poderá manter intercambios de publicacións con outras institucións. Este intercambio estará coordinado polo Servicio do Diario Oficial de Galicia da Consellería da Presidencia e Administración Pública.</p>
<p>Disposición derradeira</p>
<p>Esta orde entrará en vigor o día seguinte ó da súa publicación do Diario Oficial de Galicia.</p>
<p>Santiago de Compostela, 5 de maio de 1997.</p>
<p>Dositeo Rodríguez Rodríguez</p>
<p>Conselleiro da Presidencia e Administración</p>
<p>Pública</p>
<p>ANEXO I</p>
<p>MODELO DE SOLICITUDE DE APROBACIÓN DE SERIES E COLECCIÓNS</p>
<p>Don/Dona</p>
<p>da (Consellería, Secretaría Xeral, ...),</p>
<p>en cumprimento do disposto no Decreto 316/1990, do 8 de xuño (DOG nº 118 do 19-6-1990), e da Orde do 5 de maio de 1997 pola que se regulan determinados aspectos das publicacións da Xunta de Galicia (DOG nº 95, do 20 de maio de 1997), presenta para a súa aprobación pola Comisión Permanente de Publicacións da Xunta de Galicia a colección e/ou serie que se especifica a seguir:</p>
<p>Denominación da colección</p>
<p>Denominación da serie</p>
<p>Deseño e maquetación</p>
<p>Tipo de papel gramaxe</p>
<p>Encadernación (pegado, cosido)</p>
<p>Capa gramaxe (se é o caso)</p>
<p>Formato: largo alto  lapelas (se é o caso)</p>
<p>Tirada mediaPVP medio previsto (IVE incluído)</p>
<p>Forma de distribución (venal, non venal)</p>
<p>Temática xeral da colección ou serie</p>
<p>Público ó que se dirixe</p>
<p>(Para as coleccións divididas en series cubrirase un impreso para cada unha destas)</p>
<p>Xúntaselle á solicitude unha maqueta da colección ou serie (capa, contracapa e follas interiores).</p>
<p>......., ... de .... de 199...</p>
<p>Sinatura de quen fai a solicitude</p>
<p>COMISIÓN PERMANENTE DE PUBLICACIÓNS</p>
<p>ANEXO II</p>
<p>MODELO DE SOLICITUDE DE APROBACIÓN DE OBRAS</p>
<p>Don/Dona</p>
<p>da (Consellería, Secretaría Xeral, ...)</p>
<p>en cumprimento do disposto no Decreto 316/1990, do 8 de xuño (DOG nº 118 do 19-6-1990), e da Orde do 5 de maio de 1997 pola que se regulan</p>
<p>determinados aspectos das publicacións da Xunta de Galicia (DOG nº 95, do 20 de maio de 1997), presenta para a súa aprobación pola Comisión Permanente de Publicacións da Xunta de Galicia a obra que se especifica a seguir:</p>
<p>Título</p>
<p>Autor</p>
<p>Traductor</p>
<p>Colección serie</p>
<p>Formato: largo alto nº de páxinas</p>
<p>nº de ilustracións/fotos</p>
<p>Tipo de papel gramaxe</p>
<p>Encadernación (pegado, cosido)</p>
<p>Capa gramaxe (se é o caso)</p>
<p>Tirada custo total da edición</p>
<p>Custo unitario ... PVP que se propón (IVE incluído)</p>
<p>BREVE REFERENCIA DA OBRA</p>
<p>Xúntaselle á solicitude unha maqueta da publicación (capa, contracapa e follas interiores).</p>
<p>....., ... de .... de 199...</p>
<p>Sinatura de quen fai a solicitude</p>
<p>COMISIÓN PERMANENTE DE PUBLICACIÓNS</p>
<p>3767</p>

