---
date: '1997-08-29'
id: A046
page: 8
number: 166
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Orde do 19 de agosto de 1997 pola que se delegan atribucións en materia de
  urbanismo.
range: Orde
url: 'https://www.xunta.gal/dog/Publicados/1997/19970829/AnuncioA046_gl.html'
---
<p>En virtude da Orde do 27 de setembro de 1995 delegáronse nos delegados provinciais desta consellería determinadas atribucións en materia de urbanismo, coa finalidade de conseguir unha xestión máis áxil e eficaz, en beneficio tanto dos intereses xerais como dos administrados, acorde cos principios de economía, celeridade e eficacia que deben presidi-la actuación administrativa.</p>
<p>Unha parte das atribucións obxecto de delegación correspondían a competencias reguladas no texto refundido da Lei sobre réxime do solo e ordenación urbana aprobado polo Real decreto lexislativo 1/1992, sendo boa parte destes preceptos recentemente declarados inconstitucionais por sentencia do Tribunal Constitucional do 20 de marzo pasado.</p>
<p>O novo marco legal vixente está consituído pola Lei 1/1997, do 24 de marzo, do solo de Galicia, que nos seus preceptos regula os órganos e competencias en materia de urbanismo. No seu artigo 189.3º, prevese que os órganos urbanísticos da Xunta de Galicia poidan delega-lo exercicio das súas competencias urbanísticas nos termos previstos nos artigos 43 e 44 da Lei 1/1983.</p>
<p>Na súa virtude, e no uso das facultades conferidas polo artigo 43.3º da Lei 1/1983, do 22 de febreiro, reguladora da Xunta e o seu presidente,</p>
<p>DISPOÑO:</p>
<p>Artigo 1º</p>
<p>Deléganse nos delegados provinciais da Consellería de Política Territorial, Obras Públicas e Vivenda as seguintes competencias atribuídas na Lei 1/1997, do 24 de marzo, do solo de Galicia:</p>
<p>1. Emisión de informes sobre plans parciais e plans especiais, previstos nos artigos 41.3º e 42.5º da lei.</p>
<p>2. Actuación por subrogación nos procedementos de aprobación de instrumentos de xestión urbanística, nos supostos e cos requisitos que determinan os artigos 102 e concordantes da lei.</p>
<p>3. Aprobación definitiva de expropiacións forzosas polo procedemento de taxación conxunta, en virtude do disposto no artigo 145.6º da lei.</p>
<p>4. Outorgamento de autorizacións previas á licencia municipal, para as construccións e instalacións de interese xeral no solo rústico e para edificacións en núcleos rurais preexistentes, en virtude do dis</p>
<p>posto no artigo 77.4º e disposición adicional terceira da lei.</p>
<p>5. Inspección urbanística e adopción das medidas dirixidas á protección da legalidade urbanística nos supostos sinalados no artigo 180 da lei.</p>
<p>6. Rexistro de entidades urbanísticas colaboradoras.</p>
<p>Artigo 2º</p>
<p>Os actos dictados por delegación farán constar expresamente esta circunstancia e consideraranse como propios do órgano delegante que, en calquera momento, poderá revoga-la delegación outorgada.</p>
<p>Artigo 3º</p>
<p>O órgano delegante poderá, en calquera momento, avocar para si o coñecemento dun asunto determinado, de conformidade co disposto no artigo 14 da Lei 30/1992, do 26 de novembro.</p>
<p>Disposición derrogatoria</p>
<p>Queda derrogada a Orde do 27 de setembro de 1995 e cantas se opoñan ó establecido na presente orde.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 19 de agosto de 1997.</p>
<p>José Cuíña Crespo</p>
<p>Conselleiro de Política Territorial, Obras Públicas e Vivenda</p>
<p>97-6324</p>

