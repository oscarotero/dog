---
date: '1997-05-09'
id: 61BE
page: 4
number: 88
agency: 'CONSELLERÍA DE FAMILIA, MULLER E XUVENTUDE'
section: I. DISPOSICIÓNS XERAIS
title: >-
  Decreto 106/1997, do 17 de abril, polo que se regula a creación da Comisión
  Autonómica da Muller.
range: Decreto
url: 'https://www.xunta.gal/dog/Publicados/1997/19970509/Anuncio61BE_gl.html'
---
<p>A Lei 3/1991, do 14 de xaneiro, de creación do Servicio Galego de Promoción da Igualdade do Home e da Muller establece, no seu artigo 3, entre as funcións que ten que desenvolver este organismo, a de cooperar con tódalas entidades que polos seus fins ou actividades contribúan á consecución dos obxectivos previstos nesta lei.</p>
<p>O II Plano de Igualdade de Oportunidades das Mulleres Galegas con vixencia para 1995-1997, recolle a necesidade de colaboración recíproca entre o Servicio Galego de Promoción da Igualdade do Home e da Muller e as deputacións, concellos e as asociacións de mulleres.</p>
<p>A Comisión Autonómica da Muller pretende ser unha vía de comunicación entre o Servicio Galego de Promoción da Igualdade do Home e da Muller e a sociedade en xeral, sendo unha canle da dita comunicación as deputacións, concellos e asociacións de mulleres de forma que permita e favoreza a ineludible transformación do papel das mulleres na sociedade galega, fomentando unha participación máis activa destas.</p>
<p>Por todo isto e tendo en conta o acordo do Pleno do Consello do Servicio Galego de Promoción da Igualdade do Home da Muller, reunido en sesión celebrada o 17 de xullo de 1996, por proposta da conselleira de Familia, Muller e Xuventude e logo de deliberación do Consello da Xunta de Galicia na súa reunión do día dezasete de abril de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>Créase a Comisión Autonómica da Muller, coa finalidade de se-la vía de comunicación entre o Servicio Galego de Promoción da Igualdade do Home e da Muller e a sociedade en xeral, sendo a canle da dita comunicación as deputacións e concellos, as asociacións de mulleres e os axentes sociais, de forma que permita e favoreza a transformación do papel das mulleres na sociedade galega, fomentando unha participación máis activa destas.</p>
<p>Artigo 2º</p>
<p>A Comisión Autonómica da Muller estará adscrita ó Servicio Galego de Promoción da Igualdade do Home e da Muller.</p>
<p>Artigo 3º</p>
<p>Serán funcións propias da comisión:</p>
<p>a) Asesorar, informar e propoñerlle á Dirección do Servicio Galego de Promoción da Igualdade do Home e da Muller, cantas medidas se consideren</p>
<p>convenientes en materia de promoción e fomento da igualdade de ámbolos dous sexos e da participación da muller na vida política, cultural, económica e social.</p>
<p>b) Asesora-la Dirección do Servicio Galego de Promoción da Igualdade do Home e da Muller respecto das accións que se van levar a cabo para o cumprimento dos obxectivos fixados na Lei de creación do servicio.</p>
<p>c) Potencia-la coordinación entre as institucións que actúen no eido da igualdade en Galicia.</p>
<p>d) Calquera outra actuación que lle fose encomendadas polo Pleno do Consello do Servicio Galego de Promoción da Igualdade do Home e da Muller.</p>
<p>Artigo 4º</p>
<p>1. A Comisión Autonómica da Muller estará composta polos seguintes membros:</p>
<p>Presidenta: directora xeral do Servicio Galego de Promoción da Igualdade do Home e da Muller.</p>
<p>Vicepresidenta: elixida de entre os membros da comisión.</p>
<p>Vocais:</p>
<p>-3 representantes das vocalías da muller das organizacións sindicais máis representativas da Comunidade Autónoma de Galicia.</p>
<p>-Representación das corporacións locais: tres representantes que se designarán pola Federación Galega de Municipios e Provincias, que se repartirán do seguinte xeito:</p>
<p>-Un/unha representante das deputacións provinciais.</p>
<p>-Un/unha representante dos concellos cunha poboación superior a 20.000 habitantes.</p>
<p>-Un/unha representante dos concellos cunha poboación inferior a 20.000 habitantes.</p>
<p>-Asociacións de amas de casa: dúas representantes.</p>
<p>-Asociacións de mulleres rurais: dúas representantes.</p>
<p>-Asociacións de mulleres empresarias: unha representante.</p>
<p>-Asociacións sociais e culturais: dous representantes.</p>
<p>-Organizacións non gobernamentais (ONG) que traballen con colectivos de mulleres con problemática e de especial dificultade: unha representante.</p>
<p>-Mulleres mariscadoras: unha representante.</p>
<p>-Un/unha representante do Servicio Galego de Promoción da Igualdade do Home e da Muller, designada/o pola directora xeral do SGI.</p>
<p>-Secretario/a: o/a secretario/a do Servicio Galego de Promoción da Igualdade do Home e da Muller.</p>
<p>2. Por cada vocal titular nomearase tamén un suplente que o substituirá nos casos legalmente previstos.</p>
<p>3. As/os vocais serán nomeadas/os pola presidenta/e da comisión, por proposta da institución, asociación ou entidade a quen representen, e o nomeamento deberá publicarse no Diario Oficial de Galicia, poderán ser apartados do seu cargo de igual xeito.</p>
<p>Artigo 5º</p>
<p>1. A duración do mandato dos vocais representativos será de catro anos, sen prexuízo da súa reelección e da posibilidade de substitución dos titulares e dos suplentes durante o dito período, por proposta da institución, asociación ou entidade a quen represente.</p>
<p>2. Non obstante o disposto no apartado anterior, se se produce un novo proceso electoral nas entidades participantes na comisión, procederase a reestructura-la súa composición se houbese nova proposta.</p>
<p>3. A proposta de separación dos vocais, titulares ou suplentes deberá serlle comunicada á presidenta da comisión, a través do/a secretario/a, xunto coa proposta do novo representante.</p>
<p>Artigo 6º</p>
<p>A comisión reunirase en sesión ordinaria, unha vez por semestre, logo da convocatoria da presidencia, no lugar e na hora que se determine, co obxecto de trata-los asuntos incluídos na orde do día.</p>
<p>Ademais, a comisión reunirase con carácter extraordinario cando así o considere a presidencia ou ben por proposta de 2/3 dos membros que compoñen a comisión.</p>
<p>Artigo 7º</p>
<p>1. Son funcións da presidenta:</p>
<p>a) Exerce-la representación da comisión.</p>
<p>b) Convoca-las reunións, formula-la orde do día e presidir e modera-lo desenvolvemento dos debates.</p>
<p>c) Someter á consideración da comisión tódolos asuntos que sexan da súa competencia.</p>
<p>d) Visa-las actas e certificacións dos acordos da comisión.</p>
<p>e) Cantas outras resulten propias da súa condición de presidente.</p>
<p>2. Nos casos de ausencia, vacante ou enfermidade do presidente, esta será substituída pola vicepresidenta.</p>
<p>Artigo 8º</p>
<p>Correspóndelle á vicepresidenta:</p>
<p>a) Colaborar coa presidenta nas tarefas que esta lle encomende e substituíla nos casos legalmente previstos.</p>
<p>b) Aqueloutras que lle sexan encomendadas pola normativa de réxime interno e tódalas que sexan inherentes á súa condición de vicepresidenta.</p>
<p>Artigo 9º</p>
<p>A secretaria levará a cabo as seguintes funcións:</p>
<p>a) Convocar, por orde da presidenta, as reunións da Comisión Autonómica da Muller.</p>
<p>b) Asistir ás reunións da comisión, levantando acta delas.</p>
<p>c) Expedir certificacións, visadas pola presidenta, das propostas e informes aprobados pola comisión.</p>
<p>Disposición adicional</p>
<p>No non previsto no presente decreto, será de aplicación o disposto no capítulo II do título II da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposicións derradeiras</p>
<p>Primeira.-Facúltase a directora xeral do Servicio Galego de Promoción da Igualdade do Home e da Muller, da Consellería de Familia, Muller e Xuventude, para dicta-las normas necesarias para o desenvolvemento do presente decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dezasete de abril de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Manuela López Besteiro</p>
<p>Conselleira de Familia, Muller e Xuventude</p>
<p>3580</p>

