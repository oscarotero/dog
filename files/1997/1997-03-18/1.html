---
date: '1997-03-18'
id: '4666'
page: 2
number: 53
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 5 de marzo de 1997 pola que se regula a Comisión Asesora de
  Publicacións da Consellería de Sanidade e Servicios Sociais.
range: Orde
url: 'https://www.xunta.gal/dog/Publicados/1997/19970318/Anuncio4666_gl.html'
---
<p>O Decreto 316/1990, do 8 de xuño, que regula as publicacións da Xunta de Galicia, constitúe o Consello Coordinador de Publicacións da Xunta de Galicia adscrito á Consellería da Presidencia e Administración Pública, que entre outras funcións ten a de aproba-las programacións semestrais de cada unha das consellerías, e ten adscrita a Comisión Permanente de Publicacións da Xunta de Galicia.</p>
<p>O contorno sanitario está sometido a unha continua evolución, debida ós avances das ciencias biomédicas, ó desenvolvemento das tecnoloxías e ó perfeccionamento das fórmulas organizativas, para unha mellora continua da calidade da asistencia.</p>
<p>As publicacións especializadas son un elemento fundamental de comunicación e posta ó día de coñecementos dos profesionais sanitarios. Así mesmo, cómpre informa-lo cidadán dos hábitos de vida saudables e dos xeitos de evita-los principais riscos para a saúde, mediante a elaboración de libros e folletos específicos.</p>
<p>Por estes motivos, a actividade editorial da Consellería de Sanidade e Servicios Sociais, do Sergas e das súas entidades dependentes é moi intensa e precisa unha estreita coordinación, engarzada dentro da política de publicacións da Xunta de Galicia.</p>
<p>En consecuencia, en virtude das facultades que me confire o artigo 34.3º da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPOÑO</p>
<p>Artigo 1º</p>
<p>Constitúese a Comisión Asesora de Publicacións da Consellería de Sanidade e Servicios Sociais.</p>
<p>Artigo 2º</p>
<p>A Comisión Asesora de Publicacións terá as seguintes funcións:</p>
<p>a) Coñecer con carácter previo á súa remisión ó Consello Coordinador de Publicacións da Xunta de Galicia o programa editorial semestral da Consellería de Sanidade e Servicios Sociais.</p>
<p>b) Coñece-las propostas de edición que se formulen con posterioridade á aprobación semestral do programa editorial , por razóns de necesidade, debidamente expostas nunha memoria xustificativa.</p>
<p>c) Coñecer e propoñe-los criterios comúns ós que se axustarán as publicacións da consellería e do Sergas, en canto ó seu contido, características técnicas, financiamento, edición, distribución e comercialización.</p>
<p>d) Coñece-las actividades editoriais e difusoras dos distintos centros directivos e entidades da Consellería de Sanidade e Servicios Sociais e Sergas.</p>
<p>e) Coñecer ou propoñe-los proxectos de normas en materia de publicacións oficiais, relativas á consellería e Sergas.</p>
<p>f) Emitir informe sobre a memoria anual de publicacións.</p>
<p>Artigo 3º</p>
<p>A composición será a seguinte:</p>
<p>O secretario xeral da Consellería de Sanidade e Servicios Sociais que actuará de presidente, o subdirector xeral de Información Sanitaria que actuará de vicepresidente, un representante con nivel orgánico igual ou superior a xefe de servicio de cada unha das direccións xerais dos servicios centrais da consellería e Sergas, mailas delegacións provinciais da consellería e direccións provinciais do Sergas, que actuarán como vocais; o secretario será o representante da Consellería de Sanidade e Servicios Sociais na Comisión Permanente de Publicacións da Xunta de Galicia.</p>
<p>Tamén poderán ser convocados ás reunións da Comisión Asesora de Publicacións, por decisión do presidente, ou dos responsables dos centros directivos, en calidade de asesores, aquelas persoas, cando a súa presencia se considere necesaria.</p>
<p>Artigo 4º</p>
<p>A Comisión Asesora de Publicacións reunirase, logo de convocatoria do seu presidente, sempre que sexa necesario para o exercicio das competencias previstas no artigo 2º da presente orde. Celebraranse como mínimo catro sesións ó ano.</p>
<p>Artigo 5º</p>
<p>As funcións da Secretaría da Comisión Asesora de Publicacións serán as seguintes:</p>
<p>a) Prestar asistencia técnica á Comisión e executa-los acordos dela.</p>
<p>b) Tramita-la solicitude da aprobación das publicacións ante a Comisión Permanente de Publicacións da Xunta de Galicia, adscrita á Consellería da Presidencia e Administración Pública.</p>
<p>c) Emiti-las certificacións acreditativas de aprobación das publicacións por parte da Comisión Permanente de Publicacións da Xunta de Galicia, adscrita á Consellería da Presidencia e Administración Pública, para efectos do previsto no artigo 9 do Decreto 316/1990, do 8 de xuño, polo que se regulan as publicacións da Xunta de Galicia.</p>
<p>d) Elabora-la memoria anual de publicacións, a que se refire o artigo 1º f) da presente orde.</p>
<p>e) Mante-la comunicación necesaria cos centros directivos e entidades, tanto a nivel central como periférico, da consellería e do Sergas, nas materias relacionadas coas competencias da comisión.</p>
<p>f) Actuar como secretario das actas do pleno e das comisións especializadas.</p>
<p>g) Elevar ó Consello Coordinador de Publicacións da Xunta de Galicia as programacións semestrais da Consellería de Sanidade e Servicios Sociais e Sergas.</p>
<p>Artigo 6º</p>
<p>A elaboración do programa editorial integrado da Consellería de Sanidade e Servicios Sociais e Sergas correspóndelle á Secretaría Xeral da consellería de Sanidade e Servicios Sociais, no ámbito competencial correspondente, igual que as propostas que se formulen con posterioridade por razóns de necesidade.</p>
<p>Artigo 7º</p>
<p>Os centros directivos e entidades da consellería e do Sergas, tanto dos servicios centrais como periféricos, remitirán á Secretaría Xeral da Consellería, no prazo sinalado por esta e para efectos da elaboración do programa editorial por semestres, as propostas correspondentes ás publicacións unitarias, periódicas, as de carácter audiovisual e informático, e outras publicacións que por razón da difusión da actividade e dos obxectivos do departamento se considere conveniente editar.</p>
<p>As propostas irán acompañadas dunha memoria explicativa da súa finalidade e contido, con expresa referencia ás previsións de custo, á estimación de tiradas, destinatarios e ó calendario previsto de publicación, para efectos de facelo constar na información que debe conte-lo programa editorial semestral.</p>
<p>Disposicións derradeiras</p>
<p>Primeira.-Quedan derrogadas cantas disposicións de igual ou inferior rango se opoñan total ou parcialmente ó disposto na presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 5 de marzo de 1997.</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>1821</p>

