---
date: '1997-01-17'
id: 276E
page: 551
number: 11
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Resolución do 11 de decembro de 1996, da Dirección Xeral de Industria, pola
  que se autoriza a instalación dunha planta de coxeración de enerxía eléctrica
  á empresa Luis Calvo Sanz, S.A., no concello de Carballo (A Coruña) e se
  inclúe a mesma no réxime especial creado polo Real decreto 2366/1994
  (Expediente 594/1996).
range: Resolución
url: 'https://www.xunta.gal/dog/Publicados/1997/19970117/Anuncio276E_gl.html'
---
<p>Visto o escrito presentado pola empresa Luis Calvo Sanz, S.A., con domicilio para efectos de notificacións na Estrada A Coruña-Fisterra, pk 34,5, Carballo, A Coruña, e tendo en conta os seguintes feitos:</p>
<p>Primeiro.-O día 17 de xullo de 1996, a referida empresa, dedicada á fabricación de conservas de peixe e marisco, solicitou a autorización administrativa e o recoñecemento da condición de instalación acollida ó réxime especial de producción de enerxía eléctrica creado polo Real decreto 2366/1994, do 9 de decembro, sobre producción de enerxía eléctrica por instalacións hidráulicas, de coxeración e outras abastecidas por recursos ou fontes de enerxías renovables, para a planta de coxeración que ten previsto instalar na súa factoría do concello de Carballo (A Coruña). Xunta á dita solicitude o preceptivo anteproxecto das instalacións, o estudio dos rendementos enerxéticos alcanzables e de aforro de enerxía que se conseguirán coa posta en servicio das instalacións proxectadas e o resto da documentación a que fai referencia o artigo 5.4º do citado R.D. 2366/1994.</p>
<p>As características técnicas básicas da planta de coxeración serán as seguintes:</p>
<p>-Dous motores de combustión interna alternativos alimentados por fueloil, de 6.590 Kw cada un; dous xeradores síncronos trifásicos de 6.590 KVA c/u, tensión de xeración 6 kV; un centro de transformación r/t 20-15/6, con dous transformadores de 6,5 MVA de potencia total, montados en interior; instalacións de interconexión coa líña eléctricas da compañía distribuidora e instalacións complementarias de aproveitamento de calor e de protección eléctrica, mando sinalización e medida.</p>
<p>Segundo.-De conformidade co establecido no Decreto 2617/1966, do 20 de outubro, sobre autorización de instalacións eléctricas, de aplicación ó presente expediente en virtude do establecido na disposición transitoria primeira da Lei 40/1994, do 30 de decembro, de ordenación do sistema eléctrico nacional, a Delegación Provincial da Coruña dictou Resolución do 31 de xullo de 1996 pola que se someteu a información pública a autorización administrativa da instalación de referencia, que se publicou no DOG do 14-8-1996 e no BOP da Coruña do 6-9-1996, sen que se presentase no período legalmente establecido para iso ningunha alegación.</p>
<p>Terceiro.-A solicitude obxecto deste expediente recibiu o informe favorable da dita delegación provincial.</p>
<p>Fundamentos de dereito</p>
<p>Primeiro.-A Dirección Xeral de Industria é competente para resolver este expediente con base no Estatuto de autonomía de Galicia, no Real decreto 2563/1982, do 24 de xullo, no Decreto 132/1982, do 4 de novembro e no Decreto 209/1990, do 15 de marzo, polo que se establece a estructura orgánica da Consellería de Industria e Comercio, modificado polos Decretos 140/1991, do 2 de maio e 292/1995, do 3 de novembro, en relación co Decreto 2617/1966, do 20 de outubro, sobre autorización de instalacións eléctricas e o Real decreto 2366/1994, do 9 de decembro.</p>
<p>Segundo.-A planta de coxeración proxectada supera os rendementos enerxéticos mínimos que para o tipo de combustible se establecen no anexo do citado R.d. 2366/1994, sendo realizado o expediente con cumprimento da tramitación regulamentaria.</p>
<p>Terceiro.-Examinada a documentación que consta no expediente, queda de manifesto que debe accederse ó solicitado pola empresa Luis Calvo Sanz, S.A. e, por conseguinte, proceder á autorización administrativa da planta e a recoñecerlle a condición de instalación acollida ó réxime especial do R.D. 2366/1994.</p>
<p>Vistos os preceptos legais e os demais de pertinente e xeral aplicación, esta dirección xeral,</p>
<p>RESOLVE:</p>
<p>1º) Autoriza-la instalación dunha planta de coxeración á empresa Luis Calvo Sanz, S.A., que se situará nas instalacións da factoría que a dita empresa ten en Carballo (A Coruña).</p>
<p>2º) Recoñecerlle á planta de coxeración autorizada a condición de instalación acollida ó réxime especial do R.D. 2366/1994, e incluíla no grupo d) do artigo 2 do dito real decreto.</p>
<p>Como requisito necesario para a aplicación do réxime especial á dita instalación, a citada empresa deberá inscribir aquela no Rexistro de Instalacións de Producción de Enerxía Eléctrica en Réxime Espe</p>
<p>cial da Comunidad Autónoma de Galicia, creado pola orde da Consellería de Industria e Comercio do 5 de xullo de 1995 (DOG do 14-7), para o que acreditará o cumprimento das condicións previstas no artigo 11 do R.D. 2366/1994, presentando a documentación que figura nas instruccións dictadas por esta dirección xeral en desenvolvemento da citada orde.</p>
<p>O promotor presentará ante a Delegación Provincial da Consellería de Industria e Comercio da Coruña, no prazo dun ano contado a partir da data de publicación no DOG da presente resolución, o proxecto de execución da planta de coxeración autorizada, a cal conterá os datos e condicións técnicas para a realización das instalacións de conexión da central á rede, que serán facilitados pola empresa que distribúa enerxía eléctrica na zona, así como o punto de interconexión.</p>
<p>Contra esta resolución, que non é definitiva en vía administrativa, poderase interpoñer recurso ordinario perante o conselleiro de Industria e Comercio da Xunta de Galicia, no prazo dun mes contado a partir da data da súa publicación.</p>
<p>Santiago de Compostela, 11 de decembro de 1996.</p>
<p>Joaquín del Moral Crespo</p>
<p>Director xeral de Industria</p>
<p>96-9394</p>

