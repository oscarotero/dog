---
date: '1997-06-10'
id: '7406'
page: 5
number: 110
agency: CONCELLO DE ENTRIMO
section: VI. ANUNCIOS
title: >-
  Bases, exercicios e programa mínimo para a provisión en propiedade dunha praza
  da escala de Administración xeral, subescala de auxiliar administrativo.
range: 'Bases,'
url: 'https://www.xunta.gal/dog/Publicados/1997/19970610/Anuncio7406_gl.html'
---
<p>Primeira.-Obxecto da convocatoria.</p>
<p>É obxecto da presente convocatoria a provisión en propiedade, polo procedemento de oposición libre, dunha praza da escala de Administración xeral, subescala de auxiliar, encadrada no grupo D, nivel 9.</p>
<p>Segunda.-Condicións dos aspirantes.</p>
<p>Para poderen ser admitidos ás probas da oposición, requírese que os aspirantes reúnan os seguintes requisitos:</p>
<p>a) Ser español.</p>
<p>b) Ter cumpridos os 18 anos de idade e non exceder daquela en que falten menos de 10 anos para a xubilación forzosa.</p>
<p>c) Estar en posesión, ou en condicións de obtelo no momento do remate do prazo de presentación de solicitudes, do título de graduado escolar ou equivalente.</p>
<p>d) Non padecer enfermidade ou defecto físico que impidan o desempeño das funcións que corresponden ó posto de traballo.</p>
<p>e) Non ter sido separado mediante expediente disciplinario do servicio do Estado, as comunidades autónomas ou algunha corporación local, nin acharse inhabilitado para o exercicio das funcións públicas.</p>
<p>Terceira.-Instancias.</p>
<p>Os aspirantes que desexen participar nas probas selectivas da oposición deberán presentar instancia na que manifesten que reúnen todos e cada un dos requisitos esixidos na base 2ª e que se comprometen a prestar xuramento ou promesa en forma regulamentaria coa fórmula prevista nas disposicións vixentes para poder acceder ó exercicio de cargos públicos.</p>
<p>Cuarta.-Prazo de presentación de instancias.</p>
<p>As instancias dirixiranse ó presidente da corporación; o prazo de presentación será de vinte días naturais contados a partir do seguinte ó da publicación do extracto desta convocatoria e bases no BOE, admitíndose calquera forma de presentación na que se acredite fidedignamente a data de presentación no prazo establecido.</p>
<p>Quinta.-Dereitos de exame.</p>
<p>Os dereitos de exame fíxanse en cinco mil pesetas, que deberán ser satisfeitas polos aspirantes na tesourería do concello ó presenta-la instancia, xuntando a esta o xustificante acreditativo do ingreso.</p>
<p>Sexta.-Publicación da convocatoria e bases.</p>
<p>Estas bases e a convocatoria da oposición, así como os correspondentes edictos posteriores que conteñan a relación de admitidos e excluídos, composición do tribunal e fixación da data de celebración das probas publicaranse integramente no BOP. Unicamente as bases e convocatoria publicaranse igualmente no DOG. Efectuada a convocatoria no BOP e no DOG procederase á publicación dun extracto mediante edicto no BOE con indicación do BOP e DOG onde se publican as bases e a convocatoria.</p>
<p>Os edictos posteriores relacionados con esta oposición publicaranse unicamente no BOP de Ourense.</p>
<p>Sétima.-Admisión de aspirantes.</p>
<p>Expirado o prazo de admisión de instancias, o alcalde dictará resolución no prazo dun mes, declarando aprobada a relación de admitidos e excluídos, Na dita resolución, que será exposta no taboleiro de anuncios e que se publicará no BOP, indicarase o nome, apelidos e DNI dos admitidos e excluídos, indicando as causas de exclusión, se é o caso, a teor do disposto no artigo 71 da Lei de procedemento administrativo. Na mesma resolución o alcalde deter</p>
<p>minará o lugar, data e hora de comezo dos exercicios, a orde de actuación dos opositores nos exercicios dos que a práctica non poida realizarse de maneira conxunta, e a composición do tribunal cualificador.</p>
<p>Oitava.-Tribunal cualificador.</p>
<p>Estará constituído do seguinte xeito:</p>
<p>Presidente: o titular da alcaldía ou concelleiro en quen delegue.</p>
<p>Vocais: un representante designado pola Consellería da Presidencia da Xunta de Galicia.</p>
<p>Dous funcionarios da Administración local con habilitación de carácter nacional designados polo Concello Pleno e que presten servicios en calquera concello da provincia.</p>
<p>O secretario do concello que, á súa vez, actuará como secretario do tribunal.</p>
<p>As institucións e órganos ós que corresponde designa-los membros do tribunal designarán titulares e suplentes. Os membros do tribunal deberán absterse de formar parte no momento de intervir cando concorran as circunstancias previstas no artigo 28 da Lei de procedemento administrativo, notificándoo á autoridade competente. Os aspirantes poderán recusalos.</p>
<p>O tribunal non poderá constituírse nin actuar sen a asistencia, como mínimo, de tres dos seus membros titulares ou suplentes indistintamente. A actuación do tribunal axustarase estrictamente ás bases da convocatoria; non obstante, queda facultado para resolve-las dúbidas que xurdan da súa aplicación e poderá toma-los acordos que correspondan para aqueles supostos non previstos nas bases.</p>
<p>As resolucións do tribunal vencellan á administración convocante, sen prexuízo de que esta, se é o caso, poida proceder á revisión das resolucións do tribunal conforme o previsto no artigo 109 da Lei de procedemento administrativo, e nese caso, terán que practicarse de novo as probas ou trámites afectados pola irregularidade.</p>
<p>Novena.-Exercicios da oposición.</p>
<p>Os exercicios da oposicións serán catro, sendo todos eles de carácter obrigatorio. Aínda que soamente os tres primeiros terán carácter eliminatorio. Os tres exercicios obligatorios e eliminatorios, dos que a práctica terá lugar pola orde que se indica, serán os seguintes:</p>
<p>1º exercicio: consistirá en contestar a un cuestionario de 100 preguntas, con respostas alternativas, que versen sobre o contido do programa destas probas, nun tempo máximo dunha hora e quince minutos.</p>
<p>Para supera-lo exercicio será necesario que o aspirante conteste de xeito correcto a un mínimo de 75 preguntas, puntuándose cada resposta correcta que exceda das 75 necesarias para supera-la proba con 0,2 puntos.</p>
<p>2º exercicio: este exercicio, de carácter práctico, ten por finalidade a comprobación de que os aspirantes son capaces de trasladar á práctica os coñecementos teóricos que terán que adquirir mediante o estudio e preparación dos temas do programa anexo á convocatoria e sobre os que versa o primeiro exercicio. Para isto terán que resolver, no tempo máximo dunha hora, dous supostos prácticos propostos polo tribunal, relacionados co temario do primeiro exercicio, tales como a redacción dun informe, elaboración dunha proposta de acordo ou resolución, prácticas de contabilidade local (ingresos e gastos), elaboración dun expediente, liquidación dun imposto, taxa ou prezo público, etc.</p>
<p>Para a práctica deste exercicio autorízanse os opositores ó manexo dos textos legais, sempre que non dispoñan de comentarios.</p>
<p>3º exercicio: este exercicio, de carácter obrigatorio consistirá nunha copia á máquina non eléctrica dun texto proposto polo tribunal a unha velocidade mínima de 150 pulsacións por minuto, valorándose a velocidade, limpeza, presentación e corrección dos escritos.</p>
<p>4º exercicio: este exercicio, de carácter obrigatorio pero non eliminatorio, soamente será practicado por quen superara os tres de carácter eliminatorio, e consistirá en contestar por escrito con redacción en lingua galega, nun tempo máximo dunha hora, un tema extraído ó chou, de entre os que figuran no programa anexo.</p>
<p>Décima.-Cualificación dos exercicios.</p>
<p>Cada exercicio valorarao o tribunal cunha puntuación comprendida entre 0 e 10 puntos, sendo necesario obter unha puntuación mínima de 5 puntos para superar cada un dos exercicios eliminatorios. A puntuación obterase da media aritmética dos puntos que a cada opositor outorgue cada un dos membros do tribunal que teñan voz e voto, rexeitándose as puntuacións máxima e mínima cando exista unha diferencia de catro a máis puntos entre a máxima e a mínima.</p>
<p>Dado que tódolos exercicios son escritos, cada un dos membros do tribunal subscribirá á marxe de cada un dos folios en que cada opositor realizara a práctica dos exercicios, quedando os ditos exercicios así subscritos incorporados á acta que será levantada polo tribunal e que elevará ó presidente da corporación coa súa proposta de nomeamento.</p>
<p>A puntuación final obterase sumando as puntuacións parciais de cada un dos tres exercicios eliminatorios superados polo opositor, e a esta suma engadiráselle a cualificación contida no cuarto exercicio. Quen obteña a maior puntuación na forma anteriormente indicada será o único opositor que poida ser declarado aprobado, e deberá recaer sobre el a proposta de nomeamento que o tribunal elevará ó presidente da corporación.</p>
<p>Décimo primeira.-Calendario de realización das probas.</p>
<p>O lugar, data e hora de celebración dos exercicios das probas selectivas fixarase na resolución da alcaldía onde se declare a admisión e exclusión dos aspirantes a que se refire a base sétima.</p>
<p>Os aspirantes serán convocados de forma conxunta a través da publicación no BOP e taboleiro de anuncios da resolución a que se refire a base sétima; deberán acudir ó chamamento único ó lugar, hora e data que estableza a resolución, provistos do DNI; a non presentación dun aspirante a calquera dos exercicios dará lugar á exclusión automática, e perderá os dereitos a participar a partir dese momento na práctica dos exercicios.</p>
<p>Unha vez comezadas as probas selectivas, os sucesivos anuncios sobre as restantes probas faraos públicos o mesmo tribunal nos locais onde se celebraron as probas e no taboleiro de anuncios da casa do concello.</p>
<p>Décimo segunda.-Presentación de documentación.</p>
<p>O aspirante que resulte proposto achegará ante a Administración municipal, dentro do prazo de vinte días naturais desde que se faga pública a cualificación, os documentos acreditativos das condicións necesarias para tomar parte na oposición, que se esixen na base terceira.</p>
<p>a) Fotocopia compulsada do DNI e partida de nacemento.</p>
<p>b) Copia autenticada ou fotocopia debidamente compulsada do título esixido.</p>
<p>c) Certificado acreditativo de non padecer enfermidade ou defecto físico que impida o normal exercicio da función que se vai desempeñar.</p>
<p>d) Declaración subscrita polo interesado acreditativa de non ter sido separado mediante expediente disciplinario do servicio do Estado, das comunidades autónomas ou das entidades locais, nin acharse inhabilitado para o exercicio das funcións públicas por sentencia firme.</p>
<p>e) Declaración subscrita polo interesado de non estar incurso en ningunha das causas de incapacidade específica ou incompatibilidade conforme a lexislación vixente nestas materias.</p>
<p>Quen, dentro do indicado prazo e salvo causa de forza maior, non presentase a documentación esixida, non poderá ser nomeado, quedando anuladas tódalas actuacións, sen prexuízo da responsabilidade en que puidese incorrer.</p>
<p>Décimo terceira.-Nomeamento e toma de posesión.</p>
<p>Concluído o proceso selectivo e achegada a documentación a que se refire a base anterior, o alcalde, de acordo coa proposta do tribunal cualificador, procederá ó nomeamento do funcionario de carreira que terá que desempeña-la praza convocada, o nomeamento do cal seralle notificado ó interesado en forma</p>
<p>regulamentaria; deberá tomar posesión no prazo de trinta días, contados a partir do seguinte ó que lle sexa notificado o nomeamento.</p>
<p>Na acta de toma de posesión deberá facerse referencia ó cumprimento da dilixencia de ter prestado xuramento ou promesa na forma que determina o Real decreto 707/1989, do 5 de abril. Quen, sen causa xustificada, non tome posesión no prazo sinalado, queda en situación de cesante, con perda de tódolos dereitos derivados da convocatoria e nomeamento conferido.</p>
<p>Décimo cuarta.-Dereito supletorio e normas de aplicación.</p>
<p>Para todo o non previsto nestas bases, ou naquilo en que puidese estar en contradicción coa lexislación que se cita e salvo sempre a facultade de interpretación que ó tribunal se lle outorga na base décima, serán de aplicación a Lei 7/1985, do 2 de abril; o Rel decreto lexislativo 781/1986, do 18 de abril; a Lei 30/1984, do 2 de agosto e o Real decreto 896/1991, do 7 de xuño, polo que se establecen as regras básicas e os programas mínimos a que debe axustarse o procedemento de selección dos funcionarios da Administración local.</p>
<p>ANEXO</p>
<p>Programa</p>
<p>A) Materias comúns.</p>
<p>Tema 1. A Constitución española de 1978. Significado e estructura. Principios xerais. Dereitos e deberes fundamentais das persoas.</p>
<p>Tema 2. A organización do Estado. A Coroa. As Cortes Xerais. O poder xudicial. O Goberno e a Administración do Estado.</p>
<p>Tema 3. Organización territorial do Estado. Os estatutos de autonomía. O Estatuto de autonomía de Galicia. Competencias e atribucións da Comunidade Autónoma de Galicia. A Xunta de Galicia e o seu presidente.</p>
<p>Tema 4. O dereito administrativo. Fontes. O acto administrativo. Eficacia e validez dos actos administrativos. Motivación e notificación. Revisión, anulación e renovación.</p>
<p>Tema 5. O procedemento administrativo. Os recursos administrativos.</p>
<p>Tema 6. As formas de acción administrativa. O servicio público, o fomento e a policía administrativa. A contratación administrativa.</p>
<p>Tema 7. A facenda pública. Os impostos. As taxas. Os prezos públicos. O gasto público. Fases do gasto. O orzamento. Principios orzamentarios segundo a Lei xeral orzamentaria.</p>
<p>Tema 8. A Administración local. Entidades que a compoñen. O réxime local e a súa regulamentación xurídica. O municipio. Obrigacións e servicios mínimos.</p>
<p>Tema 9. Sistema de elección dos membros das entidades locais. A súa substitución. Órganos de goberno do municipio.</p>
<p>Tema 10. A provincia no réxime local español. Outras entidades locais. O seu recoñecemento e tratamento xurídico na lexislación estatal e de Comunidade Autónoma de Galicia.</p>
<p>Tema 11. Funcionamento dos órganos colexiados. Adopción de acordos, ordenanzas e bandos.</p>
<p>Tema 12. O procedemento administrativo local. Os expedientes. Iniciación, tramitación e resolución.</p>
<p>Tema 13. A contratación local.</p>
<p>Tema 14. Os bens das entidades locais.</p>
<p>Tema 15. As facendas locais. Os ingresos das entidades locais. Ordenanzas fiscais. O gasto público local. As súas fases. Os orzamentos locais.</p>
<p>Tema 16. A función pública local e a súa organización. Dereitos e deberes dos funcionarios locais. Dereitos pasivos.</p>
<p>B) Materias específicas relacionadas co exercicio da función.</p>
<p>Tema 17. A comunicación. A información. A linguaxe como medio de comunicación e información. Atención ó público. Acollida e información ó administrado. Os servicios de información.</p>
<p>Tema 18. O documento. Rexistro e arquivo. Funcións de rexistro e arquivo. O arquivo de xestión. Formación do expediente. Documentos de apoio informativo. O arquivo como fonte de información.</p>
<p>Tema 19. Os escritos oficiais. Os oficios. Aplicación das novas tecnoloxías á documentación do arquivo. A información e o ordenador electrónico.</p>
<p>Tema 20. A automatización de oficinas. As transmisións. Tratamento de textos.</p>
<p>Entrimo, 23 de decembro de 1996.</p>
<p>O alcalde</p>
<p>Rubricado</p>
<p>3738</p>

