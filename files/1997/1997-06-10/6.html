---
date: '1997-06-10'
id: 737E
page: 5
number: 110
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 9 de maio de 1997, da Delegación Provincial da Coruña, pola que
  se lle dá publicidade ó laudo arbitral dictado ó abeiro do previsto no
  capítulo III do acordo interprofesional galego sobre procedementos
  extraxudiciais de solución de conflictos colectivos de traballo -AGA-, para a
  solución da discrepancia xurdida en relación co horario laboral da empresa
  Coínsa da Coruña.
range: Resolución
url: 'https://www.xunta.gal/dog/Publicados/1997/19970610/Anuncio737E_gl.html'
---
<p>Visto o texto do laudo arbitral, do 16 de abril de 1997, dictado ó abeiro do establecido no capítulo III do acordo interprofesional galego sobre procedementos extraxudiciais de solución de conflictos colectivos de traballo -AGA- para soluciona-lo conflicto xurdido entre a representación social e a empresarial da empresa Coínsa en relación co horario laboral, e en cumprimento do artigo 2f) e 6 do Real decreto 1040/1981, do 22 de maio, sobre rexistro e depósito de convenios colectivos de traballo en relación co artigo 90.2º do texto refundido da Lei do Estatuto dos traballadores, esta delegación provincial,</p>
<p>ACORDA:</p>
<p>Primeiro.-Ordena-la inscrición do citado laudo arbitral no libro rexistro de convenios colectivos de traballo existente nesta delegación provincial.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación Diario Oficial de Galicia.</p>
<p>A Coruña, 9 de maio de 1997.</p>
<p>Mª Reyes Carabel Pedreira</p>
<p>Delegada provincial da Coruña</p>
<p>Arbitraxe</p>
<p>Julio Portela Ceballos, nomeado árbitro no procedemento de conciliación-mediación promovido polo comité de empresa de Coínsa e mailo representante legal da CIG, ó que prestou conformidade a empresa, segundo consta no escrito de promoción, tendo en conta o establecido no acordo interprofesional galego sobre procedementos extraxudiciais de solución de conflictos de traballo, (AGA), dicta o presente laudo arbitral.</p>
<p>Antecedentes.</p>
<p>Con data do 25-3-1997 ten entrada no Servicio de Solución de Conflictos do Consello Galego de Relacións Laborais, escrito de promoción de procedemento de concilicación-mediación, subscrito pola representación social da empresa Coínsa, ó que presta a súa conformidade a representación empresarial.</p>
<p>En conversas posteriores á presentación do devandito escrito de iniciación, ámbalas dúas partes acordaron promove-lo procedemento de arbitraxe en vez de prosegui-lo de conciliación-mediación.</p>
<p>Feitos que motivan a arbitraxe.</p>
<p>Sométese á decisión arbitral en equidade a discrepancia xurdida en relación co horario de traballo.</p>
<p>Consideracións.</p>
<p>Trala oportuna convocatoria, as partes celebran o día sete de abril, na sede da empresa, unha xuntanza en presencia do árbitro que subscribe, coa finalidade de manifestaren as respectivas posicións e chegaren a acordos se fose doado.</p>
<p>Segundo a acta desta xuntanza, constan como acadados os seguintes acordos:</p>
<p>Que se mantén o horario laboral establecido ata o momento coas seguintes matizacións:</p>
<p>1º. Con respecto ó plus de transporte, percibido ata o momento como tal, ámbalas dúas posturas coinciden en que se convirta nun plus de compensación polas tardes traballadas.</p>
<p>2º. Ademais, o dito concepto sería incrementado, pasando das 4.000 pesetas actuais a 6.000 pesetas, con vixencia do 1 de xaneiro de 1997.</p>
<p>Consta tamén na mesma acta un punto de discrepancia, que se refire ó número de tardes libres ó ano. Neste punto, mentres a parte social propón catro tardes libres ó ano, distribuídas nos meses de maio, xuño, xullo e setembro, a empresarial acepta unicamente dúas, distribuídas nos meses de xullo e setembro.</p>
<p>Asumidos polas partes os acordos respecto ó plus de compensación e á súa contía no sentido expresado na acta, que quedan incorporados ó presente laudo, e unha vez consideradas as razóns dunha e outra parte no único punto de discrepancia, díctase a seguinte resolución arbitral en equidade:</p>
<p>Durante o ano 1997, o número de tardes libres será de tres, distribuídas nos meses de xuño, xullo e setembro.</p>
<p>O presente laudo poderá ser impugnado perante a xurisdicción social de acordo co punto 5 do artigo 24 do acordo interprofesional galego sobre procedementos extraxudiciais de solución de conflictos de traballo.</p>
<p>3846</p>

