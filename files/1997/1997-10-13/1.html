---
date: '1997-10-13'
id: B466
page: 9
number: 197
agency: CONSELLERÍA DE CULTURA E COMUNICACIÓN SOCIAL
section: I. DISPOSICIÓNS XERAIS
title: >-
  Decreto 281/1997, do 9 de outubro, polo que se regula o procedemento de
  contratación da xestión indirecta do servicio de radiodifusión sonora, de
  carácter comercial, en ondas métricas con modulación de frecuencia en
  determinadas localidades da Comunidade Autónoma de Galicia.
range: Decreto
url: 'https://www.xunta.gal/dog/Publicados/1997/19971013/AnuncioB466_gl.html'
---
<p>O Real decreto 1388/1997, do 5 de setembro, polo que se aproba un incremento de frecuencias para a xestión indirecta de emisoras, dentro do Plan Técnico Nacional de Radiodifusión Sonora en Ondas Métricas con Modulación de Frecuencia, procedeu en virtude do seu artigo 2.2 a atribuírlle a xestión de determinadas frecuencias e potencias á Comunidade Autónoma de Galicia.</p>
<p>Feita tal dispoñibilidade do espacio radioeléctrico para o servicio de radiodifusión sonora en ondas métricas con modulación de frecuencia, a Administración da Comunidade Autónoma de Galicia, no exercicio das facultades que constitucional e estatutariamente ten atribuídas (artigos 149.1.27 da C.E e artigo 34 do E.A. de Galicia), e de conformidade co que dispón a Lei 31/1987, de ordenación das telecomunicacións e ulteriores modificacións así como no previsto no Decreto 156/1989, do 27 de xullo, polo que se regula o procedemento de concesión de emisoras de radiodifusión sonora en ondas métricas con modulación de frecuencia, modificado polo Decreto 35/1992, do 6 de febreiro, corréspondelle regula-lo procedemento para a xestión indirecta mediante concesión administrativa do servicio público de radiodifusión sonora en ondas métricas con modulación de frecuencia.</p>
<p>Na súa virtude, por proposta do conselleiro de Cultura e Comunicación Social e logo da deliberación do Consello da Xunta de Galicia na súa reunión do día nove de outubro de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>Acórdase o inicio do expediente polo que se regula o procedemento para o outorgamento da concesión do servicio de radiodifusión sonora en ondas métricas con modulación de frecuencia nas localidades que figuran no anexo deste decreto.</p>
<p>Artigo 2º</p>
<p>Apróbase o prego-tipo de bases administrativas e de condicións técnicas, os cales quedan á disposición dos licitadores nas oficinas da Dirección Xeral de Medios de Comunicación Social e Audiovisual.</p>
<p>Artigo 3º</p>
<p>Convócase a contratación da xestión indirecta do servicio de radiofusión sonora, de carácter comercial, en ondas métricas con modulación de frecuencia nas localidades da Comunidade Autónoma que figuran no anexo deste decreto.</p>
<p>Entidade adxudicadora: Xunta de Galicia.</p>
<p>Dependencia que tramita o expediente: Dirección Xeral de Medios de Comunicación Social e Audiovisual da Consellería de Cultura e Comunicación Social.</p>
<p>Obxecto: contratación da xestión indirecta do servicio de radiofusión sonora, de carácter comercial, en ondas métricas con modulación de frecuencia.</p>
<p>Procedemento: aberto.</p>
<p>Forma de adxudicación: concurso.</p>
<p>Fianza provisional: a prevista no prego-tipo de bases administrativas e de condicións técnicas.</p>
<p>Fianza definitiva: a prevista no prego-tipo de bases administrativas e de condicións técnicas.</p>
<p>Lugar de presentación das propostas: o previsto no prego-tipo de bases administrativas e de condicións técnicas.</p>
<p>Prazo de presentación: 30 días naturais a partir da publicación do presente decreto no DOG.</p>
<p>Documentación: a prevista no prego-tipo de bases administrativas e de condicións tecnicas.</p>
<p>Modelo de proposición: o que figura como anexo II no prego-tipo de bases administrativas e de condicións técnicas.</p>
<p>Apertura de proposicións: na sala de xuntas da Consellería de Cultura e Comunicación Social na data e hora sinaladas no prego-tipo de bases administrativas e de condicións técnicas.</p>
<p>Disposición adicional</p>
<p>En todo o non previsto no presente decreto observarase o disposto na Lei 31/1987, de ordenación das telecomunicacións e ulteriores modificacións, o Decreto 156/1989, do 27 de xullo, polo que se regula o procedemento de emisoras de radiodifusión sonora en ondas métricas con modulación de frecuencia, modificado polo Decreto 35/1992, do 6 de febreiro, a Lei 13/1995, do 18 de maio, de contratos das administracións públicas, e normativa concordante, o Real decreto 1388/1997, do 5 de setembro, polo que se aproba un incremento de frecuencias para a xestión indirecta de emisoras, dentro do Plan Técnico Nacional de Radiofusión Sonora en Ondas Métricas con Modulación de Frecuencia e os pregos de bases administrativas e de condicións técnicas.</p>
<p>Disposicións derradeiras</p>
<p>Primeira.-Facúltase o conselleiro de Cultura e Comunicación Social para dicta-las normas necesarias para a execución, desenvolvemento e aplicación do presente decreto.</p>
<p>Segunda.-Este decreto entrará en vigor o día da súa publicación no Diario Oficial de Galicia.</p>
<p>Santiago de Compostela, nove de outubro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura e Comunicación Social</p>
<p>7601</p>

