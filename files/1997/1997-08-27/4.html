---
date: '1997-08-27'
id: 9F42
page: 8
number: 164
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 2 de xullo de 1997, da Delegación Provincial de Ourense, pola
  que se dispón a inscrición e a publicación, no Diario Oficial de Galicia, do
  convenio colectivo de ámbito provincial para o sector de panaderías de Ourense
  para o ano 1997.
range: Resolución
url: 'https://www.xunta.gal/dog/Publicados/1997/19970827/Anuncio9F42_gl.html'
---
<p>Visto o texto do convenio colectivo para o sector de panaderías (código número 3200265) de Ourense para o ano 1997, con entrada nesta delegación provincial o día 26-6-1997, subscrito en representación da parte económica, pola Asociación de Empresarios de Panaderías de Ourense, e, da parte social, pola central sindical CIG, con lexitimidade suficiente para sinalo, en xuntanza celebrada o día 23-6-1997, e, de conformidade co disposto no artigo 90.2º e 3º, do Estatuto dos traballadores, texto refundido aprobado polo Real decreto 1/1995, do 24 de marzo, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo. Esta delegación provincial,</p>
<p>ACORDA:</p>
<p>Primeiro.-Ordena-la súa inscrición no Rexistro de Convenios Colectivos desta delegación provincial, con notificación ás representacións enconómica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Unidade de Mediación, Arbitraxe e Conciliación desta delegación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Ourense, 2 de xullo de 1997.</p>
<p>Manuel López Casas</p>
<p>Delegado provincial de Ourense</p>
<p>Convenio de panaderías</p>
<p>Capítulo I</p>
<p>Normas xerais</p>
<p>Artigo 1º.-Ámbito de aplicación.</p>
<p>No aspecto territorial o presente convenio afectará a todas as empresas situadas na provincia de Ourense, rexidas pola regulamentación nacional de panaderías, sen outra excepción que aquelas que se rixan por convenios colectivos de ámbito de empresa, sempre e cando estes sexan superiores globalmente ás do presente convenio.</p>
<p>Artigo 2º.-Ámbito persoal.</p>
<p>O convenio afectará a totalidade do persoal que presta os seus servicios nas empresas encadradas na industria de panadería coa excepción seguinte:</p>
<p>o persoal que efectúe traballos de alta dirección ou alta xestión na empresa.</p>
<p>Artigo 3º.-Vixencia.</p>
<p>Este convenio entrará en vigor o día do seu asinamento e os efectos enconómicos retrotraeranse ó 1 de xaneiro de 1997.</p>
<p>Artigo 4º.-Duración.</p>
<p>A duración do presente convenio será ata o trinta e un de decembro de mil novecentos noventa e sete, prorrogado pola tácita reconducción sempre que non sexa denunciado de acordo cos preceptos legais, cun previo aviso de tres meses (artigo 85.2º.e, segundo o Estatuto dos traballadores). Á finalización deste convenio manterán a súa vixencia tódalas súas cláusulas ata a entrada en vigor do seguinte.</p>
<p>Artigo 5º.-Compensación e absorción.</p>
<p>As condicións que se establecen neste convenio son compensables e absorbibles en cómputo anual, conforme a lexislación vixente, respectándose as situacións persoais en igual forma.</p>
<p>Artigo 6º.-Xornada de traballo.</p>
<p>Serán 40 horas semanais, dispoñendo de 15 minutos durante a xornada de traballo para toma-lo bocadillo, que se contabilizarán como traballo efectivo.</p>
<p>Capítulo II</p>
<p>Retribucións</p>
<p>Artigo 7º.-Táboa de retribucións que se aplicará desde o 1º de xaneiro ó 31 de decembro de 1997.</p>
<p>-Oficial de pa: 2.946 ptas. diarias.</p>
<p>-Oficial de masa: 2.869 ptas. diarias.</p>
<p>-Oficial de mesa: 2.816 ptas. diarias.</p>
<p>-Axudante: 2.742 ptas. diarias.</p>
<p>-Mordomo: 2.868 ptas. diarias.</p>
<p>-Portador de pan a despachos: 2.816 ptas. diarias.</p>
<p>-Repartidor de pan a domicilio: 2.647 ptas. diarias.</p>
<p>-Oficial administrativo: 91.366 ptas. mes.</p>
<p>-Chofer repartidor. 2.946 ptas. diarias (1).</p>
<p>(1) Enténdese por chofer repartidor aquel que se despraza a distintas poboacións.</p>
<p>(A) Aboaranse 5.275 ptas. nos meses traballados en concepto de servicio nocturno, sendo proporcional ós días traballados durante o mes.</p>
<p>(B) Aboaranse a cantidade de 1.715 ptas. nos meses traballados en concepto de gratificación de horarios. (Os apartados A e B son para efectos de persoal de elaboración).</p>
<p>(C) Os traballadores terán dereito a percibir 1 kg de pan diario, incluído os períodos de vacacións, baixa por enfermidade e accidentes. O valor do kg de pan para efectos de cotización á Seguridade Social serán de 100 ptas.</p>
<p>Artigo 8º.-Pagas extraordinarias.</p>
<p>De vencemento superior ó mes. As gratificacións extraordinarias de Nadal e xullo, así como a de San Honorato, serán equivalentes ó importe dunha mensualidade cos seguintes conceptos: salario base, beneficios e antigüidade. Cada gratificación será o salario real que para cada categoría se establece no presente convenio.</p>
<p>Artigo 9º.-Vacacións.</p>
<p>Tódolos productores desfrutarán de 30 días naturais de vacacións ó ano, cunha contía dunha mensualidade, a salario real.</p>
<p>As vacacións desfrutaranse 15 días continuos entre o 1 de xuño e o 30 de setembro; os restantes días desfrutaranse segundo o disposto no Estatuto dos traballadores, artigo 38. As vacacións serán comunicadas con dous meses de antelación.</p>
<p>Artigo 10º.-Retribucións día de S. Honorato.</p>
<p>Aboaránselle a cada traballador-a 3.350 ptas. polo día de S. Honorato (16 de maio).</p>
<p>Non se considerará festivo o dito día a excepción de se o fose pola natureza do día.</p>
<p>Capítulo III</p>
<p>Outras disposicións</p>
<p>Artigo 11º.-Roupa de traballo.</p>
<p>As empresas dotarán o seu persoal de roupa adecuada ó posto de traballo que desempeñen, a cal só poderá ser usada durante a xornada laboral.</p>
<p>As pezas de roupa serán entregadas unhas cando sexa asinado o convenio e as outras ós seis meses.</p>
<p>Se non fora entregada a roupa de traballo, aboaranse a razón de 500 ptas. mensuais, se ben será preceptivo a reclamación previa da roupa de traballo ante o SMAC.</p>
<p>Artigo 12º.-Período de proba.</p>
<p>Observarase o disposto na lexislación xeral vixente sobre esta materia.</p>
<p>Artigo 13º.-Paga de beneficios.</p>
<p>Tódolos traballadores afectados polo presente convenio percibirán mensualmente en concepto de paga de beneficios o importe correspondente ó 15% do salario base do presente convenio.</p>
<p>Artigo 14º.-Revisión salarial.</p>
<p>Os salarios que figuran no artigo 7º do presente convenio serán revisados anualmente conforme o índice de custo da vida publicado polo Instituto Nacional de Estatística.</p>
<p>Artigo 15º.-Licencias e permisos.</p>
<p>Nos supostos taxativamente previstos no artigo 37 do Estatuto dos traballadores e regulamentación nacional de traballo na panadería, o traballador percibirá durante a súa ausencia, dentro da marxe que para esta sinalan os ditos preceptos, o soldo real,</p>
<p>conforme a súa categoría no presente convenio. Os permisos por falecemento serán de catro días no caso de cónxuxe de tres días no caso de pais e fillos: no resto observarase o disposto na ordenanza.</p>
<p>Artigo 16º.-Atrasos.</p>
<p>Os atrasos pagaranse nunha mensualidade, que se fará efectiva no mes seguinte ó asinamento do convenio.</p>
<p>Artigo 17º.-Festivos.</p>
<p>Descansarase os domingos e festivos a excepción de dous, como máximo, que coincidan con festas locais ou tradicionais, sendo estes de elección da empresa, que llo comunicará ó traballador con dez días de antelación, tendo en conta o disposto no artigo 12 da Lei 10/1988 (Lei de comercio de Galicia). Queda establecida neste convenio a total prohibición de venda, fabricación, distribución de pan, pans especiais e doces, quedando a obriga de peche dos seus establecementos ós domingos e días sinalados. Tanto a parte social como a económica teñen formada unha comisión de vixilancia que, a través dos seus representantes acreditados, denunciarán a todos aqueles industriais que infrinxan os acordos deste convenio á Consellería de Traballo, por medio das súas delegacións provinciais.</p>
<p>Artigo 18º.-Antigüidade.</p>
<p>Co fin de fomenta-la vinculación coa respectiva empresa persoal que actúe na industria panadeira, establécense aumentos periódicos por tempo de servicio dentro da propia empresa para todo o persoal afectado polo convenio, nas seguintes proporcións: dous bienios do 5% e catro quinquenios do 10% sobre o salario base.</p>
<p>Artigo 19º.-Comisión paritaria.</p>
<p>Créase unha comisión mixta composta por un presidente, dous vocais pola parte empresarial e dous pola parte social, cos seus respectivos suplentes. Serán elixidos os vocais entre os membros da comisión deliberadora.</p>
<p>Artigo 20º</p>
<p>A comisión á que se alude no artigo anterior impulsará de forma inmediata ante os organismos competentes a creación de cursos de formación profesional orientados á especialización dos traballadores do sector.</p>
<p>Artigo 21º.-ILT.</p>
<p>Os traballadores afectados polo presente convenio, no caso de accidente laboral ou enfermidade con hospitalización, serán remunerados normalmente ó 100% do seu salario normal desde o día da súa hospitalización, sendo por conta da empresa a diferencia entre a cantidade cobrada, segundo as disposicións da Seguridade Social, e o salario en situación de alta.</p>
<p>Tamén aboará a empresa o 100% do salario real no caso de enfermidade desde o 40 ao 300 día de baixa.</p>
<p>Artigo 22º.-Póliza de accidentes.</p>
<p>As empresas están obrigadas a concertar, con primas íntegras ó seu cargo, no prazo de tres meses a partir da contratación dun traballador, unha póliza de seguros para a cobertura e os riscos de falecemento ou incapacidade permanente absoluta derivada de accidente de traballo, incluídos os in itínere, que garante ó traballador accidentado ou ós seus habestes causa a percepción das seguintes indemnizacións:</p>
<p>-1.500.000 pesetas en caso de morte.</p>
<p>-1.500.000 pesetas en caso de incapacidade para todo tipo de traballo.</p>
<p>A referida póliza só abarcará os procesos iniciados a partir da súa vixencia e validez.</p>
<p>Esta compensación é compatible coa pensión ou indemnización que poida causa-lo traballador na Seguridade Social ou Montepío.</p>
<p>Non obstante o exposto anteriormente, a indemnización que sexa percibida con cargo a contrato de seguro de accidente que voluntariamente se contén neste convenio, considerarase como entregada a conta da indemnización que, se é o caso, puidesen declarar con cargo ás empresas os tribunais de xustiza, unha vez exista resolución definitiva, sobresemento ou renuncia de accións.</p>
<p>Os traballadores terán dereito a unha revisión médica anual.</p>
<p>Artigo 23º.-Premio de xubilación.</p>
<p>Todo traballador que se xubile antes dos 65 anos percibirá en concepto de gratificacións unha remuneración que se establece de acordo coas seguintes normas:</p>
<p>-De 10 a 15 anos de antigüidade: 20% da seguinte táboa.</p>
<p>-De 15 a 20 anos de antigüidade: 30% da seguinte táboa.</p>
<p>-De 20 a 25 anos de antigüidade: 40% da seguinte táboa.</p>
<p>Táboa.</p>
<p>Ós 60 anos: 6 mensualidades.</p>
<p>Ós 61 anos: 4 mensualidades.</p>
<p>Ós 62 anos: 3 mensualidades.</p>
<p>Ós 63 anos: 2 mensualidades.</p>
<p>Ós 64 anos: 1 mensualidade.</p>
<p>Artigo 24º</p>
<p>Interromperanse as vacacións cando, por causa de enfermidade ou accidente, sexa necesaria a hospitalización do traballador, sendo a súa interrupción polo tempo que dure a hospitalización.</p>
<p>Artigo 25º.-Definición de categorías profesionais.</p>
<p>A.-Oficial de pa: será aquel traballador que verificará as funcións inherentes á cocción, comezando</p>
<p>pola posta a punto do forno para o afornamento do pan, a realización deste, coidado dos aparellos necesarios para o labor forneiro así como o funcionamento das caldeiras de vapor e contidos necesarios.</p>
<p>Adquirirán a categoría profesional de oficial de pa aqueles traballadores que teñan unha antigüidade na empresa de polo menos oito anos.</p>
<p>B.-Oficial de masa: é o traballador que ten o seu cargo os traballos de amasado e preparación de levaduras, coidando así mesmo de vixia-lo bo funcionamento e estado das amasadoras, efectuando a limpeza ou encargando de que o verifiquen axudantes ou aprendices baixo a súa vixilancia.</p>
<p>Adquirirán a categoría profesional de oficiais de mesa aqueles traballadores que teñan unha antigüidade na empresa de polo menos seis anos.</p>
<p>C.-Oficial de mesa: e o traballador que ten como función primordial o tinxido ou confección de pezas de pan, entabado delas, así como a división cando se utilicen ou non procedementos mecánicos de división.</p>
<p>Adquirirán a categoría profesional de oficial de mesa aqueles traballadores que teñan unha antigüidade na empresa de polo menos tres anos.</p>
<p>D.-Axudante: é o traballador que acredita a súa suficiencia, pasados dous anos como mínimo de aprendiz na industria, e ten o cometido de auxiliar indistintamento o oficial de pa, o de mesa ou nos labores de confección de pezas, para alcanzar unha perfección nos seus coñecementos que lle permitan ocupar postos de categoría superior.</p>
<p>Os traballadores anteriormente mencionados no momento en que os seus cometidos propios llelo permitan, axudarán os traballadores encargados da confección das pezas de pan, entabado destes e aseo da panadería.</p>
<p>Adquirirán a condición de axudantes os traballadores que teñan unha antigüidade na empresa de polo menos dous anos.</p>
<p>E.-Peón: é o traballador maior de 20 anos encargado de efectua-las labores para os que se require predominantemente a achega de esforzo físico, como traslado e carrexo de fariña, amoreado desta, leña, carbón e ocupacións similares.</p>
<p>Artigo 26º.-Mobilidade funcional.</p>
<p>Con independencia da adquisición da categoría profesional polo transcurso do tempo sinalado no artigo anterior, todo traballador terá dereito ó ascenso a unha categoría superior, se como consecuencia da mobilidade funcional, este viñese realizando funcións de categoría superior ás da súa categoría profesional, por un período superior a seis meses durante un ano ou oito meses durante dous anos; neste caso, o traballador ascenderá automaticamente á categoría profesional correspondente ó traballo que viñese realizando no dito período, tal e como sinala o artigo 39 do texto refundido da Lei do Estatuto</p>
<p>dos traballadores, Real decreto lexislativo 1/1995, do 24 de marzo.</p>
<p>A empresa poderá encomendarlles ós seus traballadores a realización de cometidos de categoría profesional inferior á súa por razóns técnicas, organizativas ou de producción que o xustifiquen e polo tempo imprescindible para a súa realización, tal e como se sinala igualmente no artigo 39 do Real decreto lexislativo 1/1995, do 24 de marzo.</p>
<p>Disposición transitoria</p>
<p>Será nulo calquera pacto producido no ámbito de aplicación deste convenio que non respecte os mínimos garantidos con carácter xeral no seu réxime salarial.</p>
<p>Disposición derradeira</p>
<p>No non previsto neste convenio, observarase o disposto na disposicións de xeral aplicación.</p>
<p>6566</p>

