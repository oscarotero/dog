---
date: '1997-05-07'
id: 60FA
page: 4
number: 86
agency: DEPUTACIÓN PROVINCIAL DE PONTEVEDRA
section: VI. ANUNCIOS
title: Convocatoria do Premio Otero Pedrayo 1997.
range: Convocatoria
url: 'https://www.xunta.gal/dog/Publicados/1997/19970507/Anuncio60FA_gl.html'
---
<p>O Pleno desta corporación provincial, na súa sesión do 28 de febreiro de 1997, aprobou o seguinte:</p>
<p>Premio Otero Pedrayo 1997.</p>
<p>A teor do regulamento e correspondéndolle a esta deputación, convócase o Premio Otero Pedrayo 1997, de acordo coas seguintes bases:</p>
<p>1. Convocatoria.</p>
<p>1.1. Convócase o Premio Otero Pedrayo, dotado con dous millóns (2.000.000) de pesetas, atendendo ás disposicións do regulamento correspondente.</p>
<p>1.2. A presente convocatoria corresponde ó ano 1997, de acordo co disposto no regulamento, no que se establece o seu ámbito rexional e o seu carácter anual, organizada cada ano por unha das deputacións provinciais da Coruña, Lugo, Ourense e Pontevedra, por esta mesma orde.</p>
<p>1.3. Atendendo ás razóns expostas, a tramitación e concesión do premio nesta edición atribúeselle á Deputación Provincial de Pontevedra, que consignará no seu orzamento de gastos o importe do premio (2.000.000 de pesetas), máis gastos correspondentes á súa organización, e no de ingresos, as sumas que entregarán cada unha das demais deputacións de Galicia, cotitulares do premio, na contía de 250.000 pesetas, e na de 1.000.000 de pesetas á Xunta de Galicia.</p>
<p>2. Obxecto do premio.</p>
<p>O Premio Otero Pedrayo ten por obxecto:</p>
<p>2.1. Perpetuar e honra-la memoria do egrexio home de letras.</p>
<p>2.2. Premiar un labor que constitúa unha aportación eminente á cultura galega.</p>
<p>2.3. Promociona-los valores propios de Galicia e as obras que leven ó esclarecemento e mellora dos seus homes e institucións.</p>
<p>3. Candidatos.</p>
<p>3.1. Poderán optar ó premio:</p>
<p>-As persoas naturais nacidas en Galicia ou con residencia en calquera das súas catro provincias, por tempo dabondo para determinar, a xuízo do xurado, unha cumprida raizame nelas.</p>
<p>-Os grupos de traballo constituídos para este fin, establecidos en Galicia.</p>
<p>-As personalidades ou institucións que se teñan caracterizado pola difusión e mantemento da cultura galega.</p>
<p>3.2. A opción ó premio determinarase por unha candidatura que poderá ser feita:</p>
<p>-Por calquera persoa física ou xurídica das sinaladas no apartado 3.1., respecto de si mesmas.</p>
<p>-Polas entidades académicas e culturais establecidas en Galicia, respecto dos seus membros.</p>
<p>-Por calquera dos presidentes das deputacións provinciais de Galicia, por proposta das respectivas comisións de cultura.</p>
<p>-Pola Xunta de Galicia, oída a consellería correspondente.</p>
<p>-Polo mesmo xurado, xa constituído.</p>
<p>4. Tramitación.</p>
<p>4.1. A presentación de candidatos ó premio será formulada en escrito dirixido ó presidente da Deputación Provincial de Pontevedra, achegando os seguintes documentos:</p>
<p>-Resumo biográfico da persoa que aspira ó premio.</p>
<p>-Documentos e antecedentes que se consideren de interese para o coñecemento da súa dimensión literaria ou científica.</p>
<p>-Cinco exemplares mecanografados a dobre espacio do traballo co que se optase ó premio, no caso de que a proposta estea baseada nunha obra ou producción singular concreta.</p>
<p>-No caso de personalidades e institucións, un exemplar do regulamento ou estatutos polos que se rexan e unha relación das tarefas levadas a cabo en relación co obxecto do premio.</p>
<p>4.2. A presentación de candidatos realizarase no prazo de tres meses a partir do día seguinte ó da publicación desta convocatoria no BOP de Pontevedra.</p>
<p>Tal publicación realizarase tamén nos boletíns oficiais das provincias da Coruña, Lugo e Ourense, no DOG e nos dous diarios de máis difusión na Comunidade Autónoma.</p>
<p>4.3. A presentación do candidato determina a aceptación íntegra das condicións desta convocatoria e das contidas no regulamento do premio.</p>
<p>4.4. Rematado o prazo ó que se refire a alínea 4.2, a Secretaría da Deputación de Pontevedra expedirá certificación das propostas presentadas que, xunto con elas e coa documentación correspondente, pasarán ó xurado do premio.</p>
<p>4.5. A cada solicitude ou proposta xuntaránselles cantos documentos sexan considerados de interese para o mellor coñecemento do candidato.</p>
<p>5. Xurado e actuacións.</p>
<p>5.1. Para adxudica-lo premio ó que se refire esta convocatoria constituirase un xurado integrado do xeito seguinte:</p>
<p>-Presidente: o da Xunta de Galicia.</p>
<p>-Vicepresidente: o presidente da deputación convocante do premio, que neste ano lle corresponde á Deputación de Pontevedra.</p>
<p>-Vocais:</p>
<p>* Os presidentes das tres deputacións restantes ou persoas nas que deleguen.</p>
<p>* Presidente da Comisión de Cultura da deputación convocante.</p>
<p>* O conselleiro de Cultura da Xunta de Galicia.</p>
<p>* Un representante de cada un dos seguintes organismos:</p>
<p>a) Universidade de Santiago de Compostela.</p>
<p>b) Universidade de Vigo.</p>
<p>c) Universidade da Coruña.</p>
<p>d) Real Academia Galega.</p>
<p>e) Instituto Padre Sarmiento de Estudios Galegos.</p>
<p>* Cinco persoas de recoñecida autoridade científica e literaria designadas pola Xunta de Galicia e cada unha das deputacións.</p>
<p>-Secretario, con voz e sen voto, o da Deputación de Pontevedra.</p>
<p>5.2. O xurado constituído emitirá o seu dictame no mes seguinte ó día en que remate o prazo de presentación de candidatos e a súa actuación suxeitarse ó determinado nos artigos 4.2 a 4.6 do regulamento do premio.</p>
<p>5.3. Da actuación do xurado e da adxudicación do premio será redactada acta detallada que, asinada polos seus membros e coa totalidade das documentacións presentadas, pasará a coñecemento do Pleno da deputación convocante na primeira sesión que se celebre.</p>
<p>5.4. Copia da acta e dos demais antecedentes que cumpran para o coñecemento da tramitación do premio e remitirase ás deputacións da Coruña, Lugo e Ourense.</p>
<p>6. Entrega do premio.</p>
<p>A entrega do premio realizarse no lugar e data que determine o presidente da Deputación de Pontevedra, nun acto solemne e coa asistencia dos membros da corporación provincial e do xurado, así como de personalidades das artes, letras e ciencias da Comunidade Autónoma.</p>
<p>Xunto co premio, o galardoado recibirá unha copia da acta da reunión do xurado.</p>
<p>7. Normas supletorias.</p>
<p>No que non estea previsto expresamente nestas bases, o xurado e a deputación convocante terán en conta as normas contidas no regulamento do premio e nos xerais de funcionamento da corporación provincial.</p>
<p>Pontevedra, 13 de febreiro de 1997.</p>
<p>Manuel Abeledo López</p>
<p>Presidente da Deputación Provincial de Pontevedra</p>

