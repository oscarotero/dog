---
date: '1997-09-10'
id: A51E
page: 8
number: 174
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Orde do 15 de xullo de 1997 pola que se lle outorga a Gas Galicia, SDG, S.A.
  concesión administrativa para a prestación do servicio público de
  subministración de gas natural para usos domésticos, comerciais e industriais,
  nos termos municipais de Padrón e Pontecesures.
range: Orde
url: 'https://www.xunta.gal/dog/Publicados/1997/19970910/AnuncioA51E_gl.html'
---
<p>Visto o escrito presentado pola empresa Gas Galicia SDG, S.A., con domicilio social na rúa da Rosa, 16-3º B, 15701 Santiago de Compostela, a Consellería de Industria e Comercio ten en conta os seguintes feitos:</p>
<p>Primeiro.-O día 28 de febreiro de 1997 a mencionada empresa, dedicada á producción, conducción distribución e subministración de combustibles gasosos, solicitou, ó abeiro da Lei 10/1987, do 15 de xuño, de normas básicas para un desenvolvemento coordinado de actuacións no sector de combustibles e do Decreto 2913/1973, do 26 de outubro, polo que se aproba o Regulamento xeral do servicio público de gases combustibles, a concesión administrativa para a prestación do servicio público de subministración de gas natural nos termos municipais de Padrón (A Coruña) e Pontecesures (Pontevedra), para o efecto da cal presentou o preceptivo proxecto das instalacións obxecto da concesión a que fai referencia o artigo 10 do Decreto 2913/1973.</p>
<p>As características principais das instalacións son as seguintes:</p>
<p>1. A rede básica de distribución terá a súa orixe na rede de distribución de Enagás, o trazado da cal discorre polos citados concellos, a través do correspondente punto de entrega de gas natural, no que se realizará a medición do gas e tamén se reducirá a súa presión desde o rango AP-16 (16 bar) ata o rango MPB (4 bar). Desde esta rede básica, ben directamente ou a través das redes secundarias, que se construirán a partir da rede básica, subministrarase gas para os consumos domésticos, comerciais e de pequenas industrias nos termos municipais citados.</p>
<p>2. A rede secundaria deseñarase e operará en parte en MPB, á presión máxima de 4 bar, e en parte á presión máxima de 0,4 bar (rango MPA) en función, especialmente, dos consumos demandados, das características urbanísticas dos núcleos poblacionais e dos condicionantes das vías públicas e de edificación.</p>
<p>3. Para alimenta-la rede de distribución secundaria, a explotación da cal se realice no rango MPA, instalaranse estacións de regulación MPB/MPA ó longo do trazado da rede primaria.</p>
<p>4. O caudal máximo que se vehiculará será o necesario para atender á demanda máxima prevista para os diferentes mercados do termo municipal obxecto da concesión. Conforme os cálculos previstos, estimase en 1.500 m(n)/h o caudal máximo de gas natural que se canalizará.</p>
<p>5. A lonxitude aproximada das tuberías que componrán a rede será:</p>
<p>-Rede primaria: 6.000 m.</p>
<p>-Rede secundaria 14.496 m.</p>
<p>5. Consideraranse como temperaturas límites as seguintes:</p>
<p>-Máxima: 55º C.</p>
<p>-Mínima: -10º C.</p>
<p>Non obstante, para efectos de cálculo, tomarase como base unha temperatura de 15º C.</p>
<p>O orzamento total estimado ascende a douscentos corenta e oito millóns setecentas mil pesetas (248.700.00 ptas.).</p>
<p>Segundo.-De conformidade co establecido no citado decreto 2913/1973, a Dirección Xeral de Industria dictou resolución con data do 31 de marzo de 1996, pola que se someteu á información pública a concesión administrativa de referencia, que se publicou no DOG do 8-4-1997, no BOP da Coruña do 18-4-1997, no BOP de Pontevedra do 16-4-1997, no BOE do 8-41-997, no xornal La Voz de Galicia do 8-4-1997, así como nos taboleiros de anuncios das casas do concello de Padrón e Pontecesures e nos das delegacións provinciais da Coruña e Pontevedra sen que se presentase no período legalmente establecido ningunha alegación.</p>
<p>Terceiro.-A solicitude obxecto deste expediente recibiu informe favorable das ditas delegacións provinciais.</p>
<p>Fundamentos de dereito.</p>
<p>Primeiro.-A Consellería de Industria e Comercio da Xunta de Galicia é competente para outorga-la correspondente concesión administrativa conforme o Estatuto de autonomía de Galicia; o Real decreto</p>
<p>2563/1982, de 24 de xullo, sobre traspaso de funcións e servicios da Administración do Estado á Comunidad Autónoma de Galicia; o Decreto 132/1982, de 4 de novembro, sobre asunción de competencias en materia de industria, enerxía e minas; o Decreto 209/1990, do 15 de marzo, modificado polo Decreto 140/1991, do 2 de maio, en relación coa Lei 10/1987, do 15 de xuño e o Decreto 2913/1973, do 26 de outubro, que continúa en vigor de acordo co establecido na disposición transitoria primeira da Lei 10/1987, en tanto non se aproben as disposicións de desenvolvemento dela.</p>
<p>Segunda.-No expediente instruído para o efecto cumpríronse os trámites regulamentarios.</p>
<p>Esta consellería, de acordo con todo o que antecede e no exercicio das competencias que ten atribuídas,</p>
<p>DISPÓN:</p>
<p>-Outorgarlle á empresa Gas Galicia, SDG, S.A. a concesión administrativa solicitada para o servicio público de gas natural para usos domésticos, comerciais e industriais nos termos municipais de Padrón e Pontecesures.</p>
<p>A presente concesión administrativa axustarase a cantas prescricións se establecen na Lei 10 /1987, do 15 de xuño, no Decreto 2913/1973, do 26 de outubro e a cantas disposicións foran ou sexan dictadas sobre o servicio público de subministracións de combustibles, así como ás seguintes condicións:</p>
<p>Primeira.-Gas Galicia SDG, S.A. constituirá no prazo de dous meses, contados desde o momento do outorgamento da concesión, unha fianza por valor de 4.974.000 pesetas, importe do 2% de orzamento que figura no expediente, para garanti-lo cumprimento das súas obrigas, conforme o artigo 7, alínea b) da Lei 10/1987, do 15 de xuño, e o artigo 13 do Regulamento xeral do servicio público de gases combustibles. A dita fianza constituirase na Caixa Xeral de Depósitos da Consellería de Economía e Facenda da Xunta de Galicia en calquera das formas sinaladas no artigo 11, apartado 3º do Decreto 1775/1967, de 22 de xullo, fianza que será devolta unha vez que se formalice a acta de posta en marcha das instalacións.</p>
<p>Segunda.-Dentro do prazo dun ano, contado a partir da data de publicación desta orde no Diario Oficial de Galicia, Gas Galicia SDG, S.A. deberá solicitar da Consellería de Industria e Comercio da Xunta de Galicia a autorización para a montaxe das instalacións, presentando o proxecto detallado delas mesmas, e debendo cumprirse, en todo caso, os prazos previstos no proxecto de concesión, podendo os ditos prazos ser prorrogados por causa xustificada, logo da correspondente solicitude acompañada da xustificación técnica ou a exposición da causa de forza maior causante da demora.</p>
<p>Terceira.-Nas instalacións e nas súas montaxes deberá cumprirse o establecido no Regulamento de redes e conexións de combustibles gasosos, aprobado por orde do Ministerio de Industria do 18 de novembro de 1974, modificada polas ordes do Ministerio de Industria e Enerxía do 26 de outubro de 1983, 6</p>
<p>de xullo de 1984 e 9 de marzo de 1994, e deberán preverse para responder ós avances tecnolóxicos no campo do gas e lograr abastecementos flexibles e seguros.</p>
<p>O cambio das características do gas subministrado ou a substitución por outro intercambiable requirirá a autorización da Dirección Xeral de Industria da Consellería de Industria e Comercio da Xunta de Galicia, de acordo co artigo 8, alínea c), do Regulamento xeral do servicio público de gases combustibles.</p>
<p>As instalacións receptoras de gas, a partir da conexión, tanto as comúns como as individuais, deberán cumpli-las normas básicas de instalacións de gas en edificios habitados, o se é o caso, aquelas que as modifiquen o substitúan.</p>
<p>Cuarta.-O concesionario deberá manter unha correcta subministración e unha adecuada e eficiente conservación das instalacións, sendo responsable da súa conservación e bo funcionamento.</p>
<p>O concesionario queda suxeito a cantas prescricións se establecen no citado regulamento xeral, así como no modelo de póliza anexo a este, e a cantas outras disposicións foran ou sexan dictadas polo Ministerio de Industria e Enerxía ou a Xunta de Galicia sobre subministración de gases combustibles e as súas instalaciónes.</p>
<p>Quinta.-A determinación das tarifas de venda de gas rexerase polas disposicións vixentes no momento sobre a materia.</p>
<p>Sexta.-A presente concesión outórgase por un prazo de setenta e cinco anos. As instalacións obxecto desta concesión reverterán á Comunidad Autónoma de Galicia ó transcorre-lo prazo sinalado, de acordo co artigo 7, alínea c) da Lei 10/1987, do 15 de xuño.</p>
<p>Sétima.-Gas Galicia SDG, S.A. poderá transferir en calquera momento a concesión, requiríndose a autorización previa da Consellería de Industria e Comercio da Xunta de Galicia e subrogándose o novo titular en tódalas obrigas e dereitos do transmitente derivados da concesión.</p>
<p>Oitava.-As delegacións provinciais da Consellería de Industria e Comercio da Coruña e Pontevedra coidarán do exacto cumprimento das condicións estipuladas por esta orde.</p>
<p>Os recoñecementos, ensaios e probas, de carácter xeral ou parcial que, segundo as disposicións en vigor, teñan de realizarse nas instalacións obxecto da concesión deberán ser comunicadas polo concesionario ás citadas delegacións provinciais coa debida antelación.</p>
<p>Novena.-En casos de incumprimento das obrigas do concesionario que poidan afecta-la continuidade e seguridade do servicio público, e co fin de garanti-lo mantemento do servicio dos usuarios desta, a Xunta de Galicia poderá acorda-la intervención da correspondente empresa concesionaria, de acordo co artigo 128 da Constitución, e adopta-las medidas oportunas para mante-la subministración.</p>
<p>Décima.-Poderán ser causas de extinción da presente concesión, ademais das sinaladas na alínea e) do artigo 7 da Lei 10/1987, do 15 de xuño, as seguintes:</p>
<p>a) O incumprimento da alínea b, do artigo 7 da Lei 10/1987.</p>
<p>b) A introducción de calquera variación ou ampliación na execución dos proxectos non autorizadas pola Dirección Xeral de Industria da Consellería de Industria e Comercio da Xunta de Galicia, salvando as modificacións precisas para que se cumpran as disposicións vixentes.</p>
<p>c) Se non se levasen a cabo as instalacións de acordo coas condicións impostas na resolución e na autorización para a súa montaxe.</p>
<p>Sen embargo, se por evolución da técnica ou a distribución de gas, por utilización de diferentes materias primas ou por outras causas, non fose adecuado o mantemento dalgunha ou algunhas das instalacións obxecto da presente orde; Gas Galicia SDG, S.A. poderá solicitar da Consellería de Industria e Comercio da Xunta de Galicia:</p>
<p>1. Autorización para a modificación ou substitución das instalacións, sen altera-las restantes condicións da concesión e coa mesma data de reversión que as instalacións substituídas, ou ben</p>
<p>2. O outorgamento da correspondente concesión para as novas instalacións se pola importancia dos investimentos que supoñan, non puidese obter unha compensación económica adecuada durante o prazo que restase para a caducidade da concesión antes mencionada, aínda que tendo en conta sempre os dereitos que a Comunidade Autónoma de Galicia poida ter.</p>
<p>Décimo primeira.-A concesión outórgase sen prexuízo de terceiros, deixando a salvo os dereitos particulares e independentemente das autorizacións, licencia ou permisos de competencia municipal, provincial ou outros necesarios para a realización das obras das instalacións de gas.</p>
<p>Contra a presente orde, que é definitiva en vía administrativa, poderá interporse, se é o caso, recurso contencioso administrativo no prazo de dous meses contados desde o día seguinte á súa publicación, logo de comunicación a esta consellería, conforme o establecido no artigo 57.2 da Lei reguladora da xurisdicción contencioso-administrativa, do 27 de decembro de 1956, coa nova redacción dada pola disposición adicional décimo primeira da Lei 30/1992, do 26 de novembro.</p>
<p>Santiago de Compostela, 15 de xullo de 1997.</p>
<p>Antonio Couceiro Méndez</p>
<p>Conselleiro de Industria e Comercio</p>
<p>6154</p>

