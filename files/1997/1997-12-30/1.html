---
date: '1997-12-30'
id: E7CE
page: 12
number: 251
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 474/1997, do 12 de decembro, polo que se modifica parcialmente o
  Decreto 200/1991, do 13 de xuño, polo que se reestructuran os servicios
  veterinarios oficiais e se definen as súas funcións.
range: Decreto
url: 'https://www.xunta.gal/dog/Publicados/1997/19971230/AnuncioE7CE_gl.html'
---
<p>Desde o ano 1991 púxose en marcha na nosa Comunidade Autónoma unha fonda reestructuración dos servicios veterinarios oficiais que vén substituí-lo esquema imperante ata entón que databa de hai catro décadas. A experiencia acumulada ó longo destes anos aconsella introducir pequenos axustes que veñen xustificados pola necesidade de solventa-las disfuncións que se observan no devir cotián da prestación dos servicios veterinarios oficiais de saúde pública asignados á Consellería de Sanidade e Servicios Sociais.</p>
<p>Así, faise necesario modificar, a través do instrumento técnico adecuado como é a relación de postos de traballo, o ámbito territorial dos ditos postos, así como a súa configuración funcional, unificando todos baixo a común denominación de inspectores veterinarios de saúde pública, rematando coa distinción actual entre postos de traballo de inspección de saúde pública propiamente ditos e de matadoiros e lonxas. Como consecuencia diso, resulta obrigado modifica-lo artigo 3 do dito decreto no relativo ó ámbito territorial dos postos de traballo, así como proceder á derrogación da disposición adicional primeira do Decreto 200/1991, do 13 de xuño, que incorporaba e esixía estar en posesión do diploma do curso de matadoiros convocado ou homologado pola Consellería de Sanidade e Servicios Sociais para o desenvolvemento dos postos de traballo de inspectores veterinarios de matadoiros.</p>
<p>Polo tanto, en virtude do disposto na Lei 1/1983, do 22 de febreiro, reguladora da Xunta e do seu presidente, modificada pola Lei 1/1988, do 22 de outubro, por iniciativa dos conselleiros da Presidencia e Administración Pública e de Sanidade e Servicios Sociais, por proposta do conselleiro da Presidencia e Administración Pública e logo do informe da Comisión de Persoal, e logo de deliberación do Consello da Xunta de Galicia na súa reunión do día doce de decembro de mil novecentos noventa e sete,</p>
<p>DISPOÑO:</p>
<p>Artigo primeiro.-Modifícase o parágrafo primeiro do artigo 3 do Decreto 200/1991, do 13 de xuño, polo que se reestructuran os servicios veterinarios oficiais regulados na Lei 17/1989, do 23 de outubro, e se definen as súas funcións, quedando redactado do seguinte modo:</p>
<p>«O ámbito territorial de actuación dos postos de traballo pertencentes ós servicios veterinarios ofi</p>
<p>ciais de saúde pública será o que se fixe nas correspondentes relacións de postos de traballo».</p>
<p>Artigo segundo.-Queda derrogada a disposición adicional primeira do Decreto 200/1991, do 13 de xuño, polo que se reestructuran os servicios veterinarios oficiais regulados da Lei 17/1989 e se definen as súas funcións.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia. Non obstante o anterior, a súa eficacia quedará demorada ata a plena operatividade das novas relacións de postos de traballo dos servicios veterinarios oficiais de saúde pública dependentes da Consellería de Sanidade e Servicios Sociais que veñan substituí-las aprobadas polo Consello da Xunta de Galicia do 23 de novembro de 1995, publicadas por Resolución do 24 de novembro (DOG nº 227, do 27 de novembro).</p>
<p>Santiago de Compostela, doce de decembro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>10499</p>

