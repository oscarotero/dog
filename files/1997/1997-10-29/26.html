---
date: '1997-10-29'
id: BE1E
page: 10
number: 209
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Resolución do 15 de outubro de 1997, da Dirección Xeral de Industria, pola que
  se ordena a publicación do acordo do Consello da Xunta de Galicia polo que se
  aproba definitivamente o proxecto sectorial de incidencia supramunicipal
  Gasificación de Galicia: ramal a Ferrol.
range: Resolución
url: 'https://www.xunta.gal/dog/Publicados/1997/19971029/AnuncioBE1E_gl.html'
---
<p>O Consello da Xunta de Galicia, ó abeiro do establecido no capítulo V da Lei 10/1995, do 23 de novembro, de ordenación do territorio de Galicia, na súa reunión do día nove de outubro de mil novecentos noventa e sete adoptou o acordo do que se ordena a publicación.</p>
<p>Contra o dito acordo, que pon fin á vía administrativa, poderá interpoñerse, se é o caso, recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia na Coruña, no prazo de dous meses contados desde o día seguinte ó da súa publicación, logo da comunicación a esta consellería esixida no artigo 110.3º da Lei 30/1992, do 26 de novembro, de réxime xurídico das administracións públicas e do procedemento administrativo común, e sen prexuízo de que os interesados podan exercer calquera outro que coiden oportuno.</p>
<p>Santiago de Compostela, 15 de outubro de 1997.</p>
<p>Joaquín del Moral Crespo</p>
<p>Director xeral de Industria</p>
<p>ACORDO DO CONSELLO DA XUNTA DE GALICIA POLO QUE SE APROBA DEFINITIVAMENTE O PROXECTO SECTORIAL DE INCIDENCIA SUPRAMUNICIPAL GASIFICACIÓN DE GALICIA: RAMAL A FERROL</p>
<p>En beneficio da planificación enerxética da Xunta de Galicia, por acordo do Consello da Xunta de Galicia, na súa reunión do 10 de xullo de 1997, declarouse o proxecto de instalacións Gasificación de Galicia: ramal a Ferrol, como proxecto sectorial de incidencia supramunicipal, iniciando o trámite previsto no capítulo V da Lei 10/1995, do 23 de novembro, de ordenación do territorio de Galicia e nomeando á Consellería de Industria e Comercio para a súa tramitación.</p>
<p>Durante o trámite de audiencia, presentáronse alegacións dos concellos de Neda e Fene, solicitando, en resumo, trazados alternativos, e considerándose, polo Concello de Monfero, a necesidade de procedementos previos para o outorgamento da licencia,</p>
<p>debendo as ditas alegacións seren desestimadas, toda vez que, en sentido estricto, o único motivo que poden alega-los concellos sería a non adecuación do proxecto ó seu planeamento urbanístico, sen que tal alegación desvirtúe o carácter supramunicipal do proxecto, xa que o feito de que esta infraestructura non estea prevista nas normas de planeamento non pode ser obstáculo para a aprobación definitiva, a teor do artigo 77 da Lei 1/1997, do 24 de marzo, do solo de Galicia, debendo entenderse cumpridos os requisitos sinalados no parágrafo cuarto do dito artigo pola propia tramitación da declaración de proxecto como de incidencia supramunicipal.</p>
<p>Por todo o anterior, por proposta da Consellería de Industria e Comercio, xa que o interese público das obras que comporta a execución do citado proxecto como infraestructura básica para a prestación da subministración, en canto constitúe o eixe principal do que partirán os distintos ramais secundarios e redes de distribución de gas natural para usos industriais e doméstico-comerciais, xustifica a aprobación definitiva do dito proxecto polo procedemento establecido no capítulo V da Lei 10/1995, do 23 de novembro, de ordenación do territorio de Galicia.</p>
<p>Por todo o anterior, por proposta da Consellería de Industria e Comercio, o Consello da Xunta de Galicia,</p>
<p>ACORDA:</p>
<p>Primeiro.-Aprobar definitivamente o proxecto sectorial de incidencia supramunicipal Gasificación de Galicia: ramal a Ferrol.</p>
<p>Segundo.-En consecuencia, o planeamento dos entes locais en que se asenten as instalacións previstas no proxecto, queda vinculado ás determinacións contidas no citado plan sectorial.</p>
<p>Terceiro.-De conformidade co establecido na disposición adicional quinta da Lei 10/1997, do 24 de marzo, do solo de Galicia, para os efectos previstos na disposición adicional primeira da Lei 10/1995, do 23 de novembro, de ordenación do territorio de Galicia, quedan expresamente cualificadas como de marcado carácter territorial as obras necesarias para a execución do proxecto.</p>
<p>Consecuentemente, non se requirirá autorización urbanística previa para as instalacións incluídas no proxecto sectorial que se aproba.</p>
<p>7984</p>

