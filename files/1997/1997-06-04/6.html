---
date: '1997-06-04'
id: '7002'
page: 5
number: 106
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 27 de maio de 1997 pola que se declara provisionalmente o encoro de
  Cecebre como espacio natural en réxime de protección xeral.
range: Orde
url: 'https://www.xunta.gal/dog/Publicados/1997/19970604/Anuncio7002_gl.html'
---
<p>O artigo 45 da Constitución española asegura a pervivencia dos nosos ecosistemas e dos seus compoñentes garantindo a protección e conservación do noso patrimonio natural.</p>
<p>As competencias en materia de protección do medio ambiente e da paisaxe fóronlle conferidas á Comunidade Autónoma de Galicia polo artigo 27.30º</p>
<p>do Estatuto de autonomía, asumidas pola Xunta de Galicia a través do Real decreto 1535/1984, do 20 de xuño.</p>
<p>A Lei 4/1989, do 27 de marzo, de conservación dos espacios naturais e da flora e fauna silvestres, dispón no seu artigo 21.2º que as comunidades autónomas con competencias plenas na materia poderán establecer outras figuras de protección distintas ás regulamentadas no seu artigo 12.</p>
<p>Conforme as citadas normas legais foi aprobado o Decreto 82/1989, do 11 de maio, polo que se regula a figura de espacio natural en réxime de protección xeral.</p>
<p>Os estudios levados a cabo pola Consellería de Agricultura, Gandería e Montes conclúen que o encoro de Cecebre ten uns valores de flora e fauna que aconsellan a adopción de medidas de protección preventiva co obxecto de salvagardalo de posibles riscos ou ameazas de degradación e para garanti-lo mantemento dos ecosistemas. Por iso, facendo uso das facultades que lle outorga o artigo 6 do Decreto 82/1989, do 11 de maio,</p>
<p>DISPÓN:</p>
<p>Artigo 1º</p>
<p>Iníciase o trámite de inclusión definitiva do espacio denominado encoro de Cecebre no Rexistro de Espacios Naturais de Galicia.</p>
<p>Artigo 2º</p>
<p>Ante a necesidade de dotar a este espacio dunha protección preventiva, declárase provisionalmente como en réxime xeral, de acordo co disposto no artigo 6 do Decreto 82/1989.</p>
<p>Artigo 3º</p>
<p>Os seus límites son os que a continuación se definen:</p>
<p>N.-Desde a presa seguindo pola estrada que une o apeadoiro de Cecebre con San Román, cruzando</p>
<p>os lugares de Seixurra e San Román, ata o cruzamento coa autoestrada do Atlántico.</p>
<p>E.-Seguindo o curso de autoestrada ata o km 17 e continuando por unha pista de terra de servidume a esta para rematar na presa de formigón sobre o río Mero.</p>
<p>S.-Desde o punto anterior seguindo a marxe dereita del río Mero ata a ponte, Cubelo, Agrolongo e Orto de Arriba ata o viaducto do río Barcés, da marxe dereita da cal segue ata o lugar de Táboas, na estrada de Mabegondo a Carral.</p>
<p>O.-Seguindo a marxe esquerda do río Barcés ata o viaducto e continuando pola estrada ata a presa.</p>
<p>Disposicións derradeiras</p>
<p>Primeira.-Facúltase ó director xeral de Montes e MAN para desenvolver cantas cuestións de carácter xeral se deriven da aplicación desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 27 de maio de 1997.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>4193</p>

