---
date: '1997-03-06'
id: F152
page: 2025
number: 45
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 28 de febreiro de 1997 pola que se convoca un seminario sobre
  política ambiental.
range: Resolución
url: 'https://www.xunta.gal/dog/Publicados/1997/19970306/AnuncioF152_gl.html'
---
<p>A Escola Galega de Administración Pública, en colaboración coa Escola de Ludwigburg (Alemaña), organiza un seminario sobre política ambiental, conforme as seguintes bases:</p>
<p>Primeira.-Obxectivos.</p>
<p>Establecer un foro de debate que aborde a situación medioambiental de Alemaña e España (con especial referencia a Galicia), dos seus problemas e carencias das posibles solucións que se poden adoptar en materia de política ambiental.</p>
<p>Segunda.-Contido.</p>
<p>Abordaranse algúns aspectos do medio ambiente de especial relevancia e interese, sempre desde unha perspectiva global e integradora, así como a utilización dos instrumentos de xestión ambiental e plans de actuación que se están levando a cabo nas políticas ambientais de ámbolos dous países.</p>
<p>Terceira.-Destinatarios.</p>
<p>Persoal ó servicio de calquera das administracións públicas galegas e interesados en xeral.</p>
<p>Cuarta.-Desenvolvemento e duración.</p>
<p>O seminario abrirase o martes, día 18 de marzo, ás 10 horas, e rematará ás 14 horas do mércores día 19.</p>
<p>Quinta.-Inscrición.</p>
<p>-Prazo: remata o venres día 14 de marzo de 1997.</p>
<p>-Lugar de presentación: no rexistro xeral da EGAP (Polígono das Fontiñas, rúa de Madrid, 2-4, 15703, Santiago de Compostela). Tfno. 57 08 00. Telefax 57 15 40.</p>
<p>-Forma: as solicitudes de inscrición faranse por escrito, no modelo oficial que figura ó final destas bases. Serán rexeitadas todas aquelas peticións que non reúnan o dito requisito.</p>
<p>As peticións de admisión poderanse enviar por correo ordinario ou por telefax ó número consignado.</p>
<p>-Inscrición fóra de prazo: só se admitirán de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión chamando por teléfono de 10.30 a 14.45 horas, ó seguinte número: (981) 57 08 00 (Ext. 229).</p>
<p>Sexta.-Certificación de asistencia.</p>
<p>Entregaráselles ó remate deste seminario a aqueles asistentes que concorresen asiduamente e expresarase neste documento a natureza da actividade e as datas da súa realización.</p>
<p>Sétima.-Modificacións.</p>
<p>A EGAP reserva para si a facultade de cancela-lo seminario se o escaso número de solicitudes non xustificasen a súa realización.</p>
<p>Santiago de Compostela, 28 de febreiro de 1997.</p>
<p>Domingo Bello Janeiro</p>
<p>Director da Escola Galega de Administración Pública</p>
<p>1336</p>

