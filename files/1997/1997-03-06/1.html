---
date: '1997-03-06'
id: F132
page: 2005
number: 45
agency: 'CONSELLERÍA DE AGRICULTURA, GANDERÍA E MONTES'
section: I. DISPOSICIÓNS XERAIS
title: >-
  Orde do 26 de febreiro de 1997 pola que se regula o procedemento de concesión
  de restitucións á producción para o aceite de oliva utilizando na fabricación
  de certas conservas.
range: Orde
url: 'https://www.xunta.gal/dog/Publicados/1997/19970306/AnuncioF132_gl.html'
---
<p>No artigo 20 bis do Regulamento (CEE) 136/1966, do Consello, do 22 de setembro, que establece a Organización Común de Mercados (OCM) no sector de materias graxas, prevese que o aceite de oliva utilizado na fabricación de conservas se beneficie dun réxime de restitución á producción.</p>
<p>As normas xerais e modalidades para a aplicación do antedito réxime foron aprobadas polo Regulamento (CEE) 1963/1979, da Comisión, do 6 de setembro.</p>
<p>Polo Decreto 76/1996, do 29 de febreiro, asumíronse os servicios transferidos polo Real Decreto 92/1996, como ampliación de medios en materia de agricultura, concretamente as funcións desenvolvidas polo Fondo Español de Garantía Agraria (FEGA) (antigo SENPA). Deste xeito, esta Comunidade Autónoma pasou a conceder unha serie de axudas ó sector agrícola e gandeiro que ata entón se viña aboando pola Administración do Estado, ó constituírse a Consellería de Agricultura, Gandería e Montes como organismo pagador dos gastos relacionados coa Política Agraria Común, segundo o disposto no Decreto 359/1996, do 13 de setembro, entre elas a restitución á producción para o aceite de oliva utilizado na fabricación de certas conservas.</p>
<p>O Instituto Lácteo e Gandeiro de Galicia (Ilgga), creado pola Lei 7/1994, do 29 de decembro, ten atribuídas, entre outras, competencias para a xestión das accións derivadas da Política Agraria Común (PAC) e das diversas OCM, o que se desprende tamén do disposto nos decretos 128/1996, do 14 de febreiro, e 388/1996, do 31 de outubro, que establecen a súa estructura orgánica.</p>
<p>En consecuencia, de conformidade co disposto no artigo 30.1.3º do Estatuto de autonomía de Galicia e con base nas competencias que me confire a Lei 1/1983, do 22 de febreiro, da Xunta e do seu presidente,</p>
<p>DISPOÑO:</p>
<p>Artigo 1º Obxecto.</p>
<p>1.1 A presente orde ten por obxecto regula-la concesión de restitucións á producción para o aceite de oliva utilizado na fabricación de conservas de peixe, crustáceos, moluscos e hortalizas nos supostos recollidos e de acordo coas excepcións establecidas no punto 1 do artigo 20 bis do Regulamento do Consello 136/66, do 22 de setembro.</p>
<p>1.2 O aceite para a fabricación de conservas deberá utilizarse no recinto da empresa fabricante, agás autorización expresa en contrario da Delegación Provincial do Ilgga, por causa debidamente xustificada e por instancia do interesado.</p>
<p>Artigo 2º Normativa aplicable.</p>
<p>Para a tramitación das solicitudes e concesión de restitucións á producción de aceite de oliva destinado á fabricación de determinadas conservas rexerá o disposto no Regulamento comunitario 136/1966, do 22 de setembro do Consello, e no R (CEE) 1963/1979, do 6 de setembro, da Comisión, ademais do establecido na presente orde e do determinado, con carácter xeral para a concesión de axudas e subvencións, na Lei 13/1992, do 7 de outubro, de réxime financieiro e presupostario de Galicia e na respectiva lei anual de orzamentos da Comunidade Autónoma de Galicia no que resulte de aplicación, habida conta da especifidade das axudas con cargo ó FEOGA-Garantía.</p>
<p>Artigo 3º Beneficiarios e obrigas.</p>
<p>Poderán solicita-las restitucións reguladas nesta orde as empresas de fabricación de conservas con centros de producción situados no territorio da Comunidade Autónoma de Galicia, segundo o disposto no artigo anterior.</p>
<p>As anteditas empresas, para poderen ser beneficiarias desta axuda deberán levar unha contabilidade de existencias diarias para as citadas conservas, segundo o disposto no artigo 1º do Regulamento da Comisión 1963/1979, do 6 de setembro, e presentarán, nas delegacións provinciais do Ilgga, na primeira quincena de cada ano, unha declaración relativa ós consumos habituais de aceite de oliva para a elaboración de conservas, segundo o modelo que se xunta como anexo IV á presente orde.</p>
<p>Artigo 4º Solicitudes de control.</p>
<p>4.1 Será requisito necesario para ser beneficiario da restitución á producción que o fabricante presente unha solicitude de control, xunto co programa da súa utilización, segundo modelo que se xunta como anexo I á presente orde, unha vez que o aceite estea almacenado no establecemento de fabricación de conservas e, en todo caso, antes da data prevista para o comezo da fabricación.</p>
<p>4.2 A dita solicitude presentarase nas delegacións provinciais do Ilgga ou en calquera outra oficina administrativa, de acordo co previsto no artigo 38.4º da Lei de réxime xurídico das administracións públicas e do procedemento administrativo común.</p>
<p>4.3 A dita solicitude soamente terá validez durante o prazo que vai desde o día seguinte ó da súa presentación ata o derradeiro día do terceiro mes seguinte, a non ser que se conceda, excepcionalmente, un prazo superior que, en todo caso, non poderá supera-los oito meses, se o proceso de fabricación das conservas esixe que o aceite permaneza en contacto co peixe ou hortalizas por un tempo superior.</p>
<p>Así mesmo, por instancia do fabricante, poderase autorizar unha prórroga en caso de forza maior.</p>
<p>4.4. Calquera modificación do programa de fabricación deberase comunicar á Delegación Provincial do Ilgga na que se presentou a solicitude de control.</p>
<p>Artigo 5º Solicitude de restitución á producción.</p>
<p>5.1 A solicitude de restitución á producción presentarase no prazo dos seis meses seguintes ó remate da utilización do aceite, ante o organismo e na forma establecida no artigo 4.2.</p>
<p>5.2 Na mesma, segundo os modelos que se acompañan como anexos III (A) y III (B) á presente orde, deberanse reflecti-las cantidades de aceite utilizadas no proceso de fabricación das conservas, así como a súa orixe.</p>
<p>Artigo 6º Concesión da restitución.</p>
<p>6.1 O feito xerador da axuda nacerá no momento do remate da utilización do aceite de oliva no proceso de fabricación das conservas segundo o disposto no artigo 2º da presente orde.</p>
<p>6.2 A restitución concederase segundo os valores que estean en vigor o día da presentación da solicitude de control recollida no artigo 4º da presente orde.</p>
<p>6.3 Só se procederá á concesión da restitución unha vez comprobado que as cantidades reflectidas na solicitude e a orixe do aceite se corresponden realmente co utilizado no proceso de fabricación das conservas.</p>
<p>6.4 Se a cantidade de aceite de oliva para a cal se solicitou a restitución non coincide coa realmente utilizada, segundo os controis efectuados, as delegacións provinciais do Ilgga establecerán a cantidade de aceite de oliva sobre a que se fixará o importe da restitución.</p>
<p>6.5 O director xeral de Producción Agropecuaria e Industrias Agroalimentarias e do Ilgga autorizará, logo de proposta das súas delegacións provinciais e da oportuna fiscalización, o importe das restitucións solicitadas.</p>
<p>Artigo 7º Pagamento anticipado.</p>
<p>7.1 Non obstante o disposto no artigo anterior, o fabricante poderá solicita-lo anticipo do importe da restitución, no modelo que se xunta como anexo II, desde que, polos servicios provinciais do Ilgga sexa comprobado que se leva a contabilidade de existencias na conserveira de acordo co establecido no artigo 1 do Regulamento (CEE) 1963/1979, do</p>
<p>6 de setembro, da Comisión, e que o aceite de oliva indicado na solicitude de control se encontra no establecemento no momento de presentarse aquela, sempre que se presente a oportuna garantía en contía equivalente ó anticipo solicitado, en forma de aval bancario ou póliza de seguro de caución, presentada ante a Delegación Provincial do Ilgga, nos modelos que se xuntan como anexo V e VI, respectivamente, á presente orde.</p>
<p>7.2 A concesión deste anticipo, efectuarase na forma prevista no artigo 6.5.</p>
<p>Artigo 8º Cancelación da garantía.</p>
<p>8.1 O delegado provincial do Ilgga liberará a garantía presentada para o anticipo concedido unha vez sexa recoñecido o dereito á percepción do importe da restitución pola cantidade anticipada e, logo de petición do interesado, procederase á súa devolución.</p>
<p>8.2 Cando o dereito da axuda se recoñeza por unha cantidade inferior á anticipada, o Ilgga executará a garantía pola diferencia entre ambas cantidades.</p>
<p>Artigo 9º Importe da restitución.</p>
<p>O importe da restitución fixarase en función dos valores establecidos, cada dous meses, pola Comisión, segundo o establecido no punto 4 do artigo 20 bis do Regulamento 136/66, do 22 de setembro, do Consello.</p>
<p>Disposición adicional</p>
<p>Para as axudas que se satisfagan con cargo ó orzamento de 1997 existe dotación orzamentaria adecuada e suficiente no concepto 09.03.614A.779 Axudas comunitarias a productores derivadas da nova P.A.C., dotada con 360 millóns de pesetas para este programa, segundo o disposto na Lei 11/1996, do 30 de decembro.</p>
<p>Disposicións derradeiras</p>
<p>Primeira.-Facúltase o director xeral de Producción Agropecuaria e Industrias Agroalimentarias e do Ilgga para que, dentro do ámbito das súas competencias, dicte as instruccións precisas para execución e cumprimento do disposto na orde.</p>
<p>Segunda.-A presente orde entrará en vigor o día seguinte da súa publicación no Diario Oficial de Galicia.</p>
<p>Santiago de Compostela, 26 de febreiro de 1997.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>1419</p>

