---
date: '1997-10-10'
id: B40E
page: 9874
number: 196
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 24 de setembro de 1997 pola que se regula a limitación de paso para os
  vehículos que circulan polo parque natural do Monte Aloia (Pontevedra).
range: Orde
url: 'https://www.xunta.gal/dog/Publicados/1997/19971010/AnuncioB40E_gl.html'
---
<p>A protección e conservación do noso patrimonio natural é un mandato recollido no artigo 45 da Constitución e unha necesidade para asegura-la pervivencia dos nosos ecosistemas e os seus compoñentes.</p>
<p>A Lei 4/1989, do 28 de marzo, de conservación dos espacios naturais e da fauna e flora silvestres, así como a lexislación autonómica concordante outórganlle a competencia para a administración do parque natural do Monte Aloia á Xunta de Galicia, exercida pola Dirección Xeral de Montes e Medio Ambiente Natural da Consellería de Agricultura, Gandería e Montes.</p>
<p>En consecuencia, a Consellería de Agricultura, Gandería e Montes ten competencia para establecer limitacións á circulación de vehículos co fin de garanti-la protección do parque natural do Monte Aloia ante o tránsito continuado de vehículos con</p>
<p>peso inadecuado ás características das pistas que discorren dentro do seu ámbito territorial; sen prexuízo das competencias que, con relación ós tramos das estradas ou pistas situados fóra do devandito ámbito territorial, ten (segundo a Lei 4/1994 de estradas de Galicia), a administración titular destas para impoñe-las limitacións temporais ou permanentes á circulación, así como para sinaliza-las correspondentes ordenacións resultantes da circulación.</p>
<p>En virtude da citada competencia, a Consellería de Agricultura, Gandería e Montes,</p>
<p>DISPÓN:</p>
<p>Artigo 1º</p>
<p>Queda limitado a 20 toneladas o peso máximo autorizado por vehículo, considerándose como tal o peso deste maila carga que transporte.</p>
<p>Artigo 2º</p>
<p>Esta limitación estenderase a tódalas pistas e estradas con excepción da estrada principal Tui-Gondomar no seu percorrido por este (Pazos de Rei-Frinxo- límite co termo municipal de Gondomar).</p>
<p>Artigo 3º</p>
<p>As infraccións contra a presente orde sancionaranse de conformidade co disposto na Lei 4/1989, do 28 de marzo, sen prexuízo das competencias sancionadoras que ostente a administración titular das estradas de acordo co establecido na Lei 4/1994, do 14 de setembro, de estradas de Galicia.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 24 de setembro de 1997.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>7595</p>

