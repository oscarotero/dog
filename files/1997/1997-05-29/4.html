---
date: '1997-05-29'
id: 6CC6
page: 5
number: 102
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Orde do 28 de maio de 1997 pola que se impoñen servicios mínimos mentres dure
  a folga convocada no transporte da Ría de Vigo.
range: Orde
url: 'https://www.xunta.gal/dog/Publicados/1997/19970529/Anuncio6CC6_gl.html'
---
<p>Resultando que a central sindical UGT, e cumprindo os requisitos legais, presentou preaviso de folga para todo o transporte de viaxeiros na Ría de Vigo, con carácter indefinido desde o día 29 de maio.</p>
<p>Considerando que o Real decreto lei 17/1977, que regula o dereito de folga, determina no seu artigo 10 apartado 2º que, cando a folga se declare en empresas encargadas da prestación de servicios públicos ou de recoñecida e inaprazable necesidade, e concorran circunstancias de especial gravidade, a autoridade gobernativa poderá acorda-las medidas necesarias para asegura-lo funcionamento dos servicios.</p>
<p>Considerando que, como servicios esenciais da comunidade, o mantemento dos cales delimita o contido do dereito de folga, hai que entede-los que lles fan posible ás persoas o exercicio dos dereitos e liberdades básicas, incluíndose, polo tanto, a libre circulación, o acceso ós lugares de traballo e o libre transporte, e que se ben existe a posibilidade de transporte alternativo entre as localidades de Cangas, Moaña e Vigo, o transporte a través da ría constitúe un medio tradicional e necesario ó permitir un máis cómodo e rápido acceso a Vigo dos traballadores que se desprazan á devandita cidade.</p>
<p>Considerando que por Real decreto 323/1991 do 15 de marzo, se regulou a prestación de servicios</p>
<p>mínimos no transporte marítimo regular de cabotaxe de pasaxeiros e mercadorías.</p>
<p>Considerando por Real decreto 383/1996, do 13 de setembro que se lle transferiu á Xunta de Galicia a competencia sobre transporte marítimo realizado entre portos ou puntos da Comunidade Autónoma e ó ser de competencia exclusiva da Xunta de Galicia o transporte da Ría de Vigo compete a esta Comunidade Autónoma a determinación dos servicios mínimos.</p>
<p>Considerando que en defecto de normativa específica reguladora da materia, procede a aplicación supletoria do Real decreto 323/1991, en virtude do establecido no artigo 38.2º do Estatuto de autonomía para Galicia, terá que entenderse referida ó conselleiro de Política Territorial, Obras Públicas e Transportes a asignación competencial do ministro de Obras Públicas contida no artigo 2 do devandito real decreto.</p>
<p>Vistos a Constitución española, a Lei orgánica 1/1981, de 6 de abril, do Estatuto de autonomía para Galicia, o Real decreto lei 17/1977, o Real decreto 383/1996, do 13 de setembro, o Real decreto 323/1991, así como as sentencias do Tribunal Constitucional do 17 de julio de 1981, 8 de abril de 1981 e 5 de maio de 1986. Esta consellería, oído o comité de folga,</p>
<p>RESOLVEU:</p>
<p>Establece-los seguintes servicios mínimos durante os días que dure a folga:</p>
<p>* Servicios Cangas-Vigo:</p>
<p>2 servicios antes das 8 h.</p>
<p>1 servicio ás 15 h.</p>
<p>2 servicios despois das 19.30 h.</p>
<p>A capacidade mínima será de 200 prazas, salvo nunha das expedicións da mañá que deberá ser de 400.</p>
<p>* Servicio Moaña-Vigo:</p>
<p>2 servicios antes das 8 h.</p>
<p>1 servicio ás 15 h.</p>
<p>2 servicios despois das 19.30 h.</p>
<p>Os servicios prestaranse cunha capacidade mínimo de 100 prazas, agás un dos que se prestarán antes das 8 h. que deberá cubrirse cunha capacidade de 200 prazas.</p>
<p>As saídas de Vigo con destino a Cangas e a Moaña efectuarase media hora máis tarde da establecida para as saídas de Cangas e Moaña e cunha capacidade de 200 e 100 prazas respectivamente.</p>
<p>A empresa deberá notificarlle á Capitanía Marítima de Vigo as tripulacións que efectuarán os servicios mínimos.</p>
<p>Santiago de Compostela, 28 de maio de 1997.</p>
<p>José Cuíña Crespo</p>
<p>Conselleiro de Política Territorial, Obras Públicas</p>
<p>e Vivenda</p>
<p>97-3929</p>

