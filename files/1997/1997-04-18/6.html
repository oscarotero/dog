---
date: '1997-04-18'
id: 578A
page: 3655
number: 74
agency: 'CONSELLERÍA DE FAMILIA, MULLER E XUVENTUDE'
section: III. OUTRAS DISPOSICIÓNS
title: >-
  Orde do 14 de abril de 1997 pola que se realiza a convocatoria para o ingreso
  de fillos do persoal dos servicios centrais da Xunta de Galicia, na gardería
  infantil de Vite dependente da Consellería de Familia, Muller e Xuventude.
range: Orde
url: 'https://www.xunta.gal/dog/Publicados/1997/19970418/Anuncio578A_gl.html'
---
<p>Dentro da política de fomento da acción social destinada ós seus traballadores, que vén levando a cabo a Xunta de Galicia, inclúese, entre outras, a atención ás necesidades derivadas da situación familiar daqueles. Tales necesidades, apreciadas pola Administración, foron, así mesmo, postas de manifesto en diversas ocasións polas organizacións sindicais con representación entre o citado colectivo.</p>
<p>Polo exposto e sendo consciente a Administración da importancia do problema, con data 8 de abril de 1997, a Consellería da Presidencia e Administración Pública e a Consellería de Familia, Muller e Xuventude asinaron un acordo de prórroga do acordo de colaboración asinado o 1 de xullo de 1996 que tiña por obxecto poñer a disposición do persoal de servicios centrais da Xunta de Galicia cinco novas unidades da Gardería Infantil de Vite, dependente da Consellería de Familia, Muller e Xuventude, para a atención dos seus fillos de idades comprendidas entre os 0 e os 3 anos.</p>
<p>Por todo o exposto, en virtude das competencias que teño atribuídas,</p>
<p>DISPOÑO:</p>
<p>Artigo 1º.-Obxecto.</p>
<p>A presente orde ten por obxecto regula-lo procedemento de adxudicación de prazas na gardería infantil do polígono de Vite da cidade de Santiago de Compostela, dependente da Consellería de Familia, Muller e Xuventude, no relativo ás solicitudes de novo ingreso e de reserva de praza para fillos do persoal dos servicios centrais da Xunta de Galicia.</p>
<p>Artigo 2º.-Requisitos.</p>
<p>Para a cobertura destas prazas establécense como requisitos:</p>
<p>-Ser fillo/a do persoal dos servicios centrais da Xunta de Galicia ou estar acollido legalmente.</p>
<p>-Ter como mínimo 3 meses de idade e non ter cumpridos os 4 anos antes do 31 de decembro do presente ano.</p>
<p>Artigo 3º.-Solicitudes de novo ingreso.</p>
<p>1. O prazo para a presentación de solicitudes de novo ingreso segundo o modelo oficial (anexo I) será do 10 ó 15 de maio de cada ano. As referidas solicitudes presentaranse no rexistro da Consellería da Presidencia e Administración Pública.</p>
<p>2. Xunto coa solicitude, achegaranse os seguintes documentos:</p>
<p>-Fotocopia da última nómina na que se acredite estar traballando nos servicios centrais da Xunta de Galicia.</p>
<p>-Fotocopia do libro de familia.</p>
<p>-Fotocopia da declaración do IRPF do ano 1995 de cada membro da unidade familiar que perciba ingresos económicos pola que está obrigado a facer declaracións ou declaración xurada en caso contrario.</p>
<p>-No caso de nenos e nenas con minusvalidez física, psíquica ou sensorial, informe do correspondente equipo de valoración no que se indique o grao de minusvalidez, así como a súa necesidade de integración.</p>
<p>3. No caso de que a solicitude non reúna os requisitos esixidos, a Dirección Xeral da Función Pública requirira o interesado para que, nun prazo de dez días, corrixa os defectos ou xunte os documentos necesarios, con indicación de que, se así non se fixer, se terá por desistida a súa petición, arquivándose sen máis trámite.</p>
<p>Artigo 4º.-Reserva de praza.</p>
<p>Os funcionarios con nenos/as xa matriculados na gardería infantil de Vite dependente desta consellería que desexen renovar praza neste centro, deberán cubri-la folla de reserva de praza (anexo II ), na que se xustificarán, entre outros, os ingresos económicos actualizados (última nómina), e presentala na gardería infantil, entre o 20 e o 30 de abril.</p>
<p>Transcorrido este prazo, a dirección da gardería infantil remitirá á Dirección Xeral de Función Pública, a lista nominal por grupos de idade dos nenos e nenas que renoven praza.</p>
<p>Non poderá renovar praza quen no momento de formaliza-la súa solicitude manteña algunha mensualidade impagada de calquera curso.</p>
<p>Artigo 5º.-Baremo de admisión.</p>
<p>Se a demanda supera a oferta de prazas, aplicaránselle a tódalas solicitudes o baremo que a continuación se especifica, tendo en conta a renda per cápita (RPC) familiar.</p>
<p>Entenderase por RPC a suma dos ingresos reflectidos nas declaracións do IRPF dos membros da unidade familiar dividido polo número destes.</p>
<p>Criterios económicos:</p>
<p>-Renda per cápita familiar anual de menos 750.000 ptas.: 4 puntos.</p>
<p>-Renda per cápita familiar anual entre 750.001 e 1.000.000 de ptas.: 3 puntos.</p>
<p>-Renda per cápita familiar anual entre 1.000.001 e 1.500.000 ptas.: 2 puntos.</p>
<p>-Renda per cápita familiar anual entre 1.500.001 e 2.000.000 de ptas.: 1 punto.</p>
<p>Criterios familiares:</p>
<p>-Por familia numerosa: 3 puntos.</p>
<p>-Por ter 1 ou máis irmáns no centro: 2 puntos.</p>
<p>-Por ter formalizado un acollemento familiar: 2 puntos.</p>
<p>-Por familia monoparental: 1 punto.</p>
<p>A selección das solicitudes efectuarase en función da puntuación acadada segundo o devandito baremo.</p>
<p>Para estes efectos tódolos extremos que desexen ser valorados terán que ser acreditados documentalmente.</p>
<p>No caso de que haxa empates entre varios solicitantes aplicaranse os criterios familiares en orde descendente para proceder ó desempate.</p>
<p>Artigo 6º.-Comisión de baremación.</p>
<p>A comisión de baremación estará composta polas seguintes persoas:</p>
<p>-Presidente: subdirectora xeral de Acción Familiar.</p>
<p>-Secretario: xefe da Sección de Relacións Laborais.</p>
<p>-Vocais:</p>
<p>* 2 técnicos da Dirección Xeral da Familia.</p>
<p>* 1 funcionario da Dirección Xeral da Función Pública.</p>
<p>* O/A director/a da gardería infantil.</p>
<p>* Un representante sindical do persoal funcionario.</p>
<p>* Un representante sindical do persoal laboral.</p>
<p>Artigo 7º.-Relación provisional de admitidos.</p>
<p>1. A comisión fará pública a relación provisional, coa puntuación obtida, por cada un dos solicitantes.</p>
<p>Esta relación expoñerase na Consellería da Presidencia e Administración Pública, e na Consellería de Familia, Muller e Xuventude.</p>
<p>2. Os solicitantes que o desexen poderán efectua-las reclamacións, debidamente documentadas, que coiden oportunas no prazo de dez días contados desde a data de publicación da relación provisional.</p>
<p>Artigo 8º.-Proposta inicial da comisión.</p>
<p>1. Unha vez examinadas e resoltas as posibles reclamacións, por resolución da Dirección Xeral da Función Pública procederase á publicación da relación definitiva de admitidos e da lista de espera coa puntuación obtida en cada caso. Tales relacións exporanse nos taboleiros de anuncios das Consellerías de Familia, Muller e Xuventude e da Presidencia e Administración Pública. A comisión elaborará a proposta inicial de selección e determinará a contía que se deberá aboar como tarifa ou as exencións aplicables en cada caso, sempre de acordo coas tarifas en vigor segundo o disposto no artigo 11º.</p>
<p>2. As resolucións recaídas deberánselles notificar ós solicitantes admitidos. Estes disporán dun prazo de dez días para confirmaren a súa praza e achegaren a documentación complementaria segundo o disposto no artigo 9º.</p>
<p>Artigo 9º.-Documentación complementaria.</p>
<p>1. Os interesados terán que presentar dentro dos dez días seguintes á notificación da admisión, a seguinte documentación complementaria:</p>
<p>-Certificado médico do neno ou nena.</p>
<p>Se non se presentase a devandita documentación no prazo sinalado, terase por decaída a solicitude da praza.</p>
<p>Artigo 10º.-Solicitudes fóra de prazo.</p>
<p>As solicitudes presentadas fóra de prazo de convocatoria, por circunstancias sobrevidas, serán tramitadas e baremadas para a súa inclusión na lista de espera, segundo a puntuación obtida.</p>
<p>Artigo 11º .-Prezos.</p>
<p>1. Os prezos axustaranse ó disposto no Decreto 179/1992, modificado polo Decreto 67/1997, do 21 de marzo, da Consellería de Familia, Muller e Xuventude, polo que se modifica o réxime de prezos das garderías infantís de titularidade autonómica.</p>
<p>2. O pagamento de tarifas será mensual e deberanse aboar nos dez primeiros días de cada mes.</p>
<p>3. Non se aboará a tarifa que corresponda ó mes en que o centro puidera estar pechado por razóns de vacacións de verán. Se por calquera motivo, o centro permanecese pechado durante un número superior a quince días naturais consecutivos, non se aboará a tarifa que corresponda a este período.</p>
<p>4. A inasistencia do usuario durante un período determinado non supón reducción ningunha nin exención da tarifa, mentres non se formalice a baixa correspondente.</p>
<p>Artigo 12º.-Baixas.</p>
<p>Causarase baixa na gardería infantil por algunha das circunstancias seguintes:</p>
<p>-Por vontade dos pais ou representantes legais.</p>
<p>-Por perda da condición de traballador/a dos servicios centrais da Xunta de Galicia.</p>
<p>-Por comprobación de falsidade nos documentos ou datos achegados.</p>
<p>-Por incompatibilidade ou inadaptación absoluta do neno para permanecer no centro.</p>
<p>-Por falta de asistencia continuada durante un mes sen causa xustificada.</p>
<p>As baixas serán resoltas pola Dirección Xeral da Función Pública unha vez oídos a dirección da gardería e mailo interesado, agás a reflectida no punto 1.</p>
<p>As baixas producidas ó longo do curso escolar por calquera dos motivos anteriormente expostos cubriranse coas solicitudes que quedasen en lista de espera en cada grupo de idade, por rigorosa orde de puntuación.</p>
<p>Disposicións derradeiras</p>
<p>Primeira.-Facúltase o director xeral da Función Pública para que dicte, no ámbito das súas competencias, as resolucións necesarias para o desenvolvemento e cumprimento desta orde.</p>
<p>Segunda.-A presente orde entrará en vigor o día ó da súa publicación no Diario Oficial de Galicia.</p>
<p>Santiago de Compostela, 14 de abril de 1997.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>2717</p>

