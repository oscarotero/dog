---
date: '1997-09-23'
id: AC32
page: 9
number: 183
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Decreto 255/1997, do 10 de setembro, polo que se crea na Subdirección Xeral de
  Orzamentos do Servicio Galego de Saúde o Servicio de Aprovisionamento.
range: Decreto
url: 'https://www.xunta.gal/dog/Publicados/1997/19970923/AnuncioAC32_gl.html'
---
<p>A actual estructura do Servicio Galego de Saúde (en adiante Sergas) establécese no Decreto 64/1996, do 15 de febreiro (DOG nº 41, do 27 de febreiro), no seu artigo 1 sinala que para o desenvolvemento das súas competencias e cumprimento dos seus fins se estructura en diversos órganos e unidades; entre os de dirección e xestión figura a Dirección Xeral de Recursos Económicos encargada con carácter xeral da execución, ordenación e avaliación da xestión económica e orzamentaria do Sergas, así como da proposta e execución dos programas de investimentos de obras, instalacións e subministracións do organismo.</p>
<p>No artigo 17 deste decreto, sinálase a Subdirección Xeral de Orzamentos como a unidade á que lle corresponden actuacións relativas á execución e seguimento da xestión orzamentaria, así como realizar estudios e propostas alternativas dirixidas a mellora-la eficacia e control do gasto.</p>
<p>As funcións que se veñen desempeñando na Subdirección Xeral de Orzamentos e a necesidade de levar a cabo as actuacións que permitan a obtención de</p>
<p>economías de escala nos centros do Sergas, dada a amplitude e diversidade, así como a importancia económica dos materiais sanitarios, de laboratorio, implantes cirúrxicos e resto de productos consumidos polos centros do Sergas, tanto en atención especializada como en atención primaria, fan aconsellable a creación dun Servicio de Aprovisionamento ó que lle correspondería o apoio na realización das liñas comúns de actuación en materia de aprovisionamento dos centros do Sergas.</p>
<p>Polo tanto, en virtude do disposto na Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 22 de outubro, por proposta do conselleiro de Sanidade e Servicios Sociais e cos informes previos das consellerías da Presidencia e Administración Pública e de Economía e Facenda e logo de deliberación do Consello da Xunta de Galicia, na súa reunión do día dez de setembro de mil novecentos noveta e sete,</p>
<p>DISPOÑO:</p>
<p>Artigo único.</p>
<p>Primeiro.-Créase na Subdirección Xeral de Orzamentos da Dirección Xeral de Recursos Económicos do Sergas o Servicio de Aprovisionamento adscrito á devandita subdirección xeral.</p>
<p>Segundo.-As funcións que desenvolverá este servicio de aprovisionamento son as seguintes:</p>
<p>a) Coordinación cos centros de xestión e cos provedores de materiais levando a cabo actuacións que optimicen os recursos humanos e económicos destinados á xestión de materiais.</p>
<p>b) Servir de apoio ó funcionamento da Comisión Técnica de Subministracións do Servicio Galego de Saúde.</p>
<p>c) A coordinación dos procedementos de compras agregadas dos centros do Servicio Galego de Saúde, propoñendo e preparando os informes e pregos de especificacións técnicas que permitan a adquisición centralizada de productos para os centros do Sergas.</p>
<p>d) Proceder á elaboración, implantación e mantemento do catálogo de productos consumidos nos centros do Sergas, con codificación única, de acordo coa distribución en grupos, subgrupos e familias.</p>
<p>e) Propoñer, logo da elaboración das comisións técnicas, as oportunas instruccións sobre homologación de productos de uso xeral, estea centralizada ou non a súa adquisición, así como dos provedores.</p>
<p>f) Avaliar e garanti-lo seguimento en tempo real das compras e consumos de materiais en tódolos centros do Sergas.</p>
<p>g) Realizar de forma sistemática estudios de mercado e comparativos de productos / prezos / provedores, os resultados dos cales serán dados a coñecer en todo o ámbito do Sergas.</p>
<p>Disposicións derradeiras</p>
<p>Primeira.-Facúltase o conselleiro de Sanidade e Servicios Sociais para dictar cantas disposicións sexan</p>
<p>necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dez de setembro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>97-7323</p>

