---
date: '1997-09-22'
id: AB76
page: 9382
number: 182
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 5 de setembro de 1997 pola que se declara a alienabilidade de varios
  bens inmobles procedentes do patrimonio das extintas cámaras agrarias locais
  de Aranga, Arteixo, Boqueixón, Fisterra, O Pino, Val do Dubra, Samos e
  Cotobade.
range: Orde
url: 'https://www.xunta.gal/dog/Publicados/1997/19970922/AnuncioAB76_gl.html'
---
<p>A disposición adicional sétima da Lei 11/1995, do 28 de decembro, de presupostos xerais da Comunidade Autónoma de Galicia para 1996, no seu apartado tres, establece que o Consello da Xunta de Galicia, na forma prevista na Lei 3/1985, do 12 de abril, poderá desafectar e cedérlle-lo uso dos bens inmobles das extintas cámaras agrarias ós concellos, organizacións profesionais agrarias ou outras entidades públicas ou privadas sen fin de lucro, sempre que quede garantida a conservación e aplicación deles para os fins e servicios de interese xeral agrario. A dita cesión requirirá informe favorable da Consellería de Agricultura, Gandería e Montes.</p>
<p>Polo Decreto 140/1997, do 5 de xuño (DOG nº 115, do 17 de xuño), desafectáronse, entre outros, varios inmobles que integraban o patrimonio das extintas cámaras agrarias locais de Aranga, Arteixo, Boqueixón, Fisterra, O Pino, Val do Dubra, Samos e Cotobade.</p>
<p>Unha vez obtida a inscrición nos correspondentes rexistros da Propiedade dos ditos bens inmobles a nome da Comunidade Autónoma de Galicia, procede declara-la súa alienabilidade conforme o disposto nos artigos 24 da citada Lei 3/1985 e 60 do Decreto 50/1989, do 9 de marzo, polo que se aproba o seu</p>
<p>regulamento, co obxecto de posibilita-la cesión do dereito de uso destes.</p>
<p>En virtude do anteriormente exposto, á vista das solicitudes de cesión de uso presentadas, tendo en conta a proposta da Secretaría Xeral e do Patrimonio, e logo do informe da Consellería de Agricultura, Gandería e Montes,</p>
<p>DISPOÑO:</p>
<p>Artigo único.</p>
<p>Declárase a alienabilidade dos bens inmobles que se describen a continuación:</p>
<p>1. Urbano. edificio sen número no sitio de Arriba do Prado do Arrequento, no lugar de Gomil, parroquia e municipio de Aranga (A Coruña), composto de planta baixa, distribuída en arquivo, secretaría, sala de xuntas e oficinas, dunha superficie construída aproximada de 63 m. Rodeada por tódolos seus aires por un terreo destinado a chousa de 9 áreas e 18 centiáreas. Forma todo un só predio de dous ferrados e cuarto, ou 9 áreas e 81 centiáreas. Linda: norte, regato de Foxo, que o separa do campo de José Grañas e Ángel Vázquez; sur, o seu cerrado de monte da herdanza e dos herdeiros de Francisco García; leste, prado ó que lle chaman Longo, de Ángel Vázquez Roca, e máis camiño; e oeste, o seu cerrado de monte da herdanza e dos herdeiros de Francisco García.</p>
<p>Inscrito no Rexistro da Propiedade de Betanzos no tomo 1.431, libro 42, folio 134, predio nº 3.257, inscrición 4ª.</p>
<p>2. Rústico: terreo ó que lle chaman Horta de Baiuca, no lugar de Baiuca, parroquia e municipio de Arteixo (A Coruña), que mide seis áreas e vinteoito centiáreas, ou un ferrado e dez cuartillos. Linda: norte, casa, cortes e horta dos de Enrique Sánchez Vázquez; sur, herdeiros de Santiago Astray, valo da súa propiedade no medio; leste, labradío dos mesmos herdeiros de Astray, valo no medio; e oeste, estrada da Coruña a Carballo, tamén valo no medio. Sobre este soar construíuse unha casa de aproximadamente 120 m de planta baixa e alta.</p>
<p>Inscrito no Rexistro da Propiedade nº 3 da Coruña no libro 352, folio 126, predio nº 12.133, inscrición 2ª.</p>
<p>3. Rústico: predio número 9 do plano xeral da zona de concentración parcelaria de San Vicente de Boqueixón, no sitio de Fonte Blanca, concello de Boqueixón (A Coruña), sobre a que hai construído un edificio dunha soa planta, que ocupa a extensión de 100 m, que forma co terreo sobrante un só predio.</p>
<p>Linda: norte, con José Carrillo; sur, estrada da Susana a Ponte Ledesma; este, con Consuelo Novo Mareque; e oeste, con Pedro Gómez Ferreiro.</p>
<p>Inscrita no Rexistro da Propiedade nº1 de Santiago de Compostela no tomo 1.215, libro 86, folio 219, predio nº 8.216, inscrición 3ª.</p>
<p>4. Rústico: terreo secaño, no sitio de Hermedesujo de Abajo, número 417 da zona de concentración parcelaria de San Martiño e San Vicente de Duio, municipio de Fisterra (A Coruña), de 37 áreas e 85 centiáreas. Linda: norte, con camiño público; sur, con masa común (421), saída a camiño público e Manuel Castreje Leis; leste, con Fernando Ínsua Trillo (418); e oeste, con Ramón Senlle Santos (416). Sobre o terreo atópase construída unha casa de planta baixa, dunha superficie de 115 m; ten dúas entradas pola súa fronte norte, unha para almacén e outra para oficinas. Linda por tódolos seus ventos co predio no que está enclavada.</p>
<p>Inscrita no Rexistro da Propiedade de Corcubión no tomo 544, libro 53, folio 84, predio nº 6.029, inscrición 3ª.</p>
<p>5. Urbano: soar na parroquia de Arca, municipio do Pino (A Coruña), de 918 m. Linda: norte, dereita entrando, por onde ten 37 m de Iglesias Viñas; sur, esquerda entrando, por onde ten 35 m, terreo que pertence ó Concello do Pino; leste ou fronte, por onde ten 31 m, a estrada de Lugo a Santiago de Compostela; e oeste ou fondo, por onde ten 20 m, valo de Josefa Chico Lareo. Sobre parte deste predio, cara á súa fronte ou leste, construíuse unha casa de planta baixa, cunha extensión de 136 m, que linda por tódolos seus ventos con máis terreo sen edificar.</p>
<p>Inscrito no Rexistro da Propiedade de Arzúa no tomo 412, libro 50, folio 99, predio nº 2.044, inscrición 4ª.</p>
<p>6. Rústico: terreo ó que chaman Freán, no lugar e parroquia de Bembibre, municipio de Buxán, hoxe Val do Dubra (A Coruña), dunha superficie de 222 m. Linda: norte, camiño; sur, camiño; leste, terreo de Pablo Casais; oeste, Campo da Feira de Bembibre. Sobre este predio, cara ó noroeste, construíuse un edificio composto de dúas plantas, unha baixa e outra alta, de 100 m cada unha; linda polo norte coa beirarrúa do edificio e camiño, sur, leste e oeste, co terreo propio.</p>
<p>Inscrito no Rexistro da Propiedade de Ordes no tomo 625, libro 78, folio 155, predio 1.416, inscrición 4ª.</p>
<p>7. Urbano: soar na rúa Xeneral Franco, s/n, do municipio de Samos (Lugo), cunha superficie de 200 m, sobre o que se construíu unha casa, de planta baixa e alta, que ocupa a extensión total do terreo. Linda: norte e sur, vías públicas; leste, herdeiros de José Gómez Pereira, parede que fai de medianil; oeste, José Valdés Grandío, parede medianil.</p>
<p>Inscrito no Rexistro da Propiedade de Sarria no tomo 380, libro 50, folio 87, predio nº 4.695, inscrición 3ª.</p>
<p>8. Rústico: terreo ó que chaman Nabal e Malvariña, no lugar de Chan, parroquia de Carballedo, municipio de Cotobade (Pontevedra), que ocupa unha extensión de dezanove áreas e cinco centiáreas. Linda: norte, herdeiros de Emilia García e estrada de Caroi; sur, estrada de Augasantas; leste, herdeiros de Francisco Blanco; oeste, estrada de Caroi e concello de Cotobade. Sobre a parcela descrita atópase construído un edificio de baixo e planta alta de 140 m que linda por tódolos seus aires co seu soar.</p>
<p>Inscrito no Rexistro da Propiedade de Ponte-Caldelas no tomo 133, libro 57, folio 161, predio 5.238, inscrición 2ª.</p>
<p>Santiago de Compostela, 5 de setembro de 1997.</p>
<p>José Antonio Orza Fernández</p>
<p>Conselleiro de Economía e Facenda</p>
<p>7146</p>

