---
date: '1997-09-22'
id: AB72
page: 9381
number: 182
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 27 de agosto de 1997 pola que se declara alienabilidade de varios bens
  inmobles procedentes do patrimonio das extintas cámaras agrarias locais de
  Ames, Toques, Vilarmaior, Marín e As Neves.
range: Orde
url: 'https://www.xunta.gal/dog/Publicados/1997/19970922/AnuncioAB72_gl.html'
---
<p>A disposición adicional sétima da Lei 11/1995, do 28 de decembro, de presupostos xerais da Comunidade Autónoma de Galicia para 1996, no seu apartado tres, establece que o Consello da Xunta de Galicia, na forma prevista na Lei 3/1985, do 12 de abril, poderá desafectar e cedérlle-lo uso dos bens inmobles das extintas cámaras agrarias ós concellos, organizacións profesionais agrarias ou outras entidades públicas ou privadas sen fin de lucro, sempre que quede garantida a conservación e aplicación deles para os fins e servicios de interese xeral agrario. A dita cesión requirirá informe favorable da Consellería de Agricultura, Gandería e Montes.</p>
<p>Polo Decreto 208/1997, do 24 de xullo (DOG nº 152, do 8 de agosto), e polo Decreto 328/1996, do 26 de xullo (DOG nº 157, do 12 de agosto), desafectáronse entroutros, varios inmobles que integraban o patrimonio das extintas cámaras agrarias locais de Ames, Toques, Marín, As Neves e Vilarmaior.</p>
<p>Unha vez obtida a inscrición nos correspondentes rexistros da Propiedade dos ditos bens inmobles ó nome da Comunidade Autónoma de Galicia, procede declara-lo seu allleamento conforme o disposto nos artigos 24 da citada Lei 3/1985 e 60 do Decreto 50/1989, do 9 de marzo, polo que se aproba o seu regulamento, co obxecto de posibilita-la cesión do dereito do seu uso.</p>
<p>En virtude do anteriormente exposto, á vista das solicitudes de cesión de uso presentadas, tendo en conta a proposta da Secretaría Xeral e do Patrimonio, e logo do informe da Consellería de Agricultura, Gandería e Montes,</p>
<p>DISPOÑO:</p>
<p>Artigo único.</p>
<p>Declárase o alleamento dos bens inmobles que se describen a continuación:</p>
<p>1. Urbano: predio nº 6, local situado na planta baixa dun edificio no lugar de Agro da Taberna, parroquia de Ortoño, municipio de Ames (A Coruña),</p>
<p>que fai esquina con rúa de nova construcción e á rúa Alcalde Lorenzo, sinalado co nº5. Ten unha superficie útil de 100 m. Linda: norte, local nº6 desta mesma planta; sur, local nº1 desta mesma planta; leste, descanso de entrada a este local e ó local nº6 desta mesma planta; e oeste, despois da rampla de acceso ó soto, Amelia Pombo Pena, Ana-María e María-Castora Gesto Pombo.</p>
<p>Inscrita no Rexistro da Propiedade de Negreira no tomo 790, libro 204, folio 155, predio nº 19.730, inscrición 3ª.</p>
<p>2. Urbano: edificio que ocupa 90 m, en Ponte Queimadas, parroquia da Capela, municipio de Toques (A Coruña), composto de planta baixa, destinada a almacén, e piso alto, destinado a oficinas, cunha porción de terreo ó sur e oeste. Todo forma un só predio de 392 m. Linda: fronte ou leste, estrada de Melide a Vaamonde; esquerda-entrando, camiño que forma parte deste predio de 3 m. de largo, para o que poderán abrirse luces por ambos lados; dereita, camiño; e costas, terreo que separa da casa de Jesús Sueiro.</p>
<p>Inscrito no Rexistro da Propiedade de Arzúa no tomo 536, libro 18, folio 62, predio nº 548, inscrición 2ª.</p>
<p>3. Urbano: soar no sitio de Coido, parroquia e termo municipal de Vilarmaior (A Coruña), de 200 m. Linda: norte, Antonio Torre; sur, máis de Antonio Otero; leste, Concello de Vilarmaior; e oeste, predio de Amador Amado Amado, gravado cunha servidume de paso polo vento sur cun largo de tres metros para o servicio do resto do predio matriz e do lindante con este polo oeste, propiedade de Rosa de Bernardo. Sobre o dito predio construíuse un edificio de planta baixa e planta alta dedicado a oficinas e almacén.</p>
<p>Atópase inscrito no Rexistro da Propiedade de Pontedeume no tomo 602, libro 25, folio 182, predio 2.417, inscrición 2ª.</p>
<p>4. Urbano: predio nº 6 do edificio nº 9 da rúa do Río Lameiriña, na vila e municipio de Marín (Pontevedra), composto de planta baixa cunha superficie útil de 177,20 m. Linda: norte, predio nº 7, portal de entrada e caixa da escaleira da edificación á que pertence; sur, Travesía de Lameiriña á Banda do Río; leste, rúa do Río Lameiriña; e oeste, rúa Banda do Río.</p>
<p>Inscrito no Rexistro da Propiedade de Pontevedra nº 2, no tomo 580, libro 91, folio 28, predio nº 7.853, inscrición 4ª.</p>
<p>5. Urbano: casa-habitación sita na rúa Santa Bárbara do municipio das Neves (Pontevedra), que ocupa unha superficie de 130 m, que está composta de: baixo-almacén de 96 m, primeira planta de oficinas de 96 m, e segunda planta vivenda de 110 m. Linda: dereita entrando, propiedade de Avelino Rey, agora Amalia Rey; esquerda, camiño veciñal coñecido por Travesía de Santa Bárbara; fronte, camiño público; e fondo, terreos de Elvira Rodríguez Rocha.</p>
<p>Inscrita no Rexistro da Propiedade de Ponteareas no tomo 559, libro 92, folio 158, predio nº 12.045, inscrición 4ª.</p>
<p>Santiago de Compostela, 27 de agosto de 1997.</p>
<p>José Antonio Orza Fernández</p>
<p>Conselleiro de Economía e Facenda</p>
<p>7152</p>

