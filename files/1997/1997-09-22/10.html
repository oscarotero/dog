---
date: '1997-09-22'
id: AB96
page: 9392
number: 182
agency: 'CONSELLERÍA DE FAMILIA, MULLER E XUVENTUDE'
section: III. OUTRAS DISPOSICIÓNS
title: >-
  Decreto 253/1997, do 10 de setembro, polo que se crea un centro de menores en
  Marín (Pontevedra).
range: Decreto
url: 'https://www.xunta.gal/dog/Publicados/1997/19970922/AnuncioAB96_gl.html'
---
<p>A Comunidade Autónoma de Galicia, segundo o disposto no artigo 27.23 do seu Estatuto de autonomía, en concordancia co artigo 148.1.20 da Constitución española, ten competencia exclusiva en materia de asistencia social.</p>
<p>En virtude desa atribución competencial, o Parlamento de Galicia aprobou a Lei 4/1993, do 14 de abril, de servicios sociais, pola que se ordenan e regulan os aspectos básicos dun sistema integrado de servicios sociais como servicio público da Comunidade Autónoma de Galicia.</p>
<p>A mencionada lei regula como servicios sociais de atención especializada, entre outros, os dirixidos á familia, infancia e mocidade, e recolle determinados programas e equipamentos entre os que figuran os centros de menores, encamiñados á consecución da normalización, personalización e integración socio-familiar dos seus beneficiarios.</p>
<p>En desenvolvemento da lei, e co fin de garanti-la adecuada prestación dos servicios, controla-la calidade da atención e recoñece-los dereitos e deberes dos usuarios, aprobouse o Decreto 243/1995, do 28 de xullo, de autorización e acreditación de centros de servicios sociais. Esta disposición regula a obriga de obte-la autorización administrativa previa para a creación ou modificación dos equipamentos sociais, así como para o inicio ou cesamento das súas actividades, especificando os requisitos xerais que estes deben cumprir.</p>
<p>Neste sentido, segundo o disposto no artigo 29 da Lei 4/1993, de servicios sociais e o artigo 6 do Decreto 243/1995, para a creación de centros de servicios sociais propios da Administración autonómica, será necesaria unha norma con rango de decreto, sendo precisa orde da consellería competente para o inicio das súas actividades.</p>
<p>En consecuencia, e tendo en conta que a disposición derradeira da Lei 4/1993 autoriza a Xunta de Galicia para dicta-las disposicións necesarias para o desenvolvemento e a aplicación da lei e por proposta da conselleira de Familia, Muller e Xuventude e logo de deliberación do Consello da Xunta de Galicia na súa reunión do día dez de setembro de mil novecentos noventa e sete,</p>
<p>DISPOÑO:</p>
<p>Artigo único.-Créase un centro de menores en Marín (Pontevedra), que se situará na rúa do Sol nº 12 da mencionada localidade.</p>
<p>Disposición derradeira</p>
<p>Autorízase a conselleira de Familia, Muller e Xuventude para dicta-las disposicións necesarias para a posta en funcionamento do centro creado mediante o presente decreto.</p>
<p>Santiago de Compostela, dez de setembro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Manuela López Besteiro</p>
<p>Conselleira de Familia, Muller e Xuventude</p>
<p>7205</p>

