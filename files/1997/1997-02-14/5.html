---
date: '1997-02-14'
id: 36F2
page: 1
number: 31
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 7 de xaneiro de 1997 pola que se autoriza a Consellería de Familia,
  Muller e Xuventude para a realización do curso de habilitación para
  profesionais do primeiro ciclo de educación infantil.
range: Orde
url: 'https://www.xunta.gal/dog/Publicados/1997/19970214/Anuncio36F2_gl.html'
---
<p>O artigo 10 da Lei orgánica 1/1990, do 3 de outubro, de ordenación xeral do sistema educativo, establece que a educación infantil será impartida por</p>
<p>mestres coa especialización correspondente e que os centros disporán, así mesmo, doutros profesionais coa debida cualificación para a atención educativa axeitada ós nenos e nenas desta idade, previsión que se concreta no Real decreto 1004/1991, do 14 de xuño, polo que se establecen os requisitos mínimos dos centros que imparten ensinanzas de réxime xeral non universitarias.</p>
<p>Tamén, na Orde do 11 de outubro de 1994, pola que se regulan as titulacións mínimas, se recoñece a posibilidade de realizar cursos de formación que habiliten a quen os realice para o desenvolvemento da correspondente especialidade en calquera centro docente, aspectos desenvolvidos na Orde do 11 de xaneiro de 1996, pola que se homologan cursos de especialización para o profesorado de educación infantil, de educación primaria, de educación especial e do primeiro ciclo de educación secundaria obrigatoria e de habilitación para os profesionais do primeiro ciclo de educación infantil.</p>
<p>Por outra banda, a Consellería de Familia, Muller e Xuventude con competencias no tramo de 0 a 3 anos de educación infantil e coa pertinente rede de recursos de atención a este sector, asume a obriga de forma-los seus profesionais que prestan os seus servicios neles coa finalidade de adecua-las súas titulacións ás recollidas na normativa vixente; a Consellería de Educación e Ordenación Universitaria está disposta a colaborar no sistema de formación dos profesionais que exercen o seu labor nos centros de atención infantil dependentes da Consellería de Familia, Muller e Xuventude. Na súa virtude,</p>
<p>DISPOÑO:</p>
<p>Primeiro.-Convocar cursos de habilitación para profesionais do primeiro ciclo de educación infantil que terán lugar nas cidades da Coruña, Lugo, Ourense e Pontevedra.</p>
<p>Segundo.-O obxectivo fundamental do curso é forma-lo persoal dos centros de atención á primeira infancia, dependentes da Consellería de Familia, Muller e Xuventude, que lles permita adaptarse ás competencias establecidas no Real decreto 1004/1991, do 14 de xuño, e demais normativa aplicable.</p>
<p>Terceiro.-Poderán solicita-la realización do devandito curso os seguintes profesionais:</p>
<p>1. Persoal laboral fixo e temporal que, posuíndo a categoría profesional de auxiliar de puericultura ou calquera outra de atención directa a nenos con anterioridade á entrada en vigor da Orde do 11 de outubro de 1994, preste actualmente servicios nos centros de atención á primeira infancia dependentes da Consellería de Familia, Muller e Xuventude.</p>
<p>2. No suposto de existiren vacantes, aqueles profesionais que posúan a categoría profesional de auxiliar de puericultura ou calquera outra de atención directa a nenos con anterioridade á entrada en vigor da Orde do 11 de outubro de 1994 e que presten</p>
<p>actualmente os seus servicios nos centros de atención á primeira infancia dependentes de asociacións de iniciativa social ou de entidades locais.</p>
<p>Cuarto.-O curso desenvolverase de acordo coa estructura e características que se dispoñen no anexo III da Orde do 11 de xaneiro de 1996 pola que se homologan cursos de especialización para o profesorado de educación infantil, de educación primaria, de educación especial e do primeiro ciclo da educación secundaria obrigatoria e de habilitación para os profesionais do primeiro ciclo de educación infantil.</p>
<p>Quinto.-As solicitudes de admisión ós cursos axustaranse ó modelo disposto no anexo I desta orde e dirixiranse á Consellería de Familia, Muller e Xuventude ou ben por calquera dos medios establecidos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de 15 días contados a partir do día seguinte á publicación desta convocatoria no Diario Oficial de Galicia.</p>
<p>Sexto.-Xuntaráselle á solicitude:</p>
<p>-Documentos acreditativos, orixinais ou copias compulsadas ou cotexadas, dos méritos alegados dos recollidos no baremo, que figura no anexo II desta orde.</p>
<p>-Certificación dos servicios prestados para o persoal referido no artigo 3.1 da correspondente delegación provincial da Consellería de Familia, Muller e Xuventude, así como a acreditación de pertencer á categoría profesional con anterioridade á entrada en vigor da Orde do 11 de outubro de 1994 e atoparse actualmente prestando servicios na mesma categoría.</p>
<p>-Con respecto ó persoal comprendido no artigo 3.2º certificación do correspondente concello ou asociación de iniciativa social, relativa á antigüidade e servicios prestados e que se atopa traballando na actualidade.</p>
<p>Sétimo.-A selección dos solicitantes será realizada por unha comisión designada pola Consellería de Familia, Muller e Xuventude.</p>
<p>Oitavo.-A selección dos aspirantes farase de acordo cos seguintes criterios prioritarios:</p>
<p>1. En primeiro lugar o persoal laboral fixo e temporal que presta os seus servicios nos centros de atención infantil dependentes da Consellería de Familia, Muller e Xuventude.</p>
<p>2. En segundo lugar, os profesionais que prestan os seus servicios nos centros de atención infantil dependentes de concellos ou asociacións de iniciativa social.</p>
<p>Noveno.-A valoración dos méritos dos solicitantes seleccionados en aplicación dos criterios prioritarios sinalados no artigo anterior, realizarase segundo o baremo que figura no anexo II desta orde.</p>
<p>No caso de se produciren empates no total das puntuacións, estes resolveranse atendendo sucesivamente á maior puntuación en cada un dos apartados do baremo, pola orde que aparecen nel.</p>
<p>Décimo.-Finalizada a selección, a comisión elevaralla á conselleira de Familia, Muller e Xuventude, para a súa resolución provisional, que exporá nos taboleiros de anuncios da Consellería de Familia, Muller e Xuventude e das súas delegacións provinciais.</p>
<p>Para efectos de cubrir posibles baixas, incluirase como reserva un número máximo de 10 persoas por curso.</p>
<p>Décimo primeiro.-Dentro dos sete días naturais seguintes á exposición da resolución provisional da selección á que se refire o artigo anterior, os solicitantes poderán presentar ante da Consellería de Familia, Muller e Xuventude as reclamacións oportunas.</p>
<p>Transcorrido o prazo de reclamacións, e dentro dos cinco días seguintes, a comisión resolverá as reclamacións e proporá á conselleira de Familia, Muller e Xuventude a selección definitiva, que será publicada nos taboleiros de anuncios da Consellería de Familia, Muller e Xuventude e das súas delegacións provinciais.</p>
<p>Décimo segundo.-As baixas que por calquera causa se produzan entre os seleccionados antes de empeza-lo curso cubriranse cos aspirantes que figuran como reservas, por orde de puntuación.</p>
<p>Décimo terceiro.-Os participantes no curso están obrigados a asistir e realizar tódalas actividades programadas do curso. O incumprimento de máis do 10% de duración, en cada unha das fases, dará lugar á exclusión do curso, logo do informe do coordinador/a deste, oído o interesado e con conformidade da directora xeral de Familia.</p>
<p>Décimo cuarto.-A organización e financiamento é competencia da Consellería de Familia, Muller e Xuventude. A matrícula dos profesionais asistentes a este curso será gratuíta.</p>
<p>Os centros da Consellería de Educación e Ordenación Universitaria autorizados para o desenvolvemento deste curso serán os seguintes:</p>
<p>-A Coruña: I.E.S. Ánxel Casal-Monte Alto.</p>
<p>-Lugo: I. Politécnico de F.P.</p>
<p>-Ourense: I.E.S. A Farixa.</p>
<p>-Pontevedra: I. Politécnico de F.P.</p>
<p>O curso celebrarase durante os anos 1997 e 1998.</p>
<p>As horas do practicum levaranse a cabo nos centros de atención á primeira infancia dependentes da Consellería de Familia, Muller e Xuventude ou, se é o caso, nos centros de atención infantil dependentes de concellos ou asociacións de iniciativa social. O contido deseñarano os coordinadores e coordinadoras do curso e os titores e titoras del.</p>
<p>Décimo quinto.-A cualificación global será apto ou non apto. Ós declarados non aptos faráselles sabe-la data e condicións para a realización dunha proba con carácter extraordinario.</p>
<p>Décimo sexto.-A Consellería de Educación e Ordenación Universitaria expedira unha certificación acreditativa ós participantes que superen o curso.</p>
<p>Décimo sétimo.-Autorízase a Dirección Xeral de Ordenación Educativa e de Formación Profesional para dicta-las normas que considere oportunas para o desenvolvemento e interpretación da presente orde.</p>
<p>Décimo oitavo.-Ó remate do curso os alumnos e alumnas deberán elaborar unha memoria final sobre o traballo realizado, que será avaliada polas persoas coordinadoras responsables. Ademais, cada profesor ou profesora do curso emitirá un informe sobre o rendemento de cada alumno con respecto da súa materia, así como os titores e titoras en relación co practicum. Todos estes datos conformarán a cualificación final.</p>
<p>A avaliación positiva de todo iso permitirá a consecución dos créditos asignados ó curso e a cualificación de apto.</p>
<p>A relación de alumnos e alumnas declarados aptos será publicada no Diario Oficial de Galicia.</p>
<p>Décimo noveno.-A presente disposición entrará en vigor o día seguinte ó da súa publicación no DOG.</p>
<p>Santiago de Compostela, 7 de xaneiro de 1997.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO II</p>
<p>BAREMO</p>
<table><tbody><tr><td></td></tr>
<tr><td>MÉRITOS</td><td>PUNTUACIÓN</td><td>PUNTUACIÓN
MÁXIMA</td></tr>
<tr><td></td></tr>
</tbody></table>
<table><tbody><tr><td>* EXPERIENCIA PROFESIONAL</td></tr>
<tr><td></td></tr>
<tr><td>A) En centros infantís dependentes da Consellería de Familia, Muller e Xuventude, como persoal de atención directa a nenos no nivel de educación infantil.</td><td>Por cada ano de servicio, ou fracción superior a 6 meses: 1 punto</td><td>A puntuación máxima acadable nos apartados A) e B) será de 10 puntos.</td></tr>
<tr><td></td></tr>
<tr><td>B) En centros infantís dependentes de concellos ou asociacións de iniciativa social, como persoal de atención directa a nenos no nivel de educación infantil.</td><td>Por cada ano de servicio, ou fracción superior a 6 meses: 0.5 puntos.</td></tr>
<tr><td></td></tr>
<tr><td>* EXPERIENCIA PROFESIONAL</td></tr>
<tr><td></td></tr>
<tr><td>A) Por cada curso relacionado coa educación infantil, convocado por calquera das administración públicas ou homologados pola EGAP.</td><td>(Se non se acredita a duración entenderase de ata 25 horas)
* de ata 25 horas: 0,01 puntos.
* de 26 a 50 horas: 0,05 puntos.
* de 51 a 100 horas: 0,10 puntos.
* de 101 a 250 horas: 0,25 puntos.
* de 251 a 499 horas: 0,75 puntos.
* de 500 ou máis horas: 1 puntos.</td><td>A puntuación máxima acadable nos apartados A) e B) será de 10 puntos.</td></tr>
<tr><td></td></tr>
<tr><td>B) Por publicacións, experiencias e investigacións en relación coa educación infantil.</td><td>0,50 puntos por cada unha.</td></tr>
<tr><td></td></tr></tbody></table>
<p>991</p>

