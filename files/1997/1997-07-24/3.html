---
date: '1997-07-24'
id: '9192'
page: 7
number: 142
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 195/1997, do 10 de xullo, polo que se acepta a cesión, a título
  gratuíto, dun dereito de usufructo sobre terreos, sitos en Bastiagueiro,
  concello de Oleiros (A Coruña).
range: Decreto
url: 'https://www.xunta.gal/dog/Publicados/1997/19970724/Anuncio9192_gl.html'
---
<p>A Deputación Provincial da Coruña adoptou, o 28 de febreiro de 1997, acordo plenario de cesión á Comunidade Autónoma de Galicia dun dereito de usufructo sobre uns terreos de oitenta e catro mil novecentos setenta metros cadrados de superficie para a construcción de instalacións deportivas.</p>
<p>Conforme ós artigos 17.1º da Lei 3/1985, do 12 de abril, do patrimonio da Comunidade Autónoma galega, e 34 do seu regulamento aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta de Galicia, por proposta da Consellería de Economía e Facenda. Así mesmo, os artigos 23.1º da mesma Lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles supere o seu valor intrínseco; se ben non se considera carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, de conformidade coa proposta do conselleiro de Economía e Facenda, feita nos termos nos que a Deputación Provincial da Coruña acordou a cesión e logo de deliberación do Consello da Xunta de Galicia na súa reunión do día dez de xullo de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>Nos termos do seu acordo, acéptase a cesión gratuíta da Deputación Provincial da Coruña dun dereito</p>
<p>de usufructo sobre uns terreos de 84.970 metros cadrados así como das edificacións e instalacións neles existentes, sitos en Bastiagueiro, termo municipal de Oleiros (A Coruña), para segregar do predio chamado Cambellos, Camposas e Lesteiras, inscrita no Rexistro da Propiedade número tres da Coruña no folio 87 volto, libro 131, predio número 12.160, inscrición 2ª, co fin de construír instalacións deportivas e servicios complementarios e para a práctica do deporte.</p>
<p>Artigo 2º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e a inscrición do dereito de usufructo no Rexistro da Propiedade a nome da Comunidade Autónoma de Galicia.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do presente decreto.</p>
<p>Santiago de Compostela, dez de xullo de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>5744</p>

