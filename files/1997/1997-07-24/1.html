---
date: '1997-07-24'
id: '9186'
page: 7
number: 142
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Decreto 193/1997, do 5 de xuño, polo que se determinan as condicións para o
  outorgamento do permiso de actividade para os establecementos de cultivos
  mariños e auxiliares situados na zona terrestre.
range: Decreto
url: 'https://www.xunta.gal/dog/Publicados/1997/19970724/Anuncio9186_gl.html'
---
<p>O artigo 10 da Lei 6/1993, do 11 de maio, de pesca de Galicia, sinala que o exercicio por toda persoa física ou xurídica das actividades de pesca, marisqueo e cultivos mariños require un título habilitante previo.</p>
<p>A citada Lei 6/1993 dedícalle, así mesmo, a sección cuarta do capítulo quinto á acuicultura na zona terrestre, indicando que os establecementos de acuicultura e auxiliares na zona terrestre requirirán o oportuno permiso de actividade, sen prexuízo dos demais permisos, licencias e autorizacións que corresponda e engadindo que regulamentariamente se determinarán as condicións de outorgamento do dito permiso.</p>
<p>O permiso de actividade configurarase, pois, como o instrumento básico para a regulación dos establecementos situados na zona terrestre, permitindo determinar tódolos que se encontran en funcionamento e explotación na dita zona.</p>
<p>Por outra parte, a protección do dominio público marítimo-terrestre esixe que todos aqueles establecementos de acuicultura e auxiliares cun sistema que non faga imprescindible a súa instalación na zona marítima o marítimo-terrestre, deben situarse preferentemente na zona terrestre, fóra da zona de servidume de tránsito do dominio público marítimo-terrestre.</p>
<p>Por conseguinte, oído o Consello Consultivo de Galicia, por proposta do conselleiro de Pesca, Marisqueo e Acuicultura e logo de deliberación do Consello da Xunta de Galicia, na súa reunión do día cinco de xuño de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>A posta en funcionamento e explotación dos establecementos de cultivos mariños e auxiliares, situados nos terreos de dominio privado ou público que non sexan marítimos ou marítimo-terrestres, requirirá, de conformidade co disposto no artigo 10 da Lei 6/1993, do 11 de maio, de pesca de Galicia, o previo outorgamento do permiso de actividade por parte da Consellería de Pesca, Marisqueo e Acuicultura, que será publicado no Diario Oficial de Galicia.</p>
<p>Artigo 2º</p>
<p>Os solicitantes do permiso de actividade deberán dispoñer da capacidade técnica adecuada ós requi</p>
<p>rimentos do establecemento do que se trate, así como xustifica-la rendibilidade da explotación.</p>
<p>Mediante disposición regulamentaria, a Consellería de Pesca, Marisqueo e Acuicultura determinará os criterios de capacidade técnica e rendibilidade económica que se esixirán cada tipo de establecemento.</p>
<p>Artigo 3º.</p>
<p>O permiso de actividade outorgarase por un prazo máximo de dez anos, prorrogables por períodos máximos doutros dez anos, logo da petición do interesado presentada dentro dos sesenta días anteriores ó do remate da súa vixencia.</p>
<p>No caso de que a instalación do establecemento precise da ocupación de terreos de dominio público, o outorgamento do permiso de actividade estará supeditado á previa obtención da concesión administrativa necesaria para a ocupación dos ditos terreos.</p>
<p>Artigo 4º</p>
<p>Os establecementos amparados polo permiso de actividade poderán ser transmitidos conxuntamente con este, logo da autorización da Consellería de Pesca, Marisqueo e Acuicultura.</p>
<p>O adquirente deberá xustificar que dispón da capacidade técnica á que se refire o artigo 2º.</p>
<p>Artigo 5º</p>
<p>Os titulares dos permisos de actividade están obrigados a proporcionarlle á Consellería de Pesca, Marisqueo e Acuicultura os datos estatísticos que regulamentariamente se determinen, de conformidade co disposto na Lei 9/1988, do 19 de xullo, de estatística de Galicia.</p>
<p>Artigo 6º</p>
<p>O permiso de actividade extinguirase, ademais de polas causas recollidas no artigo 72 da Lei 6/1993, de pesca de Galicia, polas seguintes:</p>
<p>a) Pola extinción, se é o caso, da concesión da ocupación do dominio público.</p>
<p>b) Pola non remisión reiterada dos datos estatísticos á Consellería de Pesca, Marisqueo e Acuicultura, logo de requirimento para o efecto.</p>
<p>c) Polo non pagamento dos canons establecidos cando o seu importe non poida facerse efectivo por vía de constrinximento.</p>
<p>Disposición derrogatoria</p>
<p>Quedan derrogadas cantas disposicións de rango igual ou inferior se opoñan ó disposto neste decreto.</p>
<p>Disposicións derradeiras</p>
<p>Primeira.-Facúltase o conselleiro de Pesca, Marisqueo e Acuicultura para dictar, dentro do ámbito das súas competencias, as disposicións oportunas para o desenvolvemento deste decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, cinco de xuño de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>5531</p>

