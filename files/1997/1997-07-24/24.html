---
date: '1997-07-24'
id: 91EA
page: 7
number: 142
agency: FUNDACIÓN GALICIA-EUROPA
section: VI. ANUNCIOS
title: >-
  Anuncio do 2 de xullo de 1997 polo que se convoca unha bolsa para a
  realización dunha tese de doutoramento que, ó mesmo tempo, opte á mención
  honorífica de doutoramento europeo.
range: Anuncio
url: 'https://www.xunta.gal/dog/Publicados/1997/19970724/Anuncio91EA_gl.html'
---
<p>A Fundación Galicia-Europa, de acordo co previsto nos seus estatutos fundacionais e fiel ó seu compromiso coa sociedade galega, co fin de fomentar todo tipo de actividades que faciliten a aproximación entre as realidades galega e europea, e co ánimo de estimular entre os mozos e investigadores galegos o interese polos temas relacionados co proceso de construcción e integración europea e a súa incidencia na Comunidade Autónoma de Galicia, convoca unha bolsa para financia-la realización dunha tese de doutoramento nunha universidade galega, orientada ó mesmo tempo á obtención da mención honorifica de doutoramento europeo.</p>
<p>Requisitos para a obtención da bolsa:</p>
<p>Para a solicitude da bolsa precísase:</p>
<p>1. Cumpri-los requisitos esixidos pola universidade correspondente no que se refire á realización dunha tese de doutoramento.</p>
<p>2. Así mesmo, cumpri-los requisitos que, se é o caso, esixa a devandita universidade para a obtención da mención honorífica de doutoramento europeo.</p>
<p>3. En calquera caso, para obte-la devandita mención será necesario reunir, ademais, os seguintes requisitos:</p>
<p>3.1. Ter realizados os correspondentes cursos de doutoramento nalgunha das tres universidades galegas no momento da solicitude da bolsa.</p>
<p>3.2. Presentar informe favorable de, cando menos, dous profesores de centros de ensino superior ou institutos de investigación de dous estados da Unión Europea, distintos daquel no que ten lugar a defensa da tese de doutoramento, e nos que debe consta-la súa ideonidade para acceder ó grao de doutor.</p>
<p>3.3. Polo menos un membro do tribunal que no seu día xulgue a tese deberá pertencer a un centro de ensino superior ou instituto de investigación doutro Estado membro da Unión Europea, distinto daquel onde se vai realiza-la defensa da tese de doutoramento.</p>
<p>3.4. Unha parte da exposición da tese de doutoramento deberá efectuarse nunha lingua oficial dos estados da Unión Europea, distinta das que son oficiais no país onde se presenta a tese.</p>
<p>3.5. Parte da tese deberá ter sido feita durante a estadía, de polos menos tres meses, noutro Estado da Unión Europea.</p>
<p>4. En canto as áreas de estudio e investigación, terán que estar centradas en temas que versen sobre a construcción e a integración europea e os seus efectos no desenvolvemento de Galicia.</p>
<p>Condicións do solicitante:</p>
<p>1. Ter nacido despois do 31-12-1966.</p>
<p>2. Ter residencia en Galicia no momento da solicitude da bolsa.</p>
<p>3. Te-la nacionalidade dun dos estados membros da Unión Europea.</p>
<p>Características da bolsa:</p>
<p>1. Contía: 105.000 F.B.</p>
<p>2. Duración da bolsa: un ano lectivo, prorrogable, ata un máximo de tres.</p>
<p>3. Entrega da bolsa: a entrega realizarase anualmente en tres tramos. Cada entrega terá lugar logo da presentación dos correspondentes informes do curso dos traballos para a realización da tese.</p>
<p>Comisión de avaliación:</p>
<p>Unha comisión constituída para o efecto ocuparase da análise e avaliación das candidaturas presentadas para a obtención desta bolsa.</p>
<p>A devandita comisión estará integrada por un representante da Fundación Galicia-Europa, un</p>
<p>representante da Consellería de Educación e Ordenación Universitaria da Xunta de Galicia e un representante dun centro de ensino superior ou centro investigador, que será nomeado en relación coa especialidade de cada unha das candidaturas presentadas.</p>
<p>Presentación de solicitudes:</p>
<p>1. Lugar para a remisión de candidaturas: Fundación Galicia-Europa, rúa dos Feáns, 5-baixo, 15706 Santiago de Compostela.</p>
<p>2. Data límite para a presentación: 30 días naturais a partir da publicación desta convocatoria no DOG.</p>
<p>3. Documentación:</p>
<p>a) Fotocopia do DNI e dúas fotografías.</p>
<p>b) Certificación académica de estar en posesión do título de licenciado, enxeñeiro ou arquitecto.</p>
<p>c) Certificación académica de estudios expedida pola universidade ou institución académica equivalente onde se teñan cursado.</p>
<p>d) Certificación académica de ter realizados os correspondentes cursos de doutoramento no momento da solicitude.</p>
<p>e) Currículum vitae do solicitante.</p>
<p>f) Documento acreditativo de estar aceptada a tese de doutoramento nunha facultade ou escola técnica superior dunha universidade galega.</p>
<p>g) Memoria explicativa do proxecto de tese de doutoramento na que o propio doutorando indique o seu obxectivo, os medios para realizala e o tempo previsto de elaboración. Esta memoria levará o visto e prace do director da tese.</p>
<p>h) Informe do director da tese de doutoramento que acredite o seu compromiso para dirixi-la tese de doutoramento do bolseiro. Este informe deberá leva-lo visto e prace do director do departamento, instituto ou centro no que se vai desenvolve-la investigación.</p>
<p>i) Informe favorable de, cando menos, dous profesores de centros de ensino superior ou institutos de investigación de dous Estados da Unión Europea, distintos daquel no que ten lugar a defensa da tese de doutoramento e nos que debe consta-la súa idoneidade para acceder ó grao de doutor.</p>
<p>k) Compromiso formal do interesado para efectuar unha parte da tese nunha lingua oficial dos estados da Unión Europea, distinta das que son oficiais no país onde se presenta a tese.</p>
<p>Santiago de Compostela, 2 de xullo de 1997.</p>
<p>Dositeo Rodríguez Rodríguez</p>
<p>Secretario xeral da Fundación Galicia-Europa</p>

