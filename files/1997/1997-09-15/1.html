---
date: '1997-09-15'
id: A6DE
page: 9
number: 177
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Orde do 30 de xullo de 1997, conxunta das consellerías de Agricultura,
  Gandería e Montes e Sanidade e Servicios Sociais, pola que se establece, na
  Comunidade Autónoma de Galicia, a normativa reguladora para a homologación de
  cursos de capacitación para realizar tratamentos con praguicidas así como para
  a obtención dos carnés de manipuladores destes productos.
range: Orde
url: 'https://www.xunta.gal/dog/Publicados/1997/19970915/AnuncioA6DE_gl.html'
---
<p>A regulamentación técnico-sanitaria para a fabricación, comercialización e utilización de praguicidas, aprobada polo Real decreto 3349/1983, do 30 de novembro, e modificada polos reais decretos 162/1991, do 8 de febreiro, e 443/1994, do 11 de marzo, establece que o persoal de empresas que preste servicios de tratamentos con praguicidas debe ter superados os correspondentes cursos de capacitación homologados, e que cuando se deban utilizar praguicidas clasificados, conforme a dita regulamentación, como moi tóxicos, así como os tóxicos autorizados para uso ambiental, os aplicadores deberán ter superados os correspondentes cursos de capacitación, aínda no caso de que o tratamento se realice para fins propios.</p>
<p>A Orde do 8 de marzo de 1994, do Ministerio da Presidencia, establece a normativa reguladora da homologación de cursos de capacitación para realizar tratamentos praguicidas.</p>
<p>Por outra parte, a Directiva do Consello 91/414/CEE, do 15 de xullo, prevé a adaptación das normativas nacionais en materia de subministración de certos productos fitosanitarios a determinadas clases de usuarios, polo que é necesario diferenciar distintos niveis de capacitación.</p>
<p>En consecuencia, o obxecto da presente orde é establecer, na Comunidade Autónoma de Galicia, os criterios que permitan garantir uns niveis mínimos suficientes de capacitación ás persoas que desenvolvan actividades relacionadas coa utilización de praguicidas.</p>
<p>De acordo co establecido no artígo 30.I do Estatuto de autonomía de Galicia, correspóndelle á Comunidade Autónoma galega a competencia en materia de Agricultura e Gandería, e segundo indica o artigo 33.1º o desenvolvemento lexislativo e a execución da lexislación básica en materia de sanidade interior.</p>
<p>Por todo isto e ó amparo dos reais decretos 3318/1982, do 24 de xullo, sobre traspaso de funcions e servicios da Administración do Estado á Comunidade Autónoma de Galicia en materia de agricultura e pesca, e 1634/1980, do 31 de xullo, de transferencia de competencias da Administración</p>
<p>do Estado á Xunta de Galicia en materia, entre outras, de sanidade,</p>
<p>DISPOÑEMOS:</p>
<p>Artigo 1º.-Obxecto e ámbito de aplicación.</p>
<p>Na Comunidade Autónoma de Galicia os aplicadores de praguicidas e o persoal de establecementos e servicios que manipulen praguicidas de usos fitosanitario, ambiental, gandeiro e na industria alimentaria, ademais de cumpri-lo regulamentado nas disposicións vixentes, deberán estar en posesión do carné de manipulador de praguicidas, expedido polos organismos oficiais responsables, unha vez superados os cursos de capacitación correspondentes.</p>
<p>Artigo 2º.-Organismos oficiais.</p>
<p>Os organismos oficiais responsables na Comunidade Autónoma de Galicia para tramita-la homologación dos cursos, a concesión das validacións das materias destes e a expedición dos carnés de aplicadores serán:</p>
<p>1. A Dirección Xeral de Producción Agropecuaria e Industrias Agroalimentarias, ou organismo que o substitúa, da Consellería de Agricultura, Gandería e Montes, para os relacionados cos productos fitosanitarios e os praguicidas de uso gandeiro.</p>
<p>2. A Dirección Xeral de Saúde Pública, ou organismo que o substitúa, da Consellería de Sanidade e Servicios Sociais, para os relacionados cos praguicidas de uso ambiental e para os de uso na industria alimentaria.</p>
<p>Artigo 3º.-Requisitos para poder solicita-lo carné.</p>
<p>Para a obtención do carné de manipulador de praguicidas o solicitante deberá cumprir previamente os seguintes requisitos:</p>
<p>1. Encontrarse en idade laboral para poder traballar con estes productos, segundo a lexislación vixente.</p>
<p>2. Ter superados os cursos de capacitación correspondentes que se regulan na presente orde.</p>
<p>Artigo 4º.-Niveis de capacitación.</p>
<p>Para os cursos citados no artigo 1, e dos que os contidos se especifican nos anexos, establécense os seguintes niveis, que determinan o carné que se ten que obter en cada caso:</p>
<p>1. Para aplicación/manipulación de productos fitosanitarios.</p>
<p>1.1. Nivel básico.</p>
<p>Dirixido ó personal auxiliar de tratamentos terrestres e aéreos, ós agricultores que os realicen nas súas propias explotacións sen empregar persoal auxiliar e ó persoal responsable da manipulación de praguicidas nos establecementos de almacenamento e de venda recollidos nos apartados 1.4, 1.5, 1.6, 1,7 do artigo 4 da Orde de 8 de abril de 1996, conxunta das consellerías de Agricultura, Gandería e Montes e de Sanidade e Servicios Sociais, sempre que os praguicidas que manipulen non estean clasificados</p>
<p>como moi tóxicos (segundo o disposto no Real decreto 3349/1983).</p>
<p>1.2. Nivel cualificado.</p>
<p>Dirixido a responsables de equipos de tratamentos terrestres e aéreos e ós agricultores que os realicen na súa propia explotación empregando persoal auxiliar, siempre que os praguicidas manipulados non estean clasificados como moi tóxicos.</p>
<p>1.3. Piloto agroforestal.</p>
<p>Dirixido a persoas que estean en posesión do título e licencia de piloto comercial de avión ou helicóptero, que capacita para obte-la habilitación correspondente.</p>
<p>2. Para aplicación/manipulación de productos de uso ambiental e na industria alimentaria.</p>
<p>2.1. Nivel básico.</p>
<p>Dirixido ó persoal auxiliar dos servicios de aplicación de tratamentos DDD (desinsectación-desinfección-desratización) e ó persoal responsable da manipulación de praguicidas nos establecementos de almacenamento e de venda recollidos nos apartados 1.4, 1.5, 1.6, 1,7 do artigo 4 da Orde do 8 de abril de 1996, conxunta das consellerías de Agricultura, Gandería e Montes e de Sanidade e Servicios Sociais, sempre que os praguicidas que se vaian manipular non estean clasificados como moi tóxicos.</p>
<p>2.2. Nivel cualificado.</p>
<p>Dirixido ós responsables dos tratamentos DDD, sempre que os praguicidas que se vaian manipular non estén clasificados como muy tóxicos.</p>
<p>3. Niveis especiais.</p>
<p>Dirixiranse a quen superase as probas do nivel cualificado e queiran aplicar productos clasificados como moi tóxicos, tendo en conta a súa modalidade de aplicación.</p>
<p>Neste grupo encontranse os seguintes:</p>
<p>3.1. Bromuro de metilo.</p>
<p>3.2. Fosfuro de aluminio e fosfuro de magnesio.</p>
<p>3.3. Fumigación cianhídrica.</p>
<p>4. Outros cursos.</p>
<p>Ademais dos cursos relacionados anteriormente, os organismos oficiais responsables das consellerías de Agricultura, Gandería e Montes e a de Sanidade e Servicios Sociais, poderán regula-la celebración doutros cursos para determinados productos, cando as súas características de toxicidade, impacto ambiental ou outros efectos ou condicións de manipulación os fagan aconsellables.</p>
<p>Artigo 5º.-Número de alumnos e superación do curso.</p>
<p>O número máximo de alumnos por curso será de 30.</p>
<p>Para supera-los cursos, será necesario que os alumnos asistan á totalidade das horas lectivas e demostren o seu aproveitamento mediante a realización dunha proba obxectiva ó final destes.</p>
<p>Artigo 6º.-Validacións.</p>
<p>1. Os titulados universitarios superiores e medios das ramas agrícola e forestal quedan exentos do requisito de posesión do carné para a realización de tratamentos fitosanitarios.</p>
<p>2. Os titulados en ciencias químicas, biológicas, farmacia, medicina e veterinaria poderán validar todos ou algúns dos programas dos niveis de capacitación previstos nos anexos II, III e IV, para os praguicidas de uso ambiental e na industria alimentaria, sempre que acrediten documentalmente que superaron na súa formación universitaria posgraduada as materias dos ditos programas.</p>
<p>3. Para as restantes titulacións ou diplomas oficiais, universitarios ou de formación profesional, validaranse aquelas unidades didácticas incluídas nos anexos II, III e IV que se acredite ter superadas, debéndose cursa-las restantes.</p>
<p>4. As validacións sinaladas anteriormente serán resoltas logo da solicitude ós organismos oficiais responsables.</p>
<p>Artigo 7º.-Organización de cursos.</p>
<p>1. Os cursos de capacitación para imparti-las ensinanzas correspondentes a cada nivel dos definidos na Art. 4 ou para complementa-las ensinanzas cubertas por outros títulos ou diplomas oficiais, poderán ser organizadas por universidades, centros docentes ou por servicios oficiais.</p>
<p>2. Mentres non sexan modificados os anexos II ó V, así como os requisitos esixidos no apartado 1 do artigo 8 desta orde, o organizador poderá realizar sucesivas edicións do mesmo curso, previamente homologado, debendo solicitar para cada curso a autorización para a súa celebración.</p>
<p>Artigo 8º.-Homologación dos cursos.</p>
<p>1. Os servicios oficiais, universidades e centros docentes que queiran impartir estes cursos deberán solicita-la homologación de cada curso ó organismo oficial responsable mencionado no artigo 2 desta orde, presentando o impreso de solicitude que figura no anexo I debidamente cuberto, xunto cunha memoria que conterá, polo menos, os seguintes datos:</p>
<p>a) Entidade ou organismo que organiza o curso.</p>
<p>b) Obxectivos do curso.</p>
<p>c) Programa que se vai impartir, especificando: unidades didácticas, horas lectivas, tipo e duración das prácticas.</p>
<p>d) Relación de profesores coas súas respectivas titulacións, experiencia na materia que se vai impartir e outras condicións complementarias que poidan interesar. Todas estas circunstancias deberán ser xustificadas documentalmente.</p>
<p>e) Descrición e localización das instalacións nas que se van imparti-las clases teóricas e prácticas do curso.</p>
<p>f) Relación de medios materiais e equipo dispoñible para o desenvolvemento dos exercicios prácticos.</p>
<p>2. Se durante a celebración do curso se producise algunha modificación das circunstancias iniciais, o seu organizador deberá comunicarlla ó organismo oficial responsable xunto coa solicitude do anexo I a documentación explicativa e, se é o caso, xustificativa de tal modificación.</p>
<p>3. As solicitudes dirixiranse ás direccións xerais de Producción Agropecuaria e Industrias Agroalimentarias ou de Saúde Pública, segundo corresponda, presentándose en calquera das formas establecidas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>4. As direccións xerais mencionadas no apartado anterior coordinaranse para efectos de comunicación dos cursos homologados.</p>
<p>5. Se a solicitude carece dalgún dos requisitos sinalados no punto 1 deste artigo, a dirección xeral correspondente notificará ó solicitante tal circunstancia outorgándolle un prazo de dez días para a súa emenda. De non facelo arquivarase a solicitude sen máis trámite.</p>
<p>6. Os organismos responsables na Comunidade Autónoma unha vez comunicada polos ministerios de Agricultura, Pesca e Alimentación e de Sanidade e Consumo, a homologación do curso notificarán ó interesado tal circunstancia.</p>
<p>Artigo 9º.-Publicidade.</p>
<p>O organismo oficial responsable publicará no Diario Oficial de Galicia a información correspondente a cada curso homologado, incluíndo a súa denominación, o seu obxectivo, nivel ou niveis de capacitación que cobre, programa, número de alumnos, condicións de inscrición, denominación e dirección do centro que o vai a impartir, e o modelo de instancia para solicitalo.</p>
<p>Artigo 10º.-Inspección.</p>
<p>As direccións xerais de Saúde Pública ou de Producción Agropecuaria e Industrias Agroalimentarias, segundo corresponda, poderán designar un coordinador técnico para cada curso, que exercerá cantas accións sexan precisas para garanti-lo seu correcto desenvolvemento, a adecuada impartición das ensinanzas de acordo coas condicións establecidas na solicitude de homologación e a comprobación da adquisición dos coñecementos esixidos polos participantes, informando á dirección xeral de calquera anomalía observada que poderá invalida-lo curso en cuestión.</p>
<p>Artigo 11º.-Certificado de superación do curso.</p>
<p>Unha vez realizado o curso, o organizador, expedirá o correspondente certificado ou diploma acreditativo de que o alumno superou as materias teóricas e prácticas de que constaba o programa.</p>
<p>Artigo 12º.-Expedición do carné de manipulador de praguicidas.</p>
<p>1. A solicitude do carné de manipulador de praguicidas, segundo modelo do anexo V, realizaráse ante o organismo oficial responsable sinalado no arti</p>
<p>go 2 da presente orde acompañando á mesma o certificado a que fai referencia o artigo 11 desta orde e dúas fotografías de tamaño carné do solicitante, sen prexuízo do establecido no Art. 38.4º da Lei 30/1992, do 26 de novembro.</p>
<p>2. Unha vez comprobada a documentación a que se refire o apartado 1 anterior, o organismo oficial responsable expedirá o carné do nivel que corresponda segundo modelo do anexo VI, estando de acordo en canto a material e dimensións co disposto na Orde do 8 de marzo de 1994, do Ministerio da Presidencia.</p>
<p>2.1. Os carnés de manipuladores de praguicidas de usos fitosanitario e gandeiro serán expedidos pola Dirección Xeral de Producción Agropecuaria e Industrias Agroalimentarias da Consellería de Agricultura, Gandería e Montes.</p>
<p>2.2. Os carnés de manipuladores de praguicidas de uso ambiental e na industria alimentaria serán expedidos pola Dirección Xeral de Saúde Pública da Consellería de Sanidade e Servicios Sociais.</p>
<p>Artigo 13º.-Validez e renovación dos carnés.</p>
<p>1. O carné de manipulador de praguicidas terá unha validez de 10 anos para todo o territorio nacional. Transcorrido ese tempo deberase renovar por outro novo para o cal o interesado presentará solicitude ante o organismo competente de acordo co modelo do anexo V.</p>
<p>Á vista da documentación expedirase, ou non, un novo carné.</p>
<p>2. O carné de manipulador de praguicidas poderá ser esixido polas autoridades competentes a quen realice actividades das referidas no artigo 1.</p>
<p>3. O organismo oficial responsable poderá establece-las ensinanzas e probas de actualización de coñecementos que considere oportunas, que deberán supera-los solicitantes de renovación de carné.</p>
<p>Disposicións transitorias</p>
<p>Primeira.-Concédese un prazo máximo de seis meses a partir da entrada en vigor desta disposición, para que o persoal encargado da aplicación de productos praguicidas acredite a obtención do nivel de capacitación correspondente, de conformidade co previsto na presente orde.</p>
<p>Segunda.-Os diplomas e carnés expedidos con anterioridade á entrada en vigor da Orde do 8 de marzo de 1994, do Ministerio da Presidencia, poderán ser convalidados polo organismo oficial responsable da Comunidade Autónoma, sempre que se axusten ó establecido na presente orde.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 30 de xullo de 1997.</p>
<p>Tomás Pérez VidalJosé Mª Hernández Cochón</p>
<p>Conselleiro de Agricultura,Conselleiro de Sanidade e</p>
<p>Gandería e Montes   Servicios Sociais</p>
<p>7072</p>

