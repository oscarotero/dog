---
date: '1997-03-26'
id: FEC2
page: 2
number: 59
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 10 de marzo de 1997 pola que se convocan axudas económicas para o
  acollemento familiar de persoas maiores e minusválidas.
range: Orde
url: 'https://www.xunta.gal/dog/Publicados/1997/19970326/AnuncioFEC2_gl.html'
---
<p>A Lei 4/1993, do 14 de abril, de servicios sociais para Galicia, nos seus artigos 50 e 52, recolle a posibilidade de conceder de maneira singular prestacións económicas non periódicas a persoas en estado de necesidade.</p>
<p>A Consellería de Sanidade e Servicios Sociais da Xunta de Galicia, de conformidade co Decreto 287/1993, do 10 de decembro, polo que se establece a estructura orgánica dos departamentos da Xunta de Galicia, e o Decreto 63/1996, do 15 de febreiro, polo que se fixa a estructura orgánica da consellería, ten ó seu cargo competencias en materia de servicios sociais, de acordo co establecido no Estatuto de autonomía para Galicia nos termos sinalados pola Constitución española.</p>
<p>A Consellería de Sanidade e Servicios Sociais aprobou o Decreto 225/1994, do 7 de xullo, que establece o programa de acollemento familiar para persoas maiores e minusválidas, e ten por finalidade o mantemento do ancián ou do minusválido no seu medio social habitual, facilitando así a integración e evitando o internamento en institucións, cando este non sexa adecuado ou desexado. Esta orde trata de dar cumprimento ó artigo 8 do devandito Decreto 225/1994, do 7 de xullo, que dispón que a Consellería de Sanidade e Servicios Sociais efectuará anualmente unha convocatoria para o outorgamento das axudas económicas ós minusválidos e maiores de sesenta e cinco anos que desexen acollerse ós beneficios do citado programa.</p>
<p>Na Lei 11/1992, do 7 de outubro, de réxime financeiro e orzamentario de Galicia, e na Lei de orzamentos xerais da Comunidade Autónoma de Galicia para 1997, establécense os requisitos xerais para as subvencións que concederá esta Administración autonómica.</p>
<p>Segundo o citado na Lei de orzamentos existe crédito adecuado na aplicación 11.02.212D.483.0 , para financia-las axudas que se establecen no articulado da presente orde e que se concederán, en todo caso, tendo en conta o límite das dispoñibilidades orzamentarias.</p>
<p>Na súa virtude, en uso das facultades que teño atribuídas e para a debida aplicación dos créditos orzamentarios para o fin para o que foron establecidos,</p>
<p>DISPOÑO:</p>
<p>Artigo 1º.-Obxecto das axudas.</p>
<p>A presente orde ten por obxecto a convocatoria de axudas económicas individuais para persoas maiores de 65 anos e minusválidas que desexen aco</p>
<p>llerse ós beneficios do programa de acollemento familiar regulado polo Decreto 225/1994, do 7 de xullo (DOG do 22 de xullo).</p>
<p>Artigo 2º.-Contía das axudas.</p>
<p>1. O importe máximo subvencionable do servicio de acollemento familiar será o que a seguir se detalla en función dos distintos tipos de beneficiarios:</p>
<p>a) Para persoas minusválidas:</p>
<p>-Persoas minusválidas, que posuíndo un grao de minusvalidez igual ou superior ó 65%, non estean afectados de discapacidades que lles impidan realizar con autonomía as actividades da vida diaria: 70.000 ptas./mes.</p>
<p>-Persoas minusválidas que, posuíndo un grao de minusvalidez igual ou superior ó 65%, estean afectadas de discapacidades graves ou severas que lles fagan precisar de axuda continuada doutra persoa para a práctica totalidade da realización das actividades da vida diaria: 90.000 ptas./mes.</p>
<p>b) Para persoas maiores:</p>
<p>-Válidas: persoas maiores de 65 anos que poden valerse por si mesmas para a realización das actividades da vida diaria: 60.000 ptas./mes.</p>
<p>-Asistidas: persoas maiores de 65 anos que necesitan doutra persoa para a realización das actividades da vida diaria: 90.000 ptas./mes.</p>
<p>2. Para efectos do cálculo da subvención considerarase que o beneficiario participa co 60% dos seus ingresos mensuais líquidos no custo do acollemento polo que a contía máxima mensual subvencionable será a diferencia resultante entre os importes máximos establecidos no apartado anterior e a achega do beneficiario establecida neste apartado.</p>
<p>No cálculo dos ingresos mensuais do beneficiario, así como na súa participación no custo do acollemento non se incluirán as pagas extraordinarias das pensións.</p>
<p>3. O importe da axuda poderá reducirse a teor do disposto no artigo 12 do Decreto 225/1994, do 7 de xullo.</p>
<p>Artigo 3º.-Beneficiarios, solicitudes, tramitación e resolución.</p>
<p>1. En relación cos beneficiarios, solicitudes, requisitos, tramitación e resolución das axudas aplicarase o disposto nos capítulos II, III e IV do Decreto 225/1994, do 7 de xullo.</p>
<p>2. Sen prexuízo do establecido no parágrafo anterior, as solicitudes poderán, así mesmo, presentarse en calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 4º.-Prazo de presentación das solicitudes.</p>
<p>O prazo para a presentación de solicitudes será de 3 meses contados a partir do día seguinte ó da publicación da presente orde no Diario Oficial de Galicia. Este prazo enténdese ampliado ata o 30 de setembro para aquelas situacións nas que se acredite que se produciron despois dos 3 meses establecidos.</p>
<p>Artigo 5º.-Documentación.</p>
<p>1. Será necesario presenta-la documentación citada no artigo 8 do Decreto 225/1994, do 7 de xullo, utilizando os modelos de impresos elaborados para o efecto e xuntando copia da súa última declaración do imposto da renda das persoas físicas e do patrimonio ou declaración xurada de ingresos e bens dos acolledores.</p>
<p>2. No caso de que a documentación resulte incompleta ou defectuosa será requirido o solicitante para que, nun prazo de 10 días, achegue os documentos preceptivos ou emende os defectos observados, facéndolle indicación de que, se así non o fixese, considerarase que desistiu da súa petición arquivándose sen máis trámite, cos efectos previstos no artigo 42.1º da Lei de réxime xurídico das administracións públicas e do procedemento administrativo común.</p>
<p>Artigo 6º.-Avaliación das solicitudes.</p>
<p>1. A avaliación das solicitudes efectuarase polo comisión de avaliación que se constituirá para tal efecto en cada delegación provincial.</p>
<p>2. A comisión de avaliación estará constituída polos seguintes membros:</p>
<p>-Presidente: o xefe da Área de Servicios Sociais da delegación provincial.</p>
<p>-Vocais: dous empregados públicos da Área de Servicios Sociais, sendo un deles o xefe de servicio responsable deste programa e outro un empregado público encargado da súa xestión, designado polo delegado provincial. Actuará como secretario un dos vocais.</p>
<p>3. Poderá asistir ás sesións da comisión, con voz pero sen voto, un representante dos servicios sociais de Atención Primaria e un representante da respectiva intervención territorial.</p>
<p>4. Se, por calquera causa, no momento en que a comisión de avaliación teña que examina-las solicitudes algún dos seus compoñentes non puidese asistir, será substituído pola persoa que para o efecto designen os respectivos delegados provinciais da Consellería de Sanidade e Servicios Sociais e, sempre que sexa posible, o dito nomeamento deberá recaer noutro empregado público do mesmo servicio có substituído.</p>
<p>5. A comisión de avaliación, tendo en conta o orzamento asignado para este programa, daralles prioridade, dentro daquelas solicitudes que reúnan os requisitos sinalados no artigo 4º do Decreto 225/1994, do 7 de xullo, a aquelas persoas que:</p>
<p>-Vivan soas e carezan de familiares dispostos e/ou obrigados a prestarlles atención.</p>
<p>-Que, precisando de axuda para a realización das actividades da vida diaria, non sexan beneficiarias do Servicio de Axuda no Fogar; ou a aqueloutras que, sendo beneficiarias do servicio antes mencionado, este xa non fose o recurso máis axeitado para esa persoa no momento actual.</p>
<p>-Que vaian ser acollidas por primeira vez ou foran acollidos en datas posteriores á da implantación deste programa (1991).</p>
<p>-Que teñan menores recursos económicos.</p>
<p>-Que teñan máis idade, no caso de persoas maiores, e maior grao de minusvalidez, no caso de persoas minusválidas.</p>
<p>Artigo 7º.-Concesión das axudas.</p>
<p>1. As axudas, unha vez avaliadas pola comisión provincial e fiscalizadas pola Intervención, serán concedidas polos respectivos delegados provinciais da Consellería de Sanidade e Servicios Sociais.</p>
<p>2. Para os efectos establecidos no artigo 42.2º da Lei 30/1992, o prazo máximo para resolve-las solicitudes será de 2 meses, contados a partir do día seguinte á data de peche do prazo de presentación de solicitudes, se ben, por proposta dos órganos encargados de resolver, o director xeral de Servicios Sociais poderá acordar unha ampliación do prazo que non poderá ser superior ó inicialmente establecido.</p>
<p>Entenderanse desestimadas as peticións cando non recaese resolución expresa no prazo establecido para dictalas.</p>
<p>3. No caso de producírense baixas debidamente acreditadas, procederase á súa cobertura concedendo novamente as axudas ás persoas que máis o necesiten dentro daquelas ás que lles fose denegada por insuficiencia orzamentaria para o ano en curso e producirá efecto o día primeiro do mes seguinte da súa concesión.</p>
<p>A Dirección Xeral de Servicios Sociais poderá determina-lo número máximo de axudas que se poidan conceder para o presente exercicio de acordo coas limitacións orzamentarias valoradas conforme as instruccións que se dicten posteriormente.</p>
<p>Artigo 8º.-Pagamento das axudas.</p>
<p>1. Terase dereito ó pagamento da axuda desde o día primeiro do mes seguinte á súa concesión.</p>
<p>2. Con independencia da súa contía e antes de proceder ó seu cobramento os beneficiarios das subvencións terán acreditado que se atopan ó corrente das súas obrigas tributarias e sociais e que non teñen pendente de pagamento ningunha débeda, por nin</p>
<p>gún concepto coa Administración pública da Comunidade Autónoma galega.</p>
<p>3. O pagamento efectuarase por mensualidades vencidas na conta corrente que sinale o beneficiario e da que debe ser titular o propio beneficiario ou o seu representante legal, logo da presentación do contrato de acollida, segundo anexo VII do Decreto 225/1994, do 7 de xullo, cando se trate do pagamento da primeira mensualidade.</p>
<p>4. Naquelas baixas que se produzan dentro da primeira quincena do mes, aboarase soamente a metade da contía correspondente, e nas que acontezan na segunda quincena aboarase a totalidade.</p>
<p>Artigo 9º.-Control e fiscalización.</p>
<p>Os beneficiarios das axudas quedan sometidos ás actuacións de comprobación que acorde a Consellería de Sanidade e Servicios Sociais e ás de control financeiro que lle corresponden á Consellería de Economía e Facenda e as previstas na lexislación do Consello de Contas.</p>
<p>Disposicións adicionais</p>
<p>Primeira.-En relación coa prórroga das axudas, obrigas dos beneficiarios, seguimento e control daquelas, e a súa extinción, aplicarase o disposto no Decreto 225/1994, do 7 de xullo, de conformidade co disposto na Lei de orzamentos xerais da Comunidade Autónoma galega para o ano 1997 e normas que o desenvolven.</p>
<p>Segunda.-A concesión das axudas reguladas na presente orde terá como límite global o crédito asignado para o efecto no orzamento da Comunidade Autónoma para o presente exercicio.</p>
<p>Terceira.-O incumprimento total ou parcial de calquera das condicións, así como a duplicidade da axuda con cargo a outros créditos dos orzamentos xerais do Estado, da Seguridade Social, Administración institucional, autonómica ou local, constituirá causa determinante da revogación da axuda e o seu conseguinte reintegro xunto cos xuros de demora, segundo o previsto no artigo 78.6º da Lei 11/1992, do 7 de outubro.</p>
<p>Disposicións derradeiras</p>
<p>Primeira.-Autorízase o director xeral de Servicios Sociais para dicta-las disposicións que sexan necesarias para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 10 de marzo de 1997.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>
<p>2079</p>

