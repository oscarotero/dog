---
date: '1997-08-19'
id: 9C6A
page: 8
number: 158
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 222/1997, do 30 de xullo, polo que se determina o calendario laboral
  para o ano 1998 na Comunidade Autónoma de Galicia.
range: Decreto
url: 'https://www.xunta.gal/dog/Publicados/1997/19970819/Anuncio9C6A_gl.html'
---
<p>O artigo 37.2º do Estatuto dos traballadores, segundo a redacción dada polo Real decreto lexislativo 1/1995, do 24 de marzo e o artigo 45 do Real decreto 2001/1983, do 28 de xullo, na súa redacción dada polo Real decreto 1346/1989, do 3 de novembro, determinan o calendario de festas laborais de ámbito nacional, de carácter retribuído e non recuperable. Respecto dalgunhas das festas de ámbito nacional, as comunidades autónomas teñen facultades de opción ou substitución por outras que por tradición lles sexan propias.</p>
<p>Facendo uso destas facultades, na nosa Comunidade Autónoma e para o ano 1998 faise a opción e substitucións seguintes:</p>
<p>a) Optar pola Festa de Santiago Apóstolo, Día Nacional de Galicia.</p>
<p>b) Substituí-lo descanso laboral do luns inmediatamente posterior á festa do domingo, 1 de novembro, Tódolos Santos, polo 19 de marzo, San Xosé.</p>
<p>c) Mante-lo descanso laboral do luns seguinte ó domingo 6 de decembro, Día da Constitución Española.</p>
<p>Deste xeito, séguese o criterio de manter unha certa estabilidade na determinación das festas laborais para conmemorar todo aquilo que forma parte da nosa tradición, historia e cultura, aproveitando as posibilidades que permite o calendario anual, que en 1998 fai que coincidan en domingo outras festividades celebradas en anos anteriores; por esta circunstancia, non figura para o dito ano o Día das Letras Galegas.</p>
<p>En virtude do establecido na Constitución Española e no artigo 29.1º do Estatuto de autonomía de Galicia, en relación co Real decreto 2412/1982, do 24 de xullo, sobre traspaso de funcións e servicios á Comunidade Autónoma de Galicia, asumidas e asignadas polo Decreto 117/1982, do 5 de outubro, oído ó Consello Galego de Relacións Laborais, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia, na súa reunión do trinta de xullo de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>Conforme o establecido no artigo 37.2º do Estatuto dos traballadores, na súa redacción dada polo Real decreto Lexislativo 1/1995, do 24 de marzo, e no</p>
<p>artigo 45 do Real decreto 2001/1983, do 28 de xullo, modificado polo Real decreto 1346/1989, do 3 de novembro, de non producirse modificación no calendario laboral de carácter nacional, as festas laborais de carácter retribuído e non recuperable no territorio de Comunidade Autónoma de Galicia para o ano 1998 serán as seguintes:</p>
<p>1 de xaneiroAninovo.</p>
<p>6 de xaneiroEpifanía do Señor.</p>
<p>19 de marzoSan Xosé.</p>
<p>9 de abrilXoves Santo.</p>
<p>10 de abrilVenres Santo.</p>
<p>1 de maioFesta do Traballo.</p>
<p>25 de xulloSantiago Apóstolo, Día Nacional</p>
<p>de Galicia.</p>
<p>15 de agostoAsunción da Virxe.</p>
<p>12 de outubroFesta Nacional de España.</p>
<p>7 de decembrodescanso correspondente ó Día</p>
<p>da Constitución Española.</p>
<p>8 de decembroInmaculada Concepción.</p>
<p>25 de decembroNatividade do Señor.</p>
<p>Artigo 2º</p>
<p>Conforme o disposto no artigo 37.2º do Estatuto dos traballadores e no artigo 46 do Real decreto 2001/1983, do 28 de xullo, tamén serán inhábiles para o traballo, retribuídas e non recuperables, dúas festas locais, que serán determinadas polo delegado da Consellería de Xustiza, Interior e Relacións Laborais en cada unha das provincias da Comunidade Autónoma, por proposta do Pleno dos respectivos concellos, e publicaranse nos boletíns oficiais de cada Provincia e no Diario Oficial de Galicia.</p>
<p>Artigo 3º</p>
<p>De acordo co que dispón o artigo 48.7º da Lei 30/1992, do 26 de novembro, do réxime xurídico das administracións públicas e do procedemento administrativo común, o calendario laboral anual terá efectos como calendario de días inhábiles en canto ó cómputo de prazos administrativos en Galicia.</p>
<p>Disposición derradeira</p>
<p>Este decreto producirá efectos a partir do día un de xaneiro de mil novecentos noventa e oito.</p>
<p>Santiago de Compostela, trinta de xullo de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>6104</p>

