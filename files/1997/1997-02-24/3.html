---
date: '1997-02-24'
id: 3ABE
page: 1
number: 37
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 21 de xaneiro de 1997 pola que se declara a alienabilidade dun ben
  inmoble procedente do patrimonio da extinta cámara agraria local de Mos.
range: Orde
url: 'https://www.xunta.gal/dog/Publicados/1997/19970224/Anuncio3ABE_gl.html'
---
<p>A disposición adicional sétima da Lei 11/1995, do 30 de decembro, de presupostos xerais da Comunidade Autónoma de Galicia para 1996, no seu apartado tres, establece que o Consello da Xunta de Galicia, na forma prevista na Lei 3/1985, do 12 de abril, poderá desafectar e cedérlle-lo uso dos bens inmobles das extintas cámaras agrarias ós concellos, organizacións profesionais agrarias ou outras entidades públicas ou privadas sen fin de lucro, sempre que quede garantida a conservación e aplicación deles ós fins e servicios de interese xeral agrario.</p>
<p>O Concello de Mos solicitou a cesión de uso do inmoble sito no seu termo municipal, pertencente á extinta cámara agraria local.</p>
<p>Mediante Decreto 328/1996, do 26 de xullo (DOG nº 157, do 12 de agosto), desafectáronse, entre outros, o inmoble que integraba o patrimonio da extinta cámara agraria local de Mos.</p>
<p>Unha vez obtida a inscrición no correspondente Rexistro da Propiedade do dito ben inmoble a nome da Comunidade Autónoma de Galicia, procede declara-la súa alienabilidade conforme o disposto nos artigos 24 da citada Lei 3/1985 e 60 do Decreto 50/1989, do 9 de marzo, polo que se aproba o seu regulamento, co obxecto de posibilita-la cesión do dereito de uso deste.</p>
<p>En virtude do anteriormente exposto, por proposta da Secretaría Xeral e do Patrimonio, logo do informe da Consellería de Agricultura, Gandería e Montes,</p>
<p>DISPOÑO:</p>
<p>Artigo único.-Declárase a alineabilidade do ben inmoble que se describe a continuación:</p>
<p>-Terreo a inculto, hoxe soar, tras da igrexa de Petelos. Ten unha superficie de cento oitenta e un metros cadrados. Linda: norte e oeste, Elisardo Senlle; sur, Claudino Rodríguez; leste ou fronte, estrada de Vilacastín a Vigo.</p>
<p>Sobre o predio descrito construíuse un edificio social de planta baixa cun fronte de oito metros e de lado quince metros sesenta e cinco centímetros; en total, cento vintecinco metros, vinte decímetros cadrados.</p>
<p>Está composto de planta-soto, á que se entra por unha rampla pola esquerda do edificio; de planta baixa a almacén; e de planta alta á que se accede pola escaleira sita á dereita da edificación. Planta alta destinada a salón de actos e oficinas. O edificio está construído de pedra e de perpiaño e cuberto de tella. Os seus lindes son os do soar en que se levanta, con fronte á estrada.</p>
<p>O dito inmoble atópase inscrito nese rexistro no tomo 274, libro 57 de Mos, folio 221, predio 7236, inscrición 5ª.</p>
<p>Santiago de Compostela, 21 de xaneiro de 1997.</p>
<p>José Antonio Orza Fernández</p>
<p>Conselleiro de Economía e Facenda</p>
<p>1121</p>

