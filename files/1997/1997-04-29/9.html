---
date: '1997-04-29'
id: 5C66
page: 3946
number: 81
agency: CONSELLERÍA DE CULTURA E COMUNICACIÓN SOCIAL
section: III. OUTRAS DISPOSICIÓNS
title: >-
  Orde do 31 de marzo de 1997 pola que se convocan os Premios Galicia de
  Comunicación 1997.
range: Orde
url: 'https://www.xunta.gal/dog/Publicados/1997/19970429/Anuncio5C66_gl.html'
---
<p>Co fin de promocionar todo o que contribúa a profundar na realidade galega, así como para recompensar publicamente o labor que profesionais, institucións e empresas da comunicación veñen realizando neste sentido, a Consellería de Cultura e Comunicación Social convoca os Premios Galicia de Comunicación 1997. Para tal efecto,</p>
<p>DISPOÑO:</p>
<p>Artigo único.-Convócanse os Premios Galicia de Comunicación 1997 e apróbanse as súas bases, que se publican como anexo á presente orde. Os gastos que se deriven serán sufragados con cargo á partida 10.04.361.A 480.0 dos presupostos xerais da Comunidade Autónoma para 1997.</p>
<p>Santiago de Compostela, 31 de marzo de 1997.</p>
<p>Jesús Pérez Varela</p>
<p>Conselleiro de Cultura e Comunicación Social</p>
<p>ANEXO I</p>
<p>Bases que rexen a convocatoria dos Premios</p>
<p>Galicia de Comunicación 1997</p>
<p>Primeira.-Poderán optar a estes premios os profesionais, empresas e institucións que durante o ano 1997 realizaran un destacado labor no ámbito da comunicación que contribuíse ó afondamento e difusión da realidade galega.</p>
<p>Segunda.-Os Premios Galicia de Comunicación 1997, dotados cada un deles coa contía dun millón de pesetas, excluída a retención regulamentaria, serán seis:</p>
<p>1) Premio ó mellor labor de comunicación no ámbito nacional, referido á Comunidade Autónoma de Galicia.</p>
<p>2) Premio ó mellor labor de comunicación en medios impresos galegos, e referido a esta Comunidade Autónoma.</p>
<p>3) Premio ó mellor labor de comunicación de xornalismo gráfico en medios impresos galegos, e referido a esta Comunidade Autónoma.</p>
<p>4) Premio ó mellor labor de comunicación en medios radiofónicos galegos, e referido a esta comunidade.</p>
<p>5) Premio ó mellor labor de comunicación en televisión, referido a Galicia.</p>
<p>6) Premio á mellor empresa ou institución que destacase por un singular esforzo no campo da comunicación.</p>
<p>Terceira.-O prazo de presentación dos traballos rematará o día 15 de outubro de 1997.</p>
<p>Cuarta.-A presentación farase en sobre cerrado e a solicitude virá asinada polo interesado ou persoa ou institución que propoña o outorgamento do premio en favor dun terceiro. No exterior do sobre figurará como enderezo a Dirección Xeral de Medios de Comunicación Social e Audiovisual -Consellería de Cultura e Comunicación Social (edificio administrativo nº 5 de San Caetano, Santiago de Compostela) e conterá a documentación seguinte:</p>
<p>a) Se o traballo se difundiu nunha publicación periódica, achegaranse seis exemplares do xornal ou revista no que aparece, indicando cál é o traballo e a qué premios opta, así como o nome e enderezo do autor.</p>
<p>Se o traballo se publicou con pseudónimo ou sen asinar, cumprirá presentar un certificado da empresa periodística correspondente que acredite quen é o autor.</p>
<p>b) Se o traballo se radiou ou emitiu pola televisión, presentará dúas cintas co programa ou programas, indicando a que premio opta, así como o nome e enderezo do autor. Presentarase tamén un certificado do director da emisora no que conste a data de emisión e mailo autor.</p>
<p>c) No suposto de concorrer á modalidade establecida no nº 6 da base segunda, xuntarase memoria explicativa do destacado labor realizado no campo da comunicación, con documentación acreditativa dos extremos contidos na memoria de referencia.</p>
<p>Quinta.-O xurado para a adxudicación destes premios será nomeado polo conselleiro de Cultura e Comunicación Social. Constituirano persoas escollidas polos seus coñecementos nas materias obxecto dos premios.</p>
<p>Sexta.-Á marxe do exposto no apartado cuarto destas bases, os membros do xurado poderán presentar libremente a cantos profesionais, empresas ou institucións consideren merecedoras de optar a estes premios.</p>
<p>Sétima.-O veredicto do xurado farase público nun acto que terá lugar dentro dos dous meses e medio seguintes á data de recepción dos traballos.</p>
<p>Oitava.-Os traballos recibidos non se lles devolverán ós autores. A Dirección Xeral de Medios de Comunicación Social e Audiovisual reserva para si o dereito a publicar ou emiti-los traballos premiados, sen fin de lucro.</p>
<p>Novena.-As decisións do xurado serán inapelables e o premio ou premios que este considere oportunos poderán ser declarados desertos.</p>
<p>Décima.-A participación neste premio supón a aceptación incondicional das presentes bases.</p>
<p>3307</p>

