---
date: '1997-04-29'
id: 5C7E
page: 3954
number: 81
agency: INSTITUTO GALEGO DE PROMOCIÓN ECONÓMICA
section: III. OUTRAS DISPOSICIÓNS
title: >-
  Resolución do 8 de abril de 1997 pola que se modifica o texto do anexo I da do
  22 de maio de 1996, pola que se fai público o convenio de apoio financeiro
  para a renovación da flota galega subscrito con distintas entidades
  financeiras.
range: Resolución
url: 'https://www.xunta.gal/dog/Publicados/1997/19970429/Anuncio5C7E_gl.html'
---
<p>Co obxecto de adapta-lo sistema de amortización e a liquidación de xuros e da subsidiación á operativa do contrato de financiamento subscrito polo Instituto de Crédito Oficial (ICO) e as entidades financeiras, é necesario face-las oportunas modificacións nas cláusulas novena e décima do convenio de apoio financeiro para a renovación da flota galega subscrito con distintas entidades financeiras.</p>
<p>Visto o exposto, de conformidade coas entidades financeiras asinantes do dito convenio e en virtude das facultades que teño conferidas,</p>
<p>RESOLVO:</p>
<p>Artigo único.-Modifícase o texto do anexo I á Resolución do 22 de maio de 1996, pola que se fai público o convenio de apoio financeiro para a renovación da flota galega subscrito coas entidades financeiras, publicado no Diario Oficial de Galicia nº 107, do 31 de maio de 1996, co seguinte texto:</p>
<p>1. Engádese ó parágrafo primeiro do apartado 1 da cláusula novena o seguinte texto:</p>
<p>Igualmente poderán efectuarse as amortizacións semestralmente, realizándose, neste caso, as liquidacións de xuros coa mesma periodicidade. As ditas liquidacións semestrais poderán comezar a computarse a partir da data de formalización do préstamo.</p>
<p>2. Engádese ó parágrafo primeiro do apartado 2 da cláusula novena o seguinte texto:</p>
<p>No caso de préstamos con amortizacións semestrais, o cálculo da subsidiación realizaraa a entidade financeira por períodos semestrais que se lle remitirán ó Igape segundo o procedemento establecido na cláusula décima.</p>
<p>3. O texto do parágrafo primeiro e segundo da cláusula décima substitúese pola seguinte redacción:</p>
<p>As liquidacións e o pagamento da subsidiación ós beneficiarios realizarase semestralmente ou trimestralmente, segundo a modalidade de amortización e liquidación de xuros elixida, a través da entidade financeira prestamista.</p>
<p>As entidades financeiras solicitaranlle ó Igape o pagamento da subsidiación dentro dos cinco primeiros días do trimestre natural seguinte ó que corresponde a liquidación. Xuntarán á dita solicitude as liquidacións semestrais ou trimestrais, segundo o caso, en formato de listas ou relacións individualizadas dos préstamos ordenados alfabeticamente, onde figurarán os seguintes datos:</p>
<p>O capital vivo teórico na data de inicio do semestre ou trimestre que se liquida; as variacións no capital vivo que se producisen ó longo do semestre ou trimestre e a data en que se produciron e, naqueles</p>
<p>préstamos en que se presentase nese semestre ou trimestre certificación de xustificación de investimentos, o importe do préstamo disposto con dereito a subvención e a data valor; o tipo de xuro; os puntos obxecto de subsidiación e o importe da subvención que corresponde, certificando a autenticidade deses datos.</p>
<p>Disposición derradeira</p>
<p>A presente resolución entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 8 de abril de 1997.</p>
<p>José Antonio Orza Fernández</p>
<p>Presidente do Instituto Galego de Promoción Económica</p>
<p>2376</p>

