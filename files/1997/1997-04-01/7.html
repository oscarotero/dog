---
date: '1997-04-01'
id: F2D2
page: 2
number: 61
agency: 'CONSELLERÍA DE FAMILIA, MULLER E XUVENTUDE'
section: III. OUTRAS DISPOSICIÓNS
title: >-
  Orde do 18 de marzo de 1997 pola que se establece a convocatoria pública para
  participar nas accións do servicio da área do autoemprego correspondentes ó
  exercicio de 1997 e cofinanciadas polo Fondo Social Europeo.
range: Orde
url: 'https://www.xunta.gal/dog/Publicados/1997/19970401/AnuncioF2D2_gl.html'
---
<p>O Estatuto de autonomía de Galicia atribúelle, no seu artigo 29.1º, á Comunidade Autónoma, en coherencia co artigo 149.1º.7 da C.E., competencia para a execución da lexislación do Estado en materia laboral, asumindo as facultades, funcións e servicios que neste ámbito e no nivel de execución ostenta actualmente o Estado.</p>
<p>Ante a elevada taxa de desemprego xuvenil existente nos países membros da Unión Europea, o Consello Europeo solicitou da comisión un libro branco sobre a estratexia a medio prazo para o crecemento, a competitividade e o emprego, co fin de nutri-la</p>
<p>reflexión e colaborar na toma daquelas decisións rexionais, nacionais ou comunitarias que permitan senta-las bases do desenvolvemento das economías europeas, facendo fronte á competencia internacional e creando ó mesmo tempo os postos de traballo necesarios.</p>
<p>Coa finalidade de intentar palia-la elevada porcentaxe de desemprego na comunidade, a política de emprego da Unión Europea, a través do Fondo Social Europeo, prevé, entre outras medidas, o cofinanciamento, xunto cos diversos poderes públicos dos estados membros, de programas tendentes á consecución do emprego.</p>
<p>A experiencia dos últimos tres anos de aplicación do Plan de Emprego Xuvenil demostra que o autoemprego é, hoxe en día, un instrumento eficaz para a incorporación ó mercado de traballo, polo que é necesario artellar un servicio de información, asesoramento e orientación que lle sirva ó emprendedor para coñece-la viabilidade do seu proxecto de autoemprego.</p>
<p>O Decreto 2/1994, do 13 de xaneiro, polo que se establece a estructura orgánica da Consellería de Familia, Muller e Xuventude, atribúelle a esta, a través da Dirección Xeral de Formación e Emprego, o exercicio das competencias e funcións, entre outras materias, no relativo á promoción de emprego e da economía social.</p>
<p>O Decreto 12/1997, do 23 de xaneiro, polo que se establecen as bases reguladoras do servicio da área do autoemprego, de orientación, formación e axuda ó autoemprego, recolle as accións que comprende a área do autoemprego entre as que se inclúe expresamente a información, asesoramento e orientación ós emprendedores.</p>
<p>Esta orde pretende concreta-los principios xerais contidos no Decreto 12/1997, do 23 de xaneiro, e regula-lo procedemento de concesión das axudas dirixidas ás entidades que participen na área do autoemprego.</p>
<p>O programa que se desenvolve na presente orde axustarase ó disposto nos artigos 78 e 79 da Lei 11/1992, do 7 de outubro, de réxime financeiro e presupostario de Galicia, na Lei de presupostos da Comunidade Autónoma galega para 1997, no Decreto 52/1994, do 4 de marzo, e na presente orde de convocatoria.</p>
<p>O devandito programa financiarase con cargo á aplicación orzamentaria 14.04.222S.479 dos orzamentos da Comunidade Autónoma para 1997, e aqueloutros que se creen como consecuencia dos créditos correspondentes ó cofinanciamento do Fondo Social Europeo.</p>
<p>Consecuentemente con todo o anterior, e facendo uso da autorización expresa contida na disposición derradeira primeira do Decreto 12/1997, do 23 de xaneiro, consultado o Consello Galego de Relacións Laborais e o Consello Galego de Xuventude, en exer</p>
<p>cicio das facultades que me confire o artigo 34 da Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto.</p>
<p>1. A presente orde ten por obxecto o establecemento das bases polas que se rexerá o programa de axudas correspondentes ó servicio da área do autoemprego regulado no Decreto 12/1997, do 23 de xaneiro, que desenvolverá a Consellería de Familia, Muller e Xuventude, para o exercicio económico de 1997.</p>
<p>2. Co obxecto de proporcionar asesoramento gratuíto ós mozos emprendedores que pretendan crear na Comunidade Autónoma galega o seu propio posto de traballo mediante a constitución, preferentemente, de empresas de economía social, establécense, ó abeiro da presente orde, axudas para aquelas entidades que estando acreditadas conforme o procedemento establecido no Decreto 12/1997, do 23 de xaneiro, colaboren coa Consellería de Familia, Muller e Xuventude na prestación dos servicios de información, asesoramento e orientación ós emprendedores.</p>
<p>Artigo 2º.-Beneficiarios.</p>
<p>1. As entidades que se atopen inscritas no Rexistro de Entidades acreditadas conforme o procedemento regulado no capítulo II do Decreto 12/1997, do 23 de xaneiro, polo que se establecen as bases reguladoras do servicio da área do autoemprego, de orientación, formación e axuda ó autoemprego.</p>
<p>1.1. As entidades beneficiarias das axudas previstas na presente orde non poderán subcontrata-la prestación dos servicios de información, orientación e asesoramento.</p>
<p>2. Os emprendedores que precisen información, orientación e asesoramento.</p>
<p>Considérase emprendedor aquela persoa física que teña a vontade de crear, polo menos, o seu propio posto de traballo, mediante a posta en marcha dunha actividade económica, preferentemente, a través de fórmulas de economía social e xerenciada por el mesmo.</p>
<p>2.1. Os emprendedores deberán recibir persoalmente o asesoramento.</p>
<p>Capítulo I</p>
<p>Das entidades asesoras</p>
<p>Artigo 3º.-Selección.</p>
<p>As entidades que obtiveran o recoñecemento como entidade acreditada por parte da Dirección Xeral de Formación e Emprego e desexen colaborar como entidades asesoras na área do autoemprego da Consellería de Familia, Muller e Xuventude, poderán facelo sempre que sexan seleccionadas e requiridas polos emprendedores que presentando a solicitude</p>
<p>conforme o disposto no artigo 9º da presente orde obtivesen resolución favorable.</p>
<p>Artigo 4º.-Axudas.</p>
<p>A Consellería de Familia, Muller e Xuventude concederá ás entidades asesoras, polos servicios de asesoramento que presten ó abeiro da presente orde, unha axuda económica que poderá alcanzar ata un máximo de cinco mil pesetas por hora de asesoría e cincuenta mil pesetas por proxecto asesorado.</p>
<p>Artigo 5º.-Requisitos de aboamento.</p>
<p>Con independencia da súa contía e antes de proceder ó seu cobramento, as entidades beneficiarias das axudas previstas na presente orde, terán que acreditar:</p>
<p>a) Que se están ó día no pagamento nas súas obrigas tributarias e sociais, e que non teñen pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>b) Documentación xustificativa de que os gastos para os cales se concedeu a subvención foron efectuados e os servicios prestados, respectivamente, entendéndose por documentación xustificativa os vales de asesoramento así como memoria, en modelo oficial, do asesoramento facilitado.</p>
<p>c) Ficha de transferencia bancaria, en modelo oficial, que será facilitada nas respectivas delegacións provinciais da Consellería de Familia, Muller e Xuventude.</p>
<p>d) Certificado bancario de existencia de conta.</p>
<p>e) Declaración expresa de que non se percibe ningún tipo de axuda da mesma natureza concedida por calquera outra Administración pública.</p>
<p>f) Declaración pola que se expresa a aceptación ás actuacións de comprobación da Consellería de Familia, Muller e Xuventude previstas no artigo 14.2º do Decreto 52/1994, do 4 de marzo.</p>
<p>Artigo 6º.-Aboamento.</p>
<p>O aboamento das axudas farase efectivo en forma de pagamento único, unha vez rematado o programa e unha vez recibida a documentación indicada no artigo 5º, tendo en conta que a xustificación deberá realizarse, en todo caso, antes do día 15 de novembro de 1997.</p>
<p>Artigo 7º.-Publicidade.</p>
<p>Nas accións que se leven a cabo ó abeiro da presente orde deberá figurar no lugar onde se realicen estas, de forma visible, cartel publicitario, de acordo co modelo proporcionado pola Dirección Xeral de Formación e Emprego, no que se indique que esta acción está cofinanciada pola Xunta de Galicia, Consellería de Familia, Muller e Xuventude e o Fondo Social Europeo, ámbalas dúas denominacións cos seus respectivos anagramas.</p>
<p>Capítulo II</p>
<p>Dos emprendedores</p>
<p>Artigo 8º.-Axudas.</p>
<p>Os servicios de asesoramento e información serán prestados gratuitamente ós emprendedores por parte das entidades asesoras.</p>
<p>Artigo 9º.-Solicitudes.</p>
<p>Os emprendedores que desexen obte-los servicios de información e asesoramento da área do autoemprego deberán presenta-la solicitude, segundo modelo normalizado que se publica como anexo I á presente orde. Na solicitude deberá facer constar expresamente a entidade acreditada que desexe que lle preste o asesoramento.</p>
<p>Artigo 10º.-Prazo.</p>
<p>Os emprendedores dispoñen de prazo para a presentación de solicitudes ata o 30 de setembro e poderán facer uso dos servicios de información e asesoramento ata o 31 de outubro.</p>
<p>Artigo 11º.-Resolución.</p>
<p>1. As solicitudes dos emprendedores serán resoltas polo director xeral de Formación e Emprego. A resolución seralles notificada ós interesados e xunto con ela entregaráselle un talonario de dez vales de información e outro con dez vales de asesoramento, así como un documento de opción que lle permita ó emprendedor realizar cambios de entidade asesora.</p>
<p>2. A resolución dos expedientes deberá realizarse no prazo dun mes contado desde o día seguinte ó de remate do prazo para a presentación das solicitudes. Transcorrido este prazo sen que recaera resolución expresa, esta entenderase desestimatoria.</p>
<p>Disposicións adicionais</p>
<p>Primeira.-Sen prexuízo das facultades inspectoras que teñan atribuídas outros órganos da Administración do Estado e da Comunidade Autónoma, do Fondo Social Europeo, ou a Unidade Administradora do Fondo Social Europeo, no Ministerio de Traballo e Asuntos Sociais, a Consellería de Familia, Muller e Xuventude poderá realiza-las comprobacións e verificacións que considere precisas para a constatación do cumprimento do disposto nesta orde e demais normativas vixentes que resulten de aplicación.</p>
<p>Segunda.-O incumprimento total ou parcial de calquera das condicións, así como a duplicación da axuda con cargo a outros créditos dos orzamentos xerais do Estado, da Seguridade Social, Administración institucional, autonómica ou local ou da Unión Europea, constituirán causa determinante de revogación da axuda e do reintegro desta por parte do beneficiario ou solicitante, xunto cos xuros de demora, de acordo co establecido no artigo 78.6º da Lei 11/1992.</p>
<p>Terceira.-A Consellería de Familia, Muller e Xuventude poderá requirir en todo momento a documentación orixinal que se considere necesaria para acreditar mellor o exacto cumprimento das condicións esixidas no programa desta orde.</p>
<p>Cuarta.-A Consellería de Familia, Muller e Xuventude poderá asinar convenios de colaboración con entidades públicas ou privadas para desenvolve-las accións recollidas no capítulo primeiro do Decreto 12/1997, de 23 de xaneiro, polo que se establecen as bases reguladoras do servicio da área do autoemprego, de orientación, formación e axuda ó autoemprego, así como para realizar labores de titorías daqueles proxectos empresariais presentados por emprendedores que sexan seleccionados pola Consellería de Familia, Muller e Xuventude en virtude da súa viabilidade, innovación e complexidade.</p>
<p>Quinta.-A concesión das axudas reguladas na presente orde terá como límite global o crédito asignado nos orzamentos xerais para 1997, da Comunidade Autónoma, para o fin que perseguen e os compromisos que se reflicten no marco comunitario de apoio procedentes do Fondo Social Europeo.</p>
<p>Disposicións derradeiras</p>
<p>Primeira.-Facúltase o director xeral de Formación e Emprego para que dicte, no ámbito das súas competencias, as resolucións e aclaracións necesarias para o desenvolvemento e cumprimento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 18 de marzo de 1997.</p>
<p>Manuela López Besteiro</p>
<p>Conselleira de Familia, Muller e Xuventude</p>
<p>2351</p>

