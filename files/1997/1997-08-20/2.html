---
date: '1997-08-20'
id: 9CEA
page: 8
number: 159
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 31 de xullo de 1997 pola que se crea a Comisión Técnica de
  Subministracións do Servicio Galego de Saúde.
range: Orde
url: 'https://www.xunta.gal/dog/Publicados/1997/19970820/Anuncio9CEA_gl.html'
---
<p>O Servicio Galego de Saúde vén desenvolvendo un traballo de organización dos seus servicios co obxecto de conseguir unha maior eficiencia no desenvolvemento das súas competencias.</p>
<p>Para isto preséntase o obxectivo de mellora-los mecanismos de adquisición, homologación, subministración, almacenamento e distribución dos productos sanitarios e materiais utilizados nos seus centros, aproveitando as vantaxes económicas de escala que poidan presentarse.</p>
<p>Con tal fin, viñéronse desenvolvendo distintas actuacións nas que se contou coa participación de diversos centros e froito dos que se elaborou o manual de organización dos servicios de compras e aprovisionamentos do Sergas, así como a unificación de diversas familias de productos nun catálogo único de productos no organismo que continúa desenvolvéndose.</p>
<p>Por todo isto, considerando a conveniencia de dota-lo Sergas dun instrumento capaz de coordina-la actuación dos órganos implicados na execución das funcións mencionadas,</p>
<p>DISPOÑO:</p>
<p>Artigo 1º.-Crea-la Comisión Técnica de Subministracións do Servicio Galego de Saúde.</p>
<p>Artigo 2º.-Establécense como funcións desta comisión:</p>
<p>a) A coordinación dos órganos competentes nos procedementos de contratación de subministracións.</p>
<p>b) Velar polo cumprimento da normativa reguladora da clasificación, ordenación e homologación dos productos sanitarios.</p>
<p>c) Efectuar proposicións dirixidas á política de compras de subministracións de productos sanitarios dos centros do Servicio Galego de Saúde.</p>
<p>d) Efectuar propostas para a adquisición agregada de productos de utilización común.</p>
<p>e) Efectuar propostas de unificación da codificación de productos polo Servicio Galego de Saúde co obxectivo de manter un catálogo de productos para o organismo.</p>
<p>Artigo 3º.-A Comisión Técnica de Subministracións estará composta polos seguintes membros:</p>
<p>Presidente: o subdirector xeral de Orzamentos do Servicio Galego de Saúde.</p>
<p>Vocais: os responsables de compras e subministracións dos centros hospitalarios do Servicio Galego de Saúde.</p>
<p>Os responsables de compras e subministracións das xerencias de Atención Primaria do Servicio Galego de Saúde.</p>
<p>Secretario: un funcionario do Servicio Galego de Saúde designado pola Dirección Xeral de Recursos Económicos.</p>
<p>O funcionamento desta Comisión Técnica de Subministracións poderá constituír subcomisións para o seu funcionamento cando así o considere conveniente.</p>
<p>Disposicións derradeiras</p>
<p>Primeira.-Autorízase a Dirección Xeral de Recursos Económicos para dicta-las disposicións que sexan precisas para o desenvolvemento e execución do disposto nesta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 31 de xullo de 1997.</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>6430</p>

