---
date: '1997-11-18'
id: C886
page: 11
number: 223
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 20 de outubro de 1997 pola que se regula a matrícula oficial,
  excepcional e en determinados supostos, nos cursos quinto e sexto de piano das
  ensinanzas de música, conforme o plan de estudios regulado polo Decreto
  2618/1966, do 10 de setembro.
range: Orde
url: 'https://www.xunta.gal/dog/Publicados/1997/19971118/AnuncioC886_gl.html'
---
<p>O artigo 27.1º do Real decreto 986/1991, do 14 de xuño, modificado polo Real decreto 535/1993, do 12 de abril e polo Real decreto 1487/1994, do 1 de xullo, establece que a implantación dos cursos primeiro e segundo do primeiro ciclo do grao medio da nova ordenación do sistema educativo terá lugar nos cursos académicos 1995/96 e 1996/97 respectivamente.</p>
<p>Segundo o artigo 11, apartados 7, 11, 12, 15, 16 do Decreto 2618/1966, do 10 de setembro, para obte-las titulacións de profesor ou profesor superior de harmonía, contrapunto e composición; profesor superior de musicoloxía; profesor superior de dirección de coros e profesor superior de pedagoxía musical é necesario ter superados os tres cursos que comprenden o ensino de repentización instrumental, transposición e acompañamento.</p>
<p>Para cursa-la materia de repentización instrumental, transposición e acompañamento, é necesario ter superado o 5º curso de piano segundo establece o artigo 7, apartado E, do Decreto 2618/1966, do 10 de setembro.</p>
<p>Así mesmo, o dito decreto establece no seu artigo 11, apartado 9, que para obte-lo título de profesor superior de canto será preciso ter superado o sexto curso de piano.</p>
<p>Polo tanto, e co obxecto de garantirlles ós alumnos das ditas especialidades a posibilidade de remata-los seus estudios, esta consellería,</p>
<p>DISPÓN:</p>
<p>Primeiro.-A presente orde será de aplicación para os efectos de obte-las titulacións de profesor ou profesor superior de harmonía, contrapunto e composición; profesor superior de musicoloxía; profesor superior de dirección de coros; profesor superior de pedagoxía musical e profesor superior de canto.</p>
<p>Segundo.-Con carácter excepcional, os centros de ensinanzas musicais que impartan o grao medio conforme o Decreto 2618/1966, no ámbito da Comunidade Autónoma de Galicia, poderán admitir matrícula oficial dos cursos 5º e 6º de piano, os alumnos matriculados nalgunha das especialidades ás que se refire o apartado anterior, ata a extinción definitiva do grao medio establecido no plan de estudios do Decreto 2618/1966, e con independencia das probas extraordinarias que en aplicación do artigo 34 do Real decreto 986/1991, se convoquen para a obtención dos títulos de profesor e profesor superior.</p>
<p>Terceiro.-En ningún caso a matrícula oficial dos cursos 5º e 6º de piano, obxecto da presente orde, dará dereito a continua-los estudios da dita especialidade establecida no Decreto 2618/1966.</p>
<p>Cuarto.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 20 de outubro de 1997.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>6898</p>

