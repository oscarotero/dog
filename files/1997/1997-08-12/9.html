---
date: '1997-08-12'
id: '9986'
page: 7856
number: 154
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 7 de xullo de 1997 sobre axudas ós estudios náutico e
  marítimo-pesqueiros nos centros docentes dependentes da Consellería de Pesca,
  Marisqueo e Acuicultura, para o curso académico 1997-1998.
range: Orde
url: 'https://www.xunta.gal/dog/Publicados/1997/19970812/Anuncio9986_gl.html'
---
<p>O R.D. 4189/1982, do 29 de decembro, ó amparo das normas constitucionais, estatutarias e legais correspondentes traspasa á Comunidade Autónoma de Galicia funcións e servicios da Administración do Estado en materia de ensinanzas profesionais náutico-pesqueiras.</p>
<p>O Decreto 206/1990, do 15 de marzo, polo que se establece a estructura orgánica da Consellería de Pesca, Marisqueo e Acuicultura atribúe á Dirección Xeral de Formación Pesqueira e Investigación a organización e xestión nas ensinanzas profesionais náutico-pesqueiras.</p>
<p>Co obxecto de fomentar e potencia-la formación da poboación mariñeira, é necesario artella-las accións que faciliten o acceso á formación náutico e marítimo-pesqueira, con especial incidencia na formación permanente de adultos, ciclos formativos de grao medio e superior e formación profesional de 2º grao. Neste sentido, é fundamental a dotación de axudas ó transporte, de comedor e residencia. Esta acción é cofinanciada polo Fondo Social Europeo.</p>
<p>En virtude das atribucións conferidas no artigo 24 do Decreto 428/1993, do 17 de decembro, polo que se regula e refunde a normativa en materia de formación náutico-pesqueira,</p>
<p>DISPOÑO:</p>
<p>Artigo 1º</p>
<p>Convocar axudas cofinanciadas co Fondo Social Europeo para os alumnos que cursen estudios de formación náutico e marítimo-pesqueira nos centros docentes dependentes da Consellería de Pesca, Marisqueo e Acuicultura.</p>
<p>O pagamento do presente programa de axudas farase a cargo á aplicación orzamentaria 12.04.322S.480.0. formación profesional F.S.E. dos orzamentos xerais da Comunidade Autónoma de Galicia para 1997. Esta orde regula a súa concesión dentro dos preceptos legais de igualdade, concorrencia e publicidade.</p>
<p>Artigo 2º.-Fins.</p>
<p>Os estudios para os que se poderán solicitar axudas no curso académico 1997/1998 son os seguintes:</p>
<p>a) Marítimo-pesqueiros:</p>
<p>-Formación profesional de 2º grao, nas especialidades de máquinas, pesca marítima e navegación de cabotaxe.</p>
<p>-Ciclos formativos de grao medio e superior de formación profesional específica.</p>
<p>b) Náutico-pesqueiros:</p>
<p>-Mecánico naval maior, mecánico naval 1ª e 2ª clase, capitán de pesca, patrón de pesca de altura, patrón de 1ª clase pesca de litoral, patrón maior de cabotaxe e patrón de cabotaxe.</p>
<p>Artigo 3º.-Beneficiarios.</p>
<p>Poderán ser beneficiarios das axudas tódolos alumnos que cursen os estudios sinalados no artigo 2º en centros docentes dependentes da Consellería de Pesca, Marisqueo e Acuicultura e que reúnan os seguintes requisitos:</p>
<p>-Ser cidadán de calquera país da Unión Europea.</p>
<p>-Reuni-los requisitos académicos e profesionais esixidos polo ordenamento xurídico vixente.</p>
<p>-Non estar en posesión de título académico que habilite para actividades profesionais, a non ser que o dito título supoña un nivel ou grao inferior ó dos estudios que se pretendan realizar ou que estes estudios constitúan unha especialización dos xa realizados.</p>
<p>-Que a puntuación do baremo establecida para o efecto obtida polo alumno se sitúe dentro do crédito dispoñible.</p>
<p>Artigo 4º.-Clases e contía das axudas.</p>
<p>As axudas poderán te-los seguintes compoñentes:</p>
<p>a) Axuda para gastos determinados por razón da distancia entre o domicilio familiar do bolseiro e o centro docente.</p>
<p>b) Axudas para gastos derivados da residencia do alumno durante o curso escolar, fóra do domicilio familiar.</p>
<p>c) Axudas de manutención para alumnos que cursen estudios nos centros de Ribeira e A Illa de Arousa sempre que reúnan os requisitos esixidos.</p>
<p>Artigo 5º.-Axudas para transporte.</p>
<p>As axudas por razón da distancia no transporte diversificaranse na súa contía segundo a seguinte escala:</p>
<p>De 5,00 a 10,00 km: 21.000 ptas.</p>
<p>De 11,00 a 30,00 km: 42.000 ptas.</p>
<p>De 31,00 a 50,00 km: 85.000 ptas.</p>
<p>Máis de 50,00 km: 104.000 ptas.</p>
<p>En ningún caso serán compatibles as axudas por razón da distancia no transporte interurbano coa axuda de residencia.</p>
<p>Artigo 6º.-Axudas por residencia.</p>
<p>1. Para a adxudicación de axudas para gastos derivados da residencia do alumno fóra do domicilio familiar, requirirase que o solicitante acredite que, por razón da distancia entre o domicilio familiar e o centro docente e os medios de comunicación existentes, ten que residir fóra do domicilio familiar durante o curso. Para estes efectos os órganos de selección de bolseiros poderán considerar como domicilio da familia o máis próximo ó centro docente, aínda que non coincida co domicilio legal.</p>
<p>2. A contía das axudas por razón de residencia fóra do domicilio familiar será de 230.000 ptas.</p>
<p>3. Poderá ser denegada esta axuda cando existan prazas vacantes nas residencias dos centros docentes dependentes da Consellería de Pesca, Marisqueo e Acuicultura onde o alumno vai cursa-los seus estudios.</p>
<p>Artigo 7º.-Axudas de manutención.</p>
<p>A axuda de manutención defínese como os gastos derivados da comida do mediodía do alumno fóra do seu domicilio habitual por razón da distancia ós centros de ensino de Ribeira e da Illa de Arousa dependentes da Consellería de Pesca, Marisqueo e Acuicultura.</p>
<p>1. Poderán solicitar axuda de comedor os alumnos que acrediten documentalmente te-lo domicilio familiar a unha distancia superior a 10 km do centro docente ou ben que, aínda sendo inferior, acrediten a imposibilidade de chegar coa puntualidade requirida ás clases da tarde.</p>
<p>2. A axuda de comedor será incompatible coa axuda para gastos por razón da residencia do alumno durante o curso escolar fóra do domicilio familiar.</p>
<p>3. A contía máxima da axuda de manutención será de 34.500 ptas.</p>
<p>Artigo 8º.-Adxudicación de axudas.</p>
<p>A adxudicación das axudas farase conforme un baremo no que se terán en conta os seguintes conceptos: renda familiar, rendemento académico, tempo de embarque para a modalidade de formación permanente de adultos, idade e outras circunstancias familiares que se poidan xustificar. A puntuación resultante de sumar estes conceptos será a que determine a adxudicación das axudas convocadas.</p>
<p>1. Rendemento académico.</p>
<p>-Nota media de sobresaliente: 4 puntos.</p>
<p>-Nota media de notable: 3 puntos.</p>
<p>-Nota media de ben: 2 puntos.</p>
<p>-Nota media de suficiente: 1 punto.</p>
<p>-Nota media de insuficiente: 0 puntos.</p>
<p>Nas ensinanzas nas que existan cualificacións globais por curso aplicarase o baremo directamente. Cando a cualificación se faga por cada unha das disciplinas cursadas, obtense a nota media de todas e despois aplicarase o baremo.</p>
<p>Nos ciclos formativos, onde as cualificacións se fan de 1 ó 10, séguense as equivalencias que a continuación sinalamos:</p>
<p>10: matrícula.</p>
<p>9: sobresaliente.</p>
<p>7-8: notable.</p>
<p>6: ben.</p>
<p>5: suficiente, apto, validado.</p>
<p>3-4: insuficiente.</p>
<p>2. Tempo de embarque para a modalidade de formación permanente de adultos.</p>
<p>-Máis de 700 días: 5 puntos.</p>
<p>-De 500 a 700 días: 4 puntos.</p>
<p>-De 300 a 499 días: 3 puntos.</p>
<p>-De 100 a 299 días: 2 puntos.</p>
<p>-De 50 a 99 días: 1 punto.</p>
<p>3. Idade na formación permanente de adultos.</p>
<p>-Maiores de 25 anos: 3 puntos.</p>
<p>-Entre 20-25 anos (ámbolos dous inclusive): 2 puntos.</p>
<p>-Menores de 20 anos: 1 punto.</p>
<p>4. Renda familiar.</p>
<p>a) Por renda familiar entenderase a suma dos ingresos brutos obtidos no ano 1996 por tódolos membros computables da familia, calquera que sexa a súa procedencia, incluíndo no caso de bens de natureza urbana o 2% do seu valor catastral.</p>
<p>b) No caso de actividades empresariais, profesionais, artísticas, deportivas e agrarias, computaranse os rendementos netos.</p>
<p>c) A renda familiar dispoñible obterase despois de deducir da renda familiar o importe das retencións e ingresos a conta, os xuros de capitais investidos na adquisición da primeira vivenda, as cotizacións á Seguridade Social, dereitos pasivos e mutualidades obrigatorias, o 5% sobre os ingresos íntegros por rendementos do traballo cun tope máximo de 250.000 pesetas.</p>
<p>d) Os titulares de explotacións agrarias ou pesqueiras computarán, ademais, como ingresos os productos que utilicen para o seu propio consumo.</p>
<p>e) Considéranse membros da unidade familiar: o pai e a nai, os irmáns menores de 23 anos, o solicitante, os irmáns solteiros menores de vinteseis anos e que convivan no domicilio familiar ou os de maior idade, cando se trate de diminuídos físicos, psíquicos</p>
<p>ou sensoriais, así como os ascendentes dos pais que xustifiquen a súa residencia no mesmo domicilio que os anteriores co certificado municipal correspondente.</p>
<p>No caso de solicitantes que constitúan unidades familiares independentes, tamén se consideran membros da unidade familiar o cónxuxe ou, se é o caso, a persoa coa que estea unido por análoga relación así como os fillos se os houbera.</p>
<p>f) No caso de que o solicitante alegue a súa independencia familiar e económica, calquera que sexa o seu estado civil, deberá acreditar esta circunstancia e o seu domicilio, así como a titularidade ou o alugueiro da vivenda e os medios económicos con que conta.</p>
<p>g) Ó cociente da renda familiar dispoñible computada entre o número de membros da unidade familiar adxudicaráselle a seguinte puntuación:</p>
<p>Ata 525.000 ptas: 10 puntos.</p>
<p>De 525.001 a 600.000: 8 puntos.</p>
<p>De 600.001 a 675.000: 7 puntos.</p>
<p>De 675.001 a 750.000: 6 puntos.</p>
<p>De 750.001 a 825.000: 5 puntos.</p>
<p>De 825.001 a 900.000: 4 puntos.</p>
<p>De 900.001 a 975.000: 3 puntos.</p>
<p>De 975.001 a 1.050.000: 2 puntos.</p>
<p>De 1.050.001 a 1.125.000: 1 puntos.</p>
<p>Máis de 1.125.000: 0 puntos.</p>
<p>h) Poderanse denega-las axudas cando a comisión considere que a renda da unidade familiar é elevada.</p>
<p>5. Circunstancias familiares.</p>
<p>a) Ós aspirantes que teñan irmáns cursando estudios de FP2º grao, formación profesional específica, BUP ou universitarios fóra da súa residencia habitual, engadiránselles 3 puntos por cada un deles.</p>
<p>b) Ós aspirantes en condición de orfandade, 2 puntos.</p>
<p>c) Ós aspirantes membros de familia numerosa de 1ª clase 1 punto, de 2ª clase e honra, 2 puntos.</p>
<p>d) Ós aspirantes que teñan algún membro da unidade familiar en estado de enfermidade permanente ou con discapacidade, 3 puntos.</p>
<p>Tódolos apartados referentes ás circunstancias familiares deberán xustificarse documentalmente.</p>
<p>Artigo 9º.-Regras de procedemento.</p>
<p>1. Tódolos alumnos que soliciten axuda deberán cubri-lo impreso oficial que figura no anexo I.</p>
<p>2. Tódolos solicitantes, xunto coa solicitude, deberán presenta-la seguinte documentación:</p>
<p>-DNI do solicitante e demais membros da unidade familiar maiores de idade.</p>
<p>-Certificado de estudios, se fose o caso.</p>
<p>-Certificado de ter formalizada a matrícula.</p>
<p>-Libreta de navegación, se fose o caso.</p>
<p>-Certificado de empadroamento e residencia habitual.</p>
<p>-Fotocopia autenticada completa das declaracións polo imposto sobre a renda das persoas físicas dos compoñentes que integran a unidade familiar e que teñan a obriga de realizala, correspondentes ó ano 1996, ou declaración, segundo o modelo que se adxunta no anexo II, do cabeza de familia ou solicitante (se alegase a súa independencia familiar e económica), cando os ingresos obtidos sexan de contía inferior ós establecidos para a obrigatoriedade da presentación da declaración polo imposto sobre a renda das persoas físicas.</p>
<p>Artigo 10º.-Presentación de solicitudes.</p>
<p>1. As solicitudes presentaranse nos centros docentes onde os solicitantes vaian segui-los seus estudios durante o curso académico 1997-1998.</p>
<p>2. Así mesmo, as solicitudes poderán presentarse nas delegacións territoriais da Consellería de Pesca, Marisqueo e Acuicultura, ou ben a través dos mecanismos establecidos no artigo 38.4º da Lei 30/1992, do 26 de novembro, de réxime xurídico da administracións públicas e do procedemento administrativo común, no prazo de dous meses, contados a partir da entrada en vigor desta orde.</p>
<p>Artigo 11º.-Comisión de valoración.</p>
<p>1. Para o estudio das solicitudes presentadas e selección de posibles bolseiros, constituirase en cada centro unha comisión coa seguinte composición:</p>
<p>Presidente: o delegado territorial correspondente.</p>
<p>Vocais: director do centro. Xefe de estudios. Un representante da Dirección Xeral de Formación Pesqueira e Investigación. Dous profesores membros do consello escolar do centro docente. Un representante dos pais de alumnos, membro do consello escolar.</p>
<p>Secretario: o secretario do centro docente, que actuará como secretario da comisión, con voz e sen voto.</p>
<p>2. Das reunións celebradas polas comisións a que se refire o punto anterior, comezando pola da súa constitución, levantarase acta, que será remitida á Dirección Xeral de Formación Pesqueira e Investigación.</p>
<p>3. O funcionamento destas comisións axustarase ó disposto nas normas contidas para o efecto no capítulo II punto II da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>4. As solicitudes de bolsa deberán ser estudiadas e comprobadas para selecciona-las que deban ser atendidas, tendo prioridade a formación permanente de adultos e as de renovación dentro do ciclo.</p>
<p>5. A comisión de valoración cursará a denegación ós solicitantes que non reúnan ou acrediten os requisitos esixibles para seren bolseiros. Na notificación da denegación farase consta-la causa desta e informarase ó solicitante dos recursos que pode interpoñer, así como as revisións que poida solicitar.</p>
<p>6. Transcorrido o prazo de 10 días naturais, os ditos órganos elaborarán unha lista de solicitantes, tendo en conta a prelación segundo o baremo establecido para o efecto, que será remitido á Dirección Xeral de Formación Pesqueira e Investigación.</p>
<p>Artigo 12º.-Resolución.</p>
<p>1. A Dirección Xeral de Formación Pesqueira e Investigación, á vista das listas referidas no artigo anterior, determinará o número total de bolsas que poden ser concedidas en función dos recursos dispoñibles e ordenará a confección das listas de pagamento correspondentes.</p>
<p>A Dirección Xeral de Formación Pesqueira e Investigación poderá denega-la axuda se se comprobase a falsidade nalgún dos documentos aportados, así como que a familia do solicitante dispoña dunha renda familiar dispoñible elevada.</p>
<p>A falsidade dos datos ou falsificación de documentos que se presenten, calquera que sexa o momento no que se demostre a inexactitude, terá como consecuencia a perda de tódolos dereitos dos/das solicitantes que incorran en tal situación e, en consecuencia, a devolución total da cantidade percibida, ademais das responsabilidades a que houbese lugar, logo da apertura do correspondente expediente.</p>
<p>2. No caso de que os solicitantes obtiveran o mesmo coeficiente, terá preferencia o de renda familiar máis baixa sobre o de renda máis alta.</p>
<p>3. A lista definitiva de adxudicatarios farase pública nas delegacións territoriais correspondentes e no taboleiro de anuncios dos centros docentes respectivos. Esta resolución porá fin á vía administrativa.</p>
<p>4. Os alumnos ós que se lles denegara inicialmente a súa solicitude, ou como consecuencia da revisión formulada, poderán interpoñer, no prazo de un mes, recurso ordinario perante o conselleiro de Pesca, Marisqueo e Acuicultura, que será substanciado pola Dirección Xeral de Formación Pesqueira e Investigación.</p>
<p>5. A falta de notificación no termo de tres meses determinará a súa denegación presunta.</p>
<p>Artigo 13º.-Pagamento.</p>
<p>Os pagamentos faranse dunha soa vez polo importe concedido, unha vez rematado o curso para o que solicitou a axuda e logo de certificación do centro</p>
<p>de que os alumnos beneficiarios asistiron regularmente ás clases e se presentaron ós exames.</p>
<p>Artigo 14º</p>
<p>1. Os fillos dos que ostenten a condición de residentes no estranxeiro poderán participar na convocatoria de bolsas e axudas ó estudio cando vaian realizar estudios comprendidos na mesma, nos centros docentes dependentes da Consellería de Pesca, Marisqueo e Acuicultura.</p>
<p>2. O limiar de renda familiar per cápita multiplicarase polo coeficiente que corresponda segundo a táboa seguinte:</p>
<p>Países: Estados Unidos, Noruega, Suecia, Suíza, Alemaña e Dinamarca. Coeficiente: 2,3.</p>
<p>Países: Francia, Austria, Italia, Holanda, Bélxica, Luxemburgo, Australia, Canadá e Reino Unido. Coeficiente: 1,5.</p>
<p>Demais países. Coeficiente: 1,0.</p>
<p>3. As solicitudes de bolsa, que deberán ser formuladas no impreso oficial para o efecto, poderán consigna-los ingresos da familia en moeda propia do país en que se obteñan. O cálculo do seu contravalor en pesetas farase aplicando o tipo oficial que dea un resultado menor e que tivera a moeda respectiva o primeiro día hábil de 1997.</p>
<p>4. Os servicios diplomáticos e consulares de España no estranxeiro, especialmente as consellerías de Educación, informarán e prestarán a axuda necesaria para cubrir correctamente os impresos oficiais de solicitude, que deberán presentarse nos centros docentes onde se vaian face-los estudios, momento a partir do cal serán sometidas as solicitudes ós trámites ordinarios da convocatoria.</p>
<p>5. O desfrute de bolsa da Consellería de Pesca, Marisqueo e Acuicultura será, en todo caso, incompatible co desfrute de beneficios de análogo carácter procedentes da Dirección Xeral de Migracións.</p>
<p>Artigo 15º</p>
<p>Ningún alumno poderá percibir máis dunha bolsa, aínda que realice simultaneamente outros estudios. As bolsas e axudas ó estudio convocadas pola presente orde son incompatibles con calquera outro beneficio da mesma finalidade que poida recibirse doutras entidades ou persoas públicas ou privadas.</p>
<p>Disposicións derradeiras</p>
<p>Primeira.-Facúltase a Dirección Xeral de Formación Pesqueira e Investigación para dictar, no ámbito das súas competencias, as resolucións necesarias para o mellor cumprimento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 7 de xullo de 1997.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>6161</p>

