---
date: '1997-03-20'
id: 1030E
page: 2
number: 55
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 56/1997, do 6 de marzo, polo que se crea a Sociedade Pública de
  Investimentos de Galicia, S.A.
range: Decreto
url: 'https://www.xunta.gal/dog/Publicados/1997/19970320/Anuncio1030E_gl.html'
---
<p>Un dos principais obxectivos da Administración da Comunidade Autónoma de Galicia é dota-lo seu territorio dunha ampla rede de infraestructuras coa finalidade de supera-lo histórico atraso e deixar atrás as carencias neste ámbito.A conveniencia de coordina-los intereses públicos coas iniciativas privadas e a importancia de impulsa-la realización de investimentos públicos xustifican a busca de novas fórmulas de xestión e financiamento. Neste marco xorde a idea de crear unha entidade capaz de converterse nun órgano xestor dos recursos destinados a infraestructuras de titularidade da Xunta de Galicia, que se plasmou na disposición adicional décimo segunda da Lei 11/1996, do 30 de decembro, de presupostos xerais da Comunidade Autónoma de Galicia para 1997.</p>
<p>De acordo coa citada disposición adicional, esta entidade con personalidade xurídica e patrimonio propio, adoptará a forma dunha sociedade anónima promovida pola Comunidade Autónoma de Galicia por iniciativa do conselleiro de Economía e Facenda que, baixo a denominación Sociedade Pública de Investimentos de Galicia, S.A., asuma a responsabilidade de proxectar, construír, conservar, explotar e promocionar, por ela mesma ou por terceiras persoas, actuando por encargo do Consello da Xunta de Galicia, en nome e por conta propia ou en nome propio e por conta da Xunta de Galicia, segundo os termos dos encargos e os mandatos de actuación, toda clase de infraestructuras que a Xunta de Galicia promova ou participe, e tamén os servicios que se poidan instalar ou desenvolver nas ditas infraestructuras. Nas súas actuacións deberá respecta-los principios de publicidade e concorrencia propios da contratación administrativa.</p>
<p>En consecuencia, de conformidade co disposto no artigo 34 da Lei 1/1983, do 22 de febreiro, reguladora da Xunta e do seu presidente; así como nos artigos 47 e seguintes da Lei 3/1985, do 12 de abril, do patrimonio da Comunidade Autónoma e o regulamento que a desenvolve, de acordo igualmente co Real decreto lei 1564/1989, do 22 de decembro, polo que se aproba o texto refundido da Lei de sociedades anónimas, e en execución do disposto na disposición adicional décimo segunda da Lei 11/1996, do 30 de decembro, de presupostos xerais da Comunidade Autónoma de Galicia para 1997, e por proposta do conselleiro de Economía e Facenda, logo</p>
<p>de deliberación do Consello da Xunta de Galicia na súa reunión do día seis de marzo de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>Acórdase a creación, ó abeiro do artigo 55.2º do Estatuto de autonomía, e de conformidade co previsto no artigo 45.1º e 3º da Lei 3/1985, do 12 de abril, do patrimonio da Comunidade Autónoma de Galicia, da Sociedade Pública de Investimentos de Galicia, S.A.</p>
<p>Artigo 2º</p>
<p>O capital fundacional subscrito e desembolsado integramente pola Comunidade Autónoma de Galicia cífrase en cincocentos millóns de pesetas (500.000.000 de pesetas).</p>
<p>Artigo 3º</p>
<p>Apróbanse os estatutos da Sociedade Pública de Investimentos de Galicia, S.A.</p>
<p>Disposicións derradeiras</p>
<p>Primeira.-Facúltase a Consellería de Economía e Facenda para dicta-las normas necesarias para a execución, desenvolvemento e aplicación do presente decreto e para a realización de tódolos actos precisos para a constitución da Sociedade Pública de Investimentos de Galicia, S.A.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, seis de marzo de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>1971</p>

