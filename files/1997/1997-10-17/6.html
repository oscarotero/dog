---
date: '1997-10-17'
id: B7E2
page: 10
number: 201
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 291/1997, do 9 de outubro, polo que se acepta a cesión, a título
  gratuíto, do uso e aproveitamento da Casa Rectoral de Santo André de Campo
  Redondo, termo municipal de Ribadavia (Ourense), feita pola Diócese de Ourense
  a favor da Comunidade Autónoma de Galicia para sede do Museo Galego do Viño.
range: Decreto
url: 'https://www.xunta.gal/dog/Publicados/1997/19971017/AnuncioB7E2_gl.html'
---
<p>O Bispado de Ourense acordou ceder gratuitamente á Xunta de Galicia o uso e aproveitamento do</p>
<p>inmoble coñecido como Rectoral de Santo André de Campo Redondo, sito no termo municipal de Ribadavia (Ourense), así como a facultade de realizar nel as obras que foran necesarias para a instalación do Museo Galego do Viño.</p>
<p>Conforme os artigos 17.1 da Lei 3/85, do 12 de abril, do patrimonio da Comunidade Autónoma galega, e 34 do seu regulamento, aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta, por proposta da Consellería de Economía e Facenda. Así mesmo, os artigos 23.1 da mesma lei e 38.1 do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles superen o seu valor intrínseco; se ben non se consideran carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, por proposta do conselleiro de Economía e Facenda, feita nos termos nos que a Diócese de Ourense acordou a cesión, logo de deliberación do Consello da Xunta de Galicia na súa reunión do día nove de outubro de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>Acepta-la cesión gratuíta, ata o ano 2.018, do uso e aproveitamento do seguinte inmoble que pertence á Diócese de Ourense:</p>
<p>«Casa rectoral, cunha adega chamada Cueva, e dous locais máis, a adega e os locais son terreiros; ámbolos dous locais son construccións anexas á Casa Rectoral, sendo un deles un espacio de catorce metros cadrados con cociña e forno, e o outro, un galiñeiro de dez metros e cincuenta centímetros cadrados. A Casa Rectoral ten unha superficie de cento corenta e catro metros cadrados e mide todo o conxunto -casa, patio e edificacións anexas- setecentos trinta metros e cincuenta centímetros cadrados. A Casa Rectoral consta de soto, baixo e baixo-cuberta, cada un con cento corenta e catro metros cadrados por planta. Linda todo o conxunto: norte, propiedade de Benigno Rodríguez; sur, rúa García Penedo e leste e oeste, praza».</p>
<p>Artigo 2º</p>
<p>O dereito cedido sobre o inmoble arriba descrito adscríbese á Consellería de Cultura e Comunicación Social para a creación do Museo Galego do Viño.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documen</p>
<p>to público e á inscrición do dereito cedido no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do presente decreto.</p>
<p>Santiago de Compostela, nove de outubro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>7837</p>

