---
date: '1997-02-06'
id: 33CA
page: 1
number: 25
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 16/1997, do 30 de xaneiro, polo que se declara a urxente ocupación,
  para efectos de expropiación forzosa, polo Concello de Monforte de Lemos
  (Lugo), dos bens e dereitos necesarios para a realización das obras do
  proxecto de dotación de servicios na rúa Historiador Germán Vázquez (remate).
range: Decreto
url: 'https://www.xunta.gal/dog/Publicados/1997/19970206/Anuncio33CA_gl.html'
---
<p>O Concello de Monforte de Lemos (Lugo), en sesión celebrada o dia 30 de xaneiro de 1994, acordou aproba-lo proxecto de dotación de servicios na rúa Historiador Germán Vázquez (remate) e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O Concello remitiu a documentación complementaria para a correcta tramitación do expediente, con data de entrada no rexistro xeral da Consellería de Xustiza, Interior e Relacións Laborais o día 29 de novembro de 1996, baixo o número 12.529.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Calidade Medioambiental e Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Conselleria de Xustiza, Interior e Relacións Laborais o día 9 de xaneiro 1997, nº 227.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque esta rúa está situada en solo urbano e constitúe unha arteria fundamental para o tráfico rodado; é unha rúa antiga, perfectamente consolidada, pero que carece de servicios xa que non se acadou por vía amigable a disposición dos correspondentes terreos; a rúa ten moitas edificacións, incluso de</p>
<p>varias plantas que carecen de servicios esenciais e sen ocupa-los terreos incluídos no proxecto de expropiación non se poden acomete-los servicios xa que é imposible a conexión cos sistemas xerais dado que a conexión hai que efectuala polos terreos particulares. Hai que ter en conta a importancia da execución desta obra en aras do interese público, ou sexa, que esta rúa trascende do interese circunscrito a ela para incidir na importancia xeral dos habitantes do concello.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2 e 28.2 do Estatuto de autonomía de Galicia.</p>
<p>Na súa virtude e por proposta do consellerio de Xustiza, Interior e Relacións Laborais, e logo de deliberación do Consello da Xunta de Galicia na súa reunión do día trinta de xaneiro de mil novecentos noventa e sete,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Monforte de Lemos (Lugo), para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de dotación de servicios na rúa Historiador Germán Vázquez (remate).</p>
<p>Santiago de Compostela, trinta de xaneiro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>770</p>

