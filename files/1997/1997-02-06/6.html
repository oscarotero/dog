---
date: '1997-02-06'
id: 33BE
page: 1
number: 25
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 4 de febreiro de 1997 pola que se determinan os servicios mínimos
  dirixidos a garanti-los servicios prestados polo persoal médico que traballa
  nos servicios especiais e normais de urxencias da provincia de Pontevedra
  desde o día 7 de febreiro de 1997 e tódolos venres, sábados e domingos,
  durante toda a xornada laboral por tempo indefinido.
range: Orde
url: 'https://www.xunta.gal/dog/Publicados/1997/19970206/Anuncio33BE_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os que se atopa a sanidade.</p>
<p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
<p>O artigo 3 do citado decreto faculta os conselleiros competentes, por razón dos servicios esenciais afectados, para que mediante orde, e diante de cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>Convocada a folga que afecta o colectivo de médicos que traballan nos servicios especiais e normais de urxencias da provincia de Pontevedra, desde o día 7 de febreiro de 1997 e tódolos venres, sábados e domingos, durante toda a xornada laboral, por tempo indefinido, oído o comité de folga, esta consellería,</p>
<p>DISPOÑE:</p>
<p>Artigo 1º</p>
<p>A folga convocada desde o día 7 de febreiro de 1997 e tódolos venres, sábados e domingos, durante toda a xornada laboral por tempo indefinido, que afecta o colectivo de médicos que traballan nos servicios especiais e normais de urxencias da provincia de Pontevedra, enténdese condicionada ó mantemento dos servicios mínimos que se establecen nesta orde.</p>
<p>Os servicios mínimos que se fixan resultan totalmente imprescindibles para mante-la adecuada cobertura dos servicios da institución sanitaria, para</p>
<p>evitar de que se produzan graves prexuízos ós usuarios.</p>
<p>Tales mínimos responden á necesidade de compatibiliza-lo respecto ineludible ó exercicio do dereito á folga, coa atención ós usuarios que, baixo ningún concepto, poden quedar desasistidos polas características do servicio dispensado.</p>
<p>E por iso, mantéñense os servicios mínimos do 100% do persoal de presencia física necesarios para garanti-la asistencia imprescindible ós usuarios, consonte co criterio expresado polos representantes da Administración de conformidade co comité de folga no trámite da audiencia.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 4 de febreiro de 1997.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>
<p>721</p>

