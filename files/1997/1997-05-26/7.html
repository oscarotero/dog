---
date: '1997-05-26'
id: 1073E
page: 4877
number: 99
agency: CONSELLERÍA DE CULTURA E COMUNICACIÓN SOCIAL
section: III. OUTRAS DISPOSICIÓNS
title: >-
  Orde do 13 de maio de 1997 pola que se anuncia a concesión de axudas
  económicas, en réxime de concorrencia competitiva, a empresas xornalísticas e
  de radiodifusión.
range: Orde
url: 'https://www.xunta.gal/dog/Publicados/1997/19970526/Anuncio1073E_gl.html'
---
<p>En cumprimento do disposto no Decreto 417/1990, do 31 de xullo (DOG nº 157, do 10 de agosto), polo que se regulan as axudas para empresas xor</p>
<p>nalísticas e de radiodifusión e, en uso das facultades que teño conferidas,</p>
<p>DISPOÑO:</p>
<p>Artigo 1º</p>
<p>O obxecto da presente orde é a concesión de axudas económicas, en réxime de concorrencia competitiva, a empresas xornalísticas e de radiodifusión.</p>
<p>Artigo 2º</p>
<p>Poderán solicita-las axudas obxecto da presente orde as empresas xornalísticas e de radiodifusión que, reunindo os requisitos establecidos no Decreto 417/1990, do 31 de xullo, publiquen ou difundan informacións, programas, artigos, reportaxes, colaboracións ou seccións orientadas á observancia das finalidades previstas no artigo 2º do devandito decreto.</p>
<p>Artigo 3º</p>
<p>Quedan excluídos da concesión de axudas:</p>
<p>a) Os boletíns interiores de institucións.</p>
<p>b) As publicacións de partidos políticos, asociacións relixiosas ou entidades públicas.</p>
<p>c) As de distribución gratuíta.</p>
<p>d) As publicacións ou emisións que reciban axudas doutros organismos da Xunta de Galicia por conceptos similares ós previstos no Decreto 417/1990, do 31 de xullo.</p>
<p>Artigo 4º</p>
<p>A contía global das axudas non poderá exceder de cento cincuenta millóns (150.000.000) de pesetas, e serán concedidas con cargo á partida orzamentaria 10.04.353.F 470.0 dos presupostos xerais da Comunidade Autónoma de Galicia para o ano 1997.</p>
<p>Cada subvención individualizada non superará o 50% do importe total do orzamento das axudas.</p>
<p>Artigo 5º</p>
<p>As solicitudes, axustadas ó modelo oficial que se publica como anexo desta orde, dirixiranse ó director xeral de Medios de Comunicación Social e Audiovisual e deberán ir acompañadas da seguinte documentación:</p>
<p>A) Empresas xornalísticas:</p>
<p>1. Memoria na que se fagan consta-los números publicados durante o presente ano, ata o 31 de agosto, número de traballos ou artigos escritos en lingua galega durante o mesmo período e porcentaxe de publicacións, informacións ou emisións encamiñadas á normalización da lingua galega e difusión da identidade e cultura de Galicia.</p>
<p>2. Testemuño auténtico da escritura de poder cando o solicitante obre en representación da persoa física ou xurídica titular do medio.</p>
<p>3. Certificación da inscrición no Rexistro Mercantil, no caso de que o titular sexa persoa xurídica.</p>
<p>4. Copia do documento nacional de identidade do solicitante ou representante.</p>
<p>5. Copia do pagamento do IAE.</p>
<p>6. Xustificación de estar ó día nos pagamentos das obrigas tributarias e á Seguridade Social.</p>
<p>7. Certificación de non ter contraída ningunha débeda coa Comunidade Autónoma.</p>
<p>8. Declaración do número de exemplares difundidos da publicación de que se trate durante o período ó que alude o apartado 1º, acompañada da documentación que o acredite. Incidirá especialmente na valoración a certificación expedida pola Oficina da Xustificación da Difusión (OXD).</p>
<p>B) Empresas de radiodifusión:</p>
<p>1. Memoria na que se faga consta-la programación, especificando qué parte dela se realiza en lingua galega. Este último extremo acreditarase mediante declaración xurada.</p>
<p>2. A que se establece nos números 2, 3, 4, 5, 6 e 7 do apartado A do presente artigo.</p>
<p>3. Informe do Estudio Xeral de Medios relativo á audiencia media aproximada da emisora solicitante durante o período ó que se refire o apartado A.1.</p>
<p>Artigo 6º</p>
<p>As solicitudes poderán presentarse no rexistro xeral da Consellería de Cultura e Comunicación Social, sito na planta segunda do edificio administrativo número 5 de San Caetano, Santiago de Compostela, directamente ou a través dos procedementos establecidos no artigo 38.4 da Lei de réxime xurídico das administracións públicas e do procedemento administrativo común.</p>
<p>O prazo de presentación de solicitudes será de 30 días naturais a partir do 31 de agosto de 1997.</p>
<p>Artigo 7º</p>
<p>As solicitudes presentadas serán tramitadas polo servicio competente da Dirección Xeral de Medios de Comunicación Social e Audiovisual. A ditas solicitudes serán avaliadas por unha comisión integrada polos seguintes membros:</p>
<p>Presidente: o director xeral de Medios de Comunicación Social e Audiovisual.</p>
<p>Vocais:</p>
<p>-O director xeral de Política Lingüística da Consellería de Educación e Ordenación Universitaria, ou persoa en quen delegue.</p>
<p>-O director xeral de Cultura da Consellería de Cultura, ou persoa en quen delegue.</p>
<p>-Un funcionario da Dirección Xeral de Medios de Comunicación Social e Audiovisual con categoría non inferior á de xefe de servicio.</p>
<p>-O director da Oficina de Prensa.</p>
<p>Secretario: un funcionario da Dirección Xeral de Medios de Comunicación Social e Audiovisual con categoría de xefe de sección.</p>
<p>Artigo 8º</p>
<p>A valoración das solicitudes presentadas basearase nos seguintes criterios:</p>
<p>a) Uso da lingua galega.</p>
<p>b) Tirada de exemplares.</p>
<p>c) Número de lectores ou oíntes.</p>
<p>d) Porcentaxe de publicacións, informacións ou emisións encamiñadas á normalización da lingua galega e difusión da identidade e cultura de Galicia.</p>
<p>Artigo 9º</p>
<p>A comisión poderá solicitar tódolos informes que considere necesarios, elevando proposta ó Conselleiro de Cultura e Comunicación Social, para que adopte a resolución que proceda. A dita resolución pon fin á vía administrativa, e contra esta, poderase interpoñer no prazo de dous meses desde a súa notificación, recurso contencioso-administrativo perante o Tribunal Superior de Xustiza de Galicia.</p>
<p>Artigo 10º</p>
<p>A resolución respecto da presente liña de subvencións realizarase dentro dos tres meses desde o remate do prazo de presentación de solicitudes. Esgotado o devandito prazo sen resolución expresa, deberá entenderse desestimada a petición correspondente (artigo 43-2ºC), a contrario sensu, da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 11º</p>
<p>Con independencia da súa contía, e antes de proceder ó seu cobramento, os beneficiarios da subvención terán que acreditar que se atopan ó corrente das súas obrigas tributarias e sociais, e que non teñen pendente de pagamento ningunha débeda, por ningún concepto, coa Administración pública da Comunidade Autónoma.</p>
<p>O pagamento farase efectivo na súa totalidade unha vez adoptada a resolución á que se refire o artigo anterior.</p>
<p>Disposición derradeira</p>
<p>Nos aspectos non contidos na presente orde observarase o disposto nos artigos 78 e 79 da Lei 11/1992, de réxime financeiro e presupostario de Galicia, e a Lei 11/1996, do 30 de decembro, de presupostos xerais da Comunidade Autónoma galega para o ano 1997.</p>
<p>Santiago de Compostela, 13 de maio de 1997.</p>
<p>Jesús Pérez Varela</p>
<p>Conselleiro de Cultura e Comunicación Social</p>
<p>3757</p>

