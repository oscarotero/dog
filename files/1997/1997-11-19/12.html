---
date: '1997-11-19'
id: C976
page: 11
number: 224
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Resolución do 16 de setembro de 1997, da Delegación Provincial da Coruña, pola
  que se fai pública a declaración de impacto ambiental da solicitude de
  concesión de explotación derivada do permiso de investigación Oca, número
  6904.1.
range: Resolución
url: 'https://www.xunta.gal/dog/Publicados/1997/19971119/AnuncioC976_gl.html'
---
<p>En cumprimento do disposto no artigo 5 do Decreto 442/1990, do 13 de setembro, de avaliación do impacto ambiental para Galicia, faise público o acordo da Comisión Galega de Medio Ambiente, do 29 de xullo de 1997, pola que se formula a declaración de impacto ambiental do proxecto de explotación da concesión mineira Oca, nº 6904.1, situada nos concellos de Carballo e Coristanco (A Coruña), e promovido pola entidade Explotación de Rocas Industriales e Minerales, S.A., que se transcribe como anexo a esta resolución.</p>
<p>A Coruña, 16 de setembro de 1997.</p>
<p>Juan Ignacio Lizaur Otero</p>
<p>Delegado provincial da Coruña</p>
<p>ANEXO</p>
<p>Declaración de impacto ambiental</p>
<p>Examinada a documentación presentada, a Comisión Galega de Medio Ambiente establece pola presente declaración de impacto ambiental as seguintes condicións, ademais das incluídas no estudio de impacto ambiental, de forma que se asegure a minoración dos posibles efectos ambientais negativos, co fin de que a realización do proxecto poida considerarse ambientalmente viable.</p>
<p>A presente declaración refírese, en exclusiva, ás actuacións mineiras de explotación sobre a superficie de 142.958 m definida, dentro das cuadrículas mineiras 1 e 2, no proxecto de referencia.</p>
<p>Para outras zonas ou áreas que se vaian explotar precisaríase unha nova declaración.</p>
<p>1. Protección da atmosfera.</p>
<p>1.1. Dada a proximidade da zona de explotación ós lugares de Oca, Codesido, Picariñas e Monte Celo, adoptaranse as medidas necesarias de forma que nos devanditos lugares se garanta o cumprimento dos niveis de inmisión que, para partículas sedimentables, establece o Decreto 833/1975, do 6 de febreiro.</p>
<p>2. Protección do solo.</p>
<p>2.1. A capa vexetal procedente do recubrimento dos terreos afectados deberá amorearse en montóns de 2 m de altura máxima e támaras suaves, localizados nunha zona cha, a salvo de movementos de maquinaria e dotados de fochancas de garda. Se o seu período de aplicación excede de 1 ano, deberá estabilizarse mediante unha mestura de pratenses.</p>
<p>2.2. Para os cambios de combustible e aceites da maquinaria disporase de bidóns preparados para o efecto e a súa retirada realizaraa un xestor autorizado co que se deberá establece-lo pertinente contrato.</p>
<p>2.3. Non se poderá depositar nin acumular na explotación nin en terreos propios adxacentes ningún tipo de residuos sólidos diferente dos materiais propios procedentes da extracción.</p>
<p>3. Vexetación e paisaxe.</p>
<p>3.1. Dado que a zona de explotación resulta especialmente visible desde a zona de ladeira sita ó oeste, e máis concretamente desde ás poboacións de Picariñas, Codesido e Oca, procederase a implantar unha barreira arbórea ó longo da zona oeste da explotación, desde o comezo da actividade e empregando especies vexetais autóctonas, con exemplares de porte suficiente.</p>
<p>Así mesmo, respectarase sistematicamente todo tipo de vexetación existente nos límites das zonas que se vaian explotar e que sirva como pantalla visual ou acústica ou como barreira contra o po.</p>
<p>4. Protección da fauna.</p>
<p>4.1. O plan de restauración proposto deberá porse en práctica e levarse a cabo, de xeito progresivo, tal e como consta no documento presentado.</p>
<p>A remodelación do ocos creados realizarase de xeito que as pendentes dos noiros finais sexan como máximo de 1,5 (H):1 (V) facilitando o seu futuro uso forestal. A totalidade dos estériles xerados serán empregados na remodelación dos terreos afectados polos labores, non admitíndose en ningún caso a formación de entulleiras permanentes.</p>
<p>5. Documentación adicional.</p>
<p>O promotor da explotación remitiralle á Comisión Galega de Medio Ambiente, a través do órgano substantivo e nos prazos sinalados, a documentación que a continuación se relaciona:</p>
<p>5.1. Nun prazo non superior a tres meses, a partir de serlle notificado o contido da presente declaración: calendario e planificación, coordinadamente cos labores de extracción, dos traballos de restauración.</p>
<p>5.2. Nun prazo non superior a tres meses a partir do comezo dos traballos de explotación: un mapa de ruídos coa actividade en pleno funcionamento que inclúa os núcleos habitados máis próximos.</p>
<p>5.3. Anualmente e ata o remate dos traballos de explotación:</p>
<p>-Resultado das medicións dos niveis de inmisión de partículas sedimentables de acordo co exposto</p>
<p>no punto 1.1. da presente declaración, e medidas correctoras propostas no caso de supera-los devanditos límites.</p>
<p>-Reportaxe fotográfica sobre as medidas correctoras e protectoras levadas a cabo no correspondente ano e planificación da restauración prevista para o vindeiro ano.</p>
<p>6. Condicións adicionais.</p>
<p>6.1. O órgano substantivo fixará un aval para garanti-lo cumprimento do plan de restauración que poderá ser acumulativo se se considera axeitado. Este aval será renovado en función do cumprimento por parte do promotor do plan de restauración e o plan de labores anual.</p>
<p>6.2. As condicións indicadas nesta declaración de impacto ambiental (DIA) son de obrigado cumprimento para o promotor.</p>
<p>Non obstante, a empresa promotora poderalle solicitar ó órgano ambiental a revisión das medidas indicadas nesta declaración co obxecto de modificalas ou cambialas por otras naqueles supostos que tecnoloxicamente presentasen graves deficiencias para a súa implantación ou implicasen modificacións importantes na actividade industrial, e sempre e cando as novas medidas propostas permitan acada-los obxectivos e fins que se indican na presente declaración.</p>
<p>Nesta circunstancia, a empresa promotora solicitarallo á Comisión Galega de Medio Ambiente, achegando documentación técnica que xustifique as novas medidas propostas. Estas solicitudes remitiranse tres meses despois de serlle enviada a presente declaración polo órgano substantivo. Unha vez recibida a solicitude e documentación mencionadas, o órgano ambiental avaliaraas e comunicaralle o acordo adoptado á empresa promotora.</p>
<p>6.3. Se unha vez emitida esta declaración se manifestase algún outro tipo de impacto, severo ou crítico sobre o medio ambiente, o órgano substantivo, por propia iniciativa ou por solicitude da Comisión Galega de Medio Ambiente, poderá suspender cautelarmente a actividade ata determina-las causas que xeran os mencionados impactos e se corrixan estas.</p>
<p>6.4. Do mesmo xeito, o incumprimento total ou parcial por parte do promotor dos labores de restauración previstos serán causa suficiente para que se proceda ó peche cautelar e a adopta-las medidas oportunas en cumprimento da legalidade vixente.</p>
<p>6.5. O presente acordo, adoptado por esta comisión, non exime o promotor de solicitar tódolos permisos necesarios ós organismos competentes para levar a cabo a actividade.</p>
<p>6.6. O promotor queda obrigado a cumprir tódalas disposicións que se dicten con posterioridade, en relación con este tipo de actividades.</p>
<p>Santiago de Compostela, 29 de xullo de 1997. Secretario xeral da Comisión Galega de Medio Ambiente. Asdo. José Luis Aboal García-Tuñón. Visto e prace do presidente da Comisión Galega do Medio Ambiente. Asdo. Dositeo Rodríguez Rodríguez.</p>
<p>7467</p>

