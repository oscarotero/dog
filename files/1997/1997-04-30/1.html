---
date: '1997-04-30'
id: 5CFE
page: 3
number: 82
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 98/1997, do 14 de marzo, polo que se modifica o Decreto 116/1995, do
  31 de marzo, polo que se regula o control das biotoxinas en moluscos bivalvos
  e outros organismos procedentes da pesca, o marisqueo e a acuicultura.
range: Decreto
url: 'https://www.xunta.gal/dog/Publicados/1997/19970430/Anuncio5CFE_gl.html'
---
<p>Coa publicación do Decreto 116/1995, do 31 de marzo, da Consellería da Presidencia e Administración Pública, polo que se regula o control das biotoxinas en moluscos bivalvos e outros organismos procedentes da pesca o marisqueo e a acuicultura, queda establecido que é competencia da Consellería de Pesca, Marisqueo e Acuicultura a vixilancia e control sobre das biotoxinas nas zonas de producción, correspondendo á Consellería de Sanidade e Servicios Sociais a vixilancia e control dos moluscos nas fases de comercialización, transformación e mercados de venda.</p>
<p>A Directiva 91/492/CEE, do 15 de xullo, pola que se fixan as normas aplicables á producción e posta no mercado de moluscos bivalvos vivos, trasposta ó noso ordenamento xurídico polo Real decreto 308/1993, do 26 de febreiro, establece no seu capítulo V do anexo as condicións esixibles ós moluscos bivalvos vivos en canto a biotoxinas D.S.P. (Diarrheic Shellfish Poison) e P.S.P. (Paralytic Shellfish Poison).</p>
<p>Desde hai uns anos fixo aparición un novo tipo de toxina, a A.S.P. (Amnesic Shellfish Poison) constatandose a súa presencia nos moluscos das rías galegas e evidenciándose tamén a existencia de toxina A.S.P. en moluscos doutras procedencias, o que fai necesaria a regulación deste tipo de toxina e dos seus límites aceptables que permitan protexe-la saúde dos consumidores.</p>
<p>Aínda que a lexislación estatal non regula expresamente a posible presencia de toxina A.S.P. en moluscos bivalvos vivos, o R.D. 308/1993, do 26 de febreiro, sobre Regulamentación técnico-sanitario que fixa as normas aplicables á comercialización de moluscos bivalvos vivos, establece no punto 4 do capítulo V que «os moluscos bivalvos vivos destinados ó consumo humano inmediato... non conterán compostos tóxicos nin nocivos de orixe natural ou introducidos no medio ambiente».</p>
<p>Polo exposto, en virtude, das competencias de desenvolvemento lexislativo e execución da lexislación básica do Estado en materia de sanidade interior, atribuídas polo artigo 33.1º da Lei orgánica 1/1981, do 6 de abril, do Estatuto de autonomía de Galicia, é competencia exclusiva en materia de marisqueo e acuicultura polo seu artigo 27.15º, por iniciativa da Consellería de Sanidade e Servicios Sociais e da Consellería de Pesca, Marisqueo e Acuicultura, por proposta do conselleiro da Presidencia e Administración Pública e logo de deliberación do</p>
<p>Consello da Xunta de Galicia na súa reunión do catorce de marzo de mil novecentos noventa e sete,</p>
<p>DISPOÑO:</p>
<p>Artigo único.</p>
<p>O artigo 1 do Decreto 116/1995, do 31 de marzo, polo que se regula o control das biotoxinas e moluscos bivalvos e outros organismos procedentes da pesca, o marisqueo e acuicultura, terá a seguinte redacción:</p>
<p>«A cantidade de biotoxinas mariñas autorizadas en moluscos bivalvos vivos, equinodermos, tunicados e gasterópodos mariños, con destino ó consumo humano directo ou para a súa posterior transformación, será:</p>
<p>-Para a toxina paralizante dos moluscos (P.S.P.), nas partes comestibles dos moluscos -o corpo enteiro ou toda a parte comestible separada-, non deberá supera-los 80 microgramos por 100 gramos, determinada segundo a técnica descrita no anexo I.</p>
<p>-Para a toxina diarreica dos moluscos (D.S.P.), nas partes comestibles dos moluscos -o corpo enteiro ou toda a parte consumible separada- non debe dar reacción positiva, determinada segundo a técnica descrita no anexo II.</p>
<p>-Para a toxina anmésica dos moluscos (A.S.P.), nas partes comestibles dos moluscos -corpo enteiro ou partes consumibles por separado- non debe exceder de 20 microgramos de ácido domoico por gramo seguindo o método de análise H.P.L.C. ( cromatografía líquida de alta presión).</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, catorce de marzo de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>97-3377</p>

