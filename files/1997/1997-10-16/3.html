---
date: '1997-10-16'
id: B6CE
page: 10
number: 200
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 22 de setembro de 1997, da Delegación Provincial da Coruña, pola
  que se dispón a inscrición no rexistro e a publicación, no Diario Oficial de
  Galicia, do convenio colectivo provincial da empresa Harinas del Atlántico,
  S.A. (Hadasa).
range: Resolución
url: 'https://www.xunta.gal/dog/Publicados/1997/19971016/AnuncioB6CE_gl.html'
---
<p>Visto o expediente do convenio colectivo da empresa Harinas del Atlántico, S.A. (Hadasa) que tivo entrada nesta delegación provincial o día 11-9-1997, subscrito en representación da parte económica pola empresa, e da parte social polo comité de empresa o día 3-9-1997, de conformidade co disposto no artigo 90.2º e 3º, da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro rexistro de convenios colectivos de traballo existente nesta delegación provincial, e notificación ás representacións económica e social da Comisión Negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 22 de setembro de 1997.</p>
<p>Mª Reyes Carabel Pedreira</p>
<p>Delegada provincial da Coruña</p>
<p>Convenio Colectivo de ámbito de empresa</p>
<p>Harinas del Atlántico, S.A. (Hadasa)</p>
<p>Artigo 1º.-Ámbito de aplicación.</p>
<p>O presente convenio colectivo será de aplicación a tódolos traballadores e traballadoras que prestan os seus servicios na empresa Hadasa, sita en Ribeiriña, s/n, A Pobra do Caramiñal (A Coruña), así como os que ingresen na empresa durante a vixencia del.</p>
<p>Artigo 2º.-Vixencia e duración.</p>
<p>Terá unha duración de doce meses, entrando en vigor para tódolos efectos ó día 1 de xaneiro de 1997 ata o 31 de decembro de 1997. Durante a vixencia del, non poderá ser afectado polo disposto en convenio colectivo de ámbito distinto, todo iso ó abeiro de canto prevé o artigo 84 da Lei 8/1980, do 10 de marzo, que aprobou o Estatuto dos traballadores.</p>
<p>Artigo 3º.-Prórroga.</p>
<p>Ó cumpri-la data do seu vencemento, este convenio colectivo prorrogarase tacitamente de ano en ano, de non mediar denuncia, por calquera das partes, cunha antelación mínima dun mes.</p>
<p>Artigo 4º.-Condicións máis beneficiosas.</p>
<p>Respectaranse as condicións persoais máis beneficiosas cás asinadas neste convenio, manténdose o dito ó respecto en forma estrictamente ad personam.</p>
<p>Artigo 5º.-Retribucións.</p>
<p>Os salarios base establecidos neste convenio son os que se achegan na táboa salarial anexa.</p>
<p>Artigo 6º.-Antigüidade.</p>
<p>Os aumentos por antigüidade ó servicio da empresa quedan constituídos por dous trienios aboados ó 5% e quinquenios ó 10% calculados, en todo caso, sobre os salarios base de cada categoría profesional.</p>
<p>Artigo 7º.-Gratificacións extraordinarias.</p>
<p>Tódolos traballadores/as da empresa precibirán dúas gratificacións extraordinarias ó ano, que se chamarán de verán e Nadal. Percibiranse os días 15 de xullo e decembro, respectivamente, a razón dunha mensualidade de salario base, incrementada coa antigüidade correspondente.</p>
<p>Artigo 8º.-Paga de beneficios.</p>
<p>Tódolos traballadores da empresa percibirán en concepto de paga de beneficios, dentro do primeiro trimestre do ano, a cantidade correspondente a 25 días de salario base maila antigüidade.</p>
<p>Artigo 9º.-Horas extraordinarias.</p>
<p>As horas extraordinarias que se fagan aboaranse cos seguintes recargos:</p>
<p>-85% as feitas en día laborables.</p>
<p>-160% as que se fagan en domingos, festivos e despois das vintedúas horas.</p>
<p>Para calcula-lo valor das horas extraordinarias recorrerase á seguinte fórmula:</p>
<p>Salario hora = (salario mensual x 14,5 pagas + antigüidade ano)/(1.800 horas traballo ano).</p>
<p>O salario que resulte servirá de base para determina-lo importe das horas extraordinarias.</p>
<p>Artigo 10º.-Horas extras estructurais.</p>
<p>Polas especiais circunstancias que concorren nas actividades desta empresa, que ten que transformar mercadorías perecedeiras, as partes asinantes recoñecen a ineludible necesidade de traballar certo número de horas extraordinarias en relación co artigo 35 da Lei 8/1980, do 10 de marzo. Estas horas extraordinarias traballadas terán a consideración de estructurais, de acordo co estipulado no artigo 7 do Real decreto 82/1979, do 19 de xaneiro, e Real decreto 1858/1981, do 20 de agosto.</p>
<p>Artigo 11º.-Xornada laboral.</p>
<p>A xornada laboral queda fixada en 40 horas semanais, prestadas de luns a venres. En xornada continua 15 minutos de descanso.</p>
<p>En cumprimento do estipulado no apartado cuarto do artigo 35 da Lei 8/1980, do 10 de marzo, queda fixado un calendario laboral de 225 días efectivos de traballo.</p>
<p>Artigo 12º.-Plus de nocturnidade.</p>
<p>Para as horas traballadas en xornada nocturna (de 22 a 6 horas), establécese un plus consistente nun 25% do salario base máis antigüidade.</p>
<p>Artigo 13º.-Percecións en caso de ILT.</p>
<p>Os traballadores que sufran enfermidade ou accidente laboral percibirán, desde o primeiro día e durante un prazo máximo dun ano, o complemento necesario para que, sumado ás prestacións da Seguridade Social, alcancen o cen por cento do seu salario. Esta perceción procederá unicamente nos supostos de incapacidade laboral transitoria derivada de accidente ou enfermidade común que requira hospitalización.</p>
<p>A empresa poderá verificar en calquera momento o estado de enfermidade ou accidente do traballador/a, mediante persoal facultativo que para estes efectos nomee a empresa.</p>
<p>Toda negativa ó dito recoñecemento determinará a suspensión dos dereitos económicos que puidese existir por conta da empresa polas ditas situacións.</p>
<p>Artigo 14º.-Vacacións.</p>
<p>Tódolos traballadores desfrutarán de 30 días naturais de vacacións anuais, retribuídos a salario real. A dirección da empresa elaborará de mutuo acordo, cos delegados sindicais, un calendario de vacacións,</p>
<p>antes do día 31 de marzo, expoñéndose este no taboleiro de anuncios da empresa para coñecemento do conxunto de traballadores/as.</p>
<p>Artigo 15º.-Licencias retribuídas.</p>
<p>O persoal da empresa terá dereito a licencias retribuídas nos seguintes casos:</p>
<p>A) Matrimonio do traballador/a: 16 días naturais.</p>
<p>B) Parto da esposa: 3 días. No suposto de que este teña lugar fóra do domicilio ou residencia habitual do interesado, aumentarase a un día máis.</p>
<p>C) Falecemento do cónxuxe, fillos, pais, pais políticos e demais familiares ata segundo grao de consanguinidade ou afinidade: 3 días. Se precisa por tales causas facer un desprazamento, o total do permiso será de 5 días naturais.</p>
<p>D) Nos demais casos e supostos estarase ó estipulado no artigo 37 do Estatuto dos traballadores.</p>
<p>Artigo 16º.-Traballo da muller.</p>
<p>A muller terá os mesmos dereitos e obrigas có home. Se a realización de traballos tóxicos, penosos ou perigosos afectase a situación de embarazo ou maternidade, estes serán excluídos.</p>
<p>Artigo 17º.-Pezas de roupa de traballo.</p>
<p>A empresa facilitaralle a cada traballador dúas fundas ó ano, cunha duración que se calcula para tal período, entregándoselle as dúas pezas no mes de xaneiro; con tal medida permitirase que tales pezas de roupa poidan ser sometidas a lavado semanal obrigatorio. Ó cabo do ano, os traballadores entregaranlle á empresa as pezas de roupa recibidas no seu día independentemente do seu estado de conservación; por tanto son propiedade da patronal.</p>
<p>Artigo 18º.-Póliza de seguro.</p>
<p>A empresa subscribirá un seguro colectivo de vida e invalidez, en favor dos seus traballadores, cunha cobertura de 1.700.000 ptas. no caso de morte e 2.800.000 ptas. para os casos de invalidez.</p>
<p>Artigo 19º.-Persoal fixo.</p>
<p>Os traballadores que nun prazo de 10 anos permanecesen na empresa máis de cinco anos como persoal contratado, pasarán a fixos de cadro de persoal.</p>
<p>Artigo 20º.-Comisión paritaria.</p>
<p>A comisión paritaria será o órgano de interpretación, vixilancia, arbitraxe e conciliación do convenio. Estará constituída por un representante da empresa e outro dos traballadores.</p>
<p>Artigo adicional.</p>
<p>En cumprimento do previsto no artigo 26.5º da Lei 8/1980, do 10 de marzo, que aproba o Estatuto dos traballadores, faise constar:</p>
<p>a) Que o número de horas de traballo durante a vixencia do convenio será de 1.800 de traballo efectivo.</p>
<p>b) Que a remuneración anual dos traballadores, en función do dito número de horas, será a seguinte:</p>
<p>Categoría profesional e total pesetas.</p>
<p>Xerente: 3.146.362 ptas.</p>
<p>Axudante titulado: 2.794.943 ptas.</p>
<p>Xefe administrativo: 2.794.943 ptas.</p>
<p>Xefe de producción: 2.794.943 ptas.</p>
<p>Contable: 2.118.277 ptas.</p>
<p>Administrativo: 1.961.901 ptas.</p>
<p>Encargado: 1.887.654 ptas.</p>
<p>Auxiliar administrativo: 1.830.586 ptas.</p>
<p>Aspirante administrativo: 1.157.600 ptas.</p>
<p>Mecánico: 1.805.050 ptas.</p>
<p>Oficial: 1.779.451 ptas.</p>
<p>Chofer: 1.779.451 ptas.</p>
<p>Axudante: 1.684.159 ptas.</p>
<p>Peón: 1.718.820 ptas.</p>
<p>Táboa de salarios</p>
<p>Categoría e salario mes.</p>
<p>Xerente: 214.255 ptas.</p>
<p>Axudante titulado: 188.465 ptas.</p>
<p>Xefe administrativo: 188.465 ptas.</p>
<p>Xefe de producción: 188.465 ptas.</p>
<p>Contable: 142.837 ptas.</p>
<p>Administrativo: 132.297 ptas.</p>
<p>Encargado: 127.286 ptas.</p>
<p>Auxiliar administrativo: 123.438 ptas.</p>
<p>Aspirante administrativo: 78.058 ptas.</p>
<p>Mecánico: 121.716 ptas.</p>
<p>Oficial: 119.989 ptas.</p>
<p>Chofer: 119.989 ptas.</p>
<p>Axudante: 118.675 ptas.</p>
<p>Peón: 115.901 ptas.</p>
<p>Aprendiz menor de 18 anos: 78.134 ptas.</p>
<p>Disposición adicional segunda.</p>
<p>Os salarios establecidos na táboa salarial serán revisados se o IPC de decembro de 1997 supera o 2,8% respecto do 1 de xaneiro de 1997. O dito incremento aplicarase con carácter retroactivo desde o 1 de xaneiro de 1997.</p>
<p>Comisión paritaria.</p>
<p>Pola empresa: Álvaro Viéitez Davila.</p>
<p>Polos traballadores: Miguel Ángel Lorenzo Hermo (delegado sindical).</p>
<p>A Pobra do Caramiñal, 3 de setembro de 1997.</p>
<p>7791</p>

