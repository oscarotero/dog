---
date: '1997-03-05'
id: '10396'
page: 1
number: 44
agency: CONSELLERÍA DE CULTURA E COMUNICACIÓN SOCIAL
section: III. OUTRAS DISPOSICIÓNS
title: >-
  Resolución do 12 de febreiro de 1997, da Dirección Xeral de Patrimonio
  Cultural, pola que se incoa expediente para a declaración de ben de interese
  cultural coa categoría de lugar de interese etnográfico a favor da aldea de
  Seceda, no concello de Folgoso do Courel, provincia de Lugo.
range: Resolución
url: 'https://www.xunta.gal/dog/Publicados/1997/19970305/Anuncio10396_gl.html'
---
<p>Vista a solicitude realizada pola Secretaría Xeral para o Turismo da Xunta de Galicia, pola que se solicita a declaración de ben de interese cultural coa categoría de lugar de interese etnográfico a favor da aldea de Seceda, no concello de Folgoso do Courel, provincia de Lugo.</p>
<p>Vistos os informes dos servicios técnicos de esta dirección xeral, así como dos órganos consultivos da Consellería de Cultura e Comunicación Social en materia de bens culturais, sendo uns e outros favorables á incoación do expediente de declaración de ben de interese cultural.</p>
<p>Ó abeiro dos artigos 8 e 9 da Lei 8/1995, do 30 de outubro, do patrimonio cultural de Galicia, esta dirección xeral,</p>
<p>RESOLVE:</p>
<p>Primeiro.-Incoar expediente de declaración de ben de interese cultural coa categoría de lugar de interese etnográfico a favor da aldea de Seceda, no concello de Folgoso do Courel, provincia de Lugo.</p>
<p>Segundo.-Delimita-la zona afectada pola dita incoación do xeito que se especifica a continuación:</p>
<p>PLANO DO ANEXO I</p>
<p>Delimitación ambiental</p>
<p>A liña que define a delimitación do contorno de protección ambiental do lugar etnográfico de Seceda comeza na Ponte da Veiga sobre o río Lóuzara desde onde avanza, en dirección norte, cara a Cabanas de Monelos para atoparse co Rego de Montelongo. Segue, en dirección norte, o curso do regato ata chegar a unha ponte en Tras da Cova. Aquí cambia de dirección para acada-lo vértice do monte As Rozadas (1.112 m) e logo, en dirección suDeste chegar en liña recta ó Alto da Veiga de Arca (1204 m). Descende coincidindo coa liña divisoria de augas pasando polas cotas. 1.149, 1.165, 1.135, 1.158, 935, 533 m desta pasando polo Alto dos Monteiros, Monte de Campelín e Penedo Furado ata chegar de novo ó río Lóuzara, coincidindo no punto de desembocadura do Regato das Augas Rubias. Desde aquí pecha a delimitación coincidindo co trazado do río Lóuzara e ascendendo no sentido contrario ó da corrente ata acada-lo punto de partida na Ponte de Veiga, pechando deste xeito a delimitación.</p>
<p>PLANO ANEXO II</p>
<p>DelimitaciÓn do lugar de interese etnográfico-zona da Aldea</p>
<p>A liña trázase unindo correlativamente en orde alfabética os puntos que se definen a continuación do A ó M, e péchase unindo estes dous puntos.</p>
<p>Punto A. Extremo suroeste da aldea. Estrada de saída cara ó Incio. Situado na intersección desta estrada coa pista aberta no ano 1994 polo concello, que atravesa, en dirección nordés, ata a súa intersección co camiño que sae fronte á fachada sur da antiga escola (hoxe vivenda).</p>
<p>Punto B. Intersección da pista construída polo concello co camiño que sae da aldea fronte á fachada sur da antiga escola.</p>
<p>Tramo A-B. A liña coincidiría co eixe da pista construída polo concello.</p>
<p>Punto C. Situado no camiño máis noroeste da aldea (o que sae da fachada norte da antiga escola en dirección ós montes ). Coincide cuns muros pertencentes a unha antiga e pequena construcción adxectiva (almacén de castañas) situada na marxe dereita do camiño cara á aldea.</p>
<p>Tramo B-C. Liña recta imaxinaria que une, a través do souto de castiñeiros, o punto B co C.</p>
<p>Punto D. Está situado na intersección do camiño que bordea a aldea pola súa cara máis alta coa senda que comunica cos montes situados ó norte da aldea.</p>
<p>Coincide con dúas entradas a predios privados, un deles con dúas pilastras de cachotería de xisto e restos dunha cuberta de madeira. A outra, máis sinxela, situada á esquerda da anterior, situados de fronte a elas. Ámbalas dúas están situadas na marxe esquerda do camiño cara á aldea.</p>
<p>Tramo C-D. A liña coincide co eixo do camiño que une os puntos C e D.</p>
<p>Tramo D-E-F. A liña coincide coa bancada natural que separa os predios dedicados a labouras agrícolas na cara norte da aldea, ós que accede polas dúas cancelas descritas con anterioridade (fronte ó punto D). Bordea o predio polo seu lindeiro suroeste e noroeste ata chegar ó punto E situado no extremo noroeste do lindeiro que separa o predio citado co que na actualidade se atopa incultivado e pertence ou está relacionado coa antiga casa rectoral (hoxe en ruínas). Este último predio e o seu veciño polo suroeste, que quedan dentro da zona delimitada, atópanse nunha cota máis baixa cá bancada coa que coincide a liña.</p>
<p>Bordeando o último predio descrito (o non cultivado) polo seu lindeiro norte e nordés a liña avanza ata chegar ó punto F.</p>
<p>Punto F. No eixe do camiño da parte alta da aldea situado máis ó nordés, fronte á entrada da derradeira edificación da aldea -propiedade da familia Millán- (xusto antes do lavadoiro) e fronte á cancela situada na marxe contraria á edificación que comunica co predio veciño e descrito anteriormente.</p>
<p>Punto G. No eixe do camiño anterior á altura do lavadoiro e manancial pola súa cara norte.</p>
<p>Punto H. Depósito de auga para subministración da aldea construído en formigón armado sen revestir, no camiño que polo nordés da aldea comunica cos montes.</p>
<p>Tramo F-G-H. Polo eixe do camiño da parte alta da aldea situado mais ó nordés unindo o punto F co H, pasando polo punto G.</p>
<p>Tramo H-I. Liña que une o depósito de auga, pasando tanxencialmente a cara leste da alvariza (situada preto da cara leste do cemiterio), co punto I situado na intersección desa liña coa senda e regato que discorre paralelo ó muro do adro da igrexa cara ó leste.</p>
<p>Tramo I-J-K. A partir do punto I coincidindo co regato e continuando en dirección leste, ata chegar ó final do linde norte dos prados. Extremo nordés do derradeiro predio destinado a prado (punto J). Desde este punto en dirección norte-sur ata chegar á intersección desta liña co eixe da estrada de acceso a Seceda desde Seoane.</p>
<p>Punto K. No eixe da estrada de acceso a Seceda desde Seoane na intersección coa liña imaxinaria que en dirección norte sur pasa polo punto J.</p>
<p>Punto L. Situado a 50 m en proxección horizontal sobre a liña teórica que con dirección norte sur pasa polo centro da alvariza (punto a) situada ó sur da igrexa ó pé da estrada de acceso a Seceda desde Seoane.</p>
<p>Tramo K-L-M-A. Liña en proxección horizontal que une nun trazo recto os puntos K e L. A partir do punto L, paralela a unha distancia de 50 m ó eixe da estrada que, pasando por Seceda, une O Incio con Seoane, ata chegar ó punto M, situado a 50 m do punto A, en dirección perpendicular ó eixe da citada estrada. Do punto M ó A para pecha-la delimitación.</p>
<p>Zona do Muíño</p>
<p>Con centro no muíño unha circunferencia de radio 50 m medidos en proxección horizontal.</p>
<p>Terceiro.-Continua-la tramitación do expediente segundo as disposicións vixentes.</p>
<p>Cuarto.-Dar traslado da resolución ó alcalde do Concello de Folgoso do Courel, provincia de Lugo, e notificarlle que, de acordo co artigo 35 da Lei 8/1995, do 30 de outubro, do patrimonio cultural de Galicia:</p>
<p>«lº A incoación dun expediente de declaración de ben de interese cultural respecto dun inmoble determinará a suspensión das correspondentes licencias municipais de parcelación, edificación ou demolición nas zonas afectadas, así como dos efectos das xa outorgadas. A suspensión dependerá da resolución ou caducidade do expediente incoado.</p>
<p>2º As obras que, por causa de forza maior, interese xeral ou urxencia, débesen realizar con carácter inaprazable precisarán, en todo caso, autorización dos organismos competentes da Consellería de Cultura e Comunicación Social».</p>
<p>Quinto.-Notifica-la presente resolución ó Rexistro Xeral de Bens de Interese Cultural do Ministerio de Educación e Cultura, e ó Rexistro de Bens de Interese Cultural de Galicia.</p>
<p>Sexto.-A presente resolución será publicada no Diario Oficial de Galicia e no Boletín Oficial del Estado, abríndose un período de información pública de l mes, contado a partir do día seguinte ó da súa publicación no Diario Oficial de Galicia.</p>
<p>Santiago de Compostela, 12 de febreiro de l997.</p>
<p>Ángel Sicart Giménez</p>
<p>Director xeral de Patrimonio Cultural</p>
<p>1505</p>

