---
date: '1997-09-16'
id: A7EE
page: 9
number: 178
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Decreto 244/1997, do 24 de xullo, polo que se designa como laboratorio de
  referencia da Comunidade Autónoma de Galicia, para o control da calidade dos
  productos transformados da pesca, ó Centro Técnico Nacional de Conservación
  dos Productos da Pesca (Cecopesca).
range: Decreto
url: 'https://www.xunta.gal/dog/Publicados/1997/19970916/AnuncioA7EE_gl.html'
---
<p>A implantación de sistemas de aseguramento da calidade é, hoxe en día, un dos elementos básicos con que contan as industrias galegas de elaboración de productos de pesca para incrementa-la súa competitividade, tanto nos mercados nacionais como nos internacionais.</p>
<p>Iso esixe que se articule un mecanismo de cooperación entre a Administración autonómica e o sector privado, que fomente ó máximo a difusión nos mercados de que os productos da pesca transformados de Galicia reúnen uns requisitos de calidade que os fan óptimos para o consumo.</p>
<p>Nesta liña, seguindo as pautas marcadas pola Unión Europea e de acordo coas competencias que a Comunidade Autónoma de Galicia posúe, atribuídas polos artigos 27.15º, 30.2º e 33.1º da Lei orgánica 1/1981, do 6 de abril, do Estatuto de autonomía de Galicia, faise necesaria a designación dun laboratorio de referencia que, dispoñendo de infraestructura humana, material e administrativa necesaria, garanta o control da calidade dos productos elaborados da pesca, preservando a seguridade das informacións e resultados obtidos.</p>
<p>En relación ó sinalado anteriormente, o Centro Técnico Nacional de Conservación de Productos da Pesca, con sede en Vigo, laboratorio a través do que se levan a cabo as accións tecnolóxicas e de investigación e de desenvolvemento científico da Asociación Nacional de Fabricantes de Conservas, reúne a cualificación necesaria para a realización das funcións a que se refire este decreto.</p>
<p>Por todo iso, por iniciativa das consellerías de Pesca, Marisqueo e Acuicultura e Industria e Comercio, por proposta do conselleiro da Presidencia e Administración Pública e logo de deliberación do Consello da Xunta de Galicia na súa reunión do vintecatro de xullo de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>Desígnase como laboratorio de referencia da Comunidade Autónoma de Galicia para o control da calidade dos productos da pesca transformados o Centro Técnico Nacional de Conservación dos Productos da Pesca (Cecopesca), que se habilita nos termos expresados no artigo 2º do presente decreto.</p>
<p>Artigo 2º</p>
<p>1. O laboratorio de referencia poderá:</p>
<p>a) Certificar que as materias primas e productos finais por el analizados reúnen os parámetros de calidade tanto desde o punto de vista fisicoquímico como microbiolóxico e organoléctico, nos termos fixados pola Entidade Nacional de Acreditación, de acordo coas normas ISO/CEI.</p>
<p>b) Estable-las pautas de control dos procesos productivos que garantan o cumprimento do disposto no apartado anterior.</p>
<p>2. A Administración autonómica poderá consultarlle ó laboratorio de referencia en relación ós temas que a continuación se sinalan:</p>
<p>a) O asesoramento na elaboración de normativas de carácter sectorial para harmonizar ó máximo os intereses empresariais e os do consumidor.</p>
<p>b) O asesoramento nas funcións de información ós consumidores dos productos da pesca.</p>
<p>c) Calquera outra función que a Administración competente lle asigne.</p>
<p>Disposición adicional</p>
<p>O desenvolvemento regulamentario do presente decreto corresponderalle á consellería competente por razón da materia.</p>
<p>Disposición derradeira</p>
<p>O presente decreto entrará en vigor ós vinte días da súa publicación no Diario Oficial de Galicia.</p>
<p>Santiago de Compostela, vintecatro de xullo de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>7117</p>

