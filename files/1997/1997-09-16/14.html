---
date: '1997-09-16'
id: A826
page: 9
number: 178
agency: SERVICIO GALEGO DE SAÚDE
section: IV. OPOSICIÓNS E CONCURSOS
title: >-
  Acordo do 4 de setembro de 1997, do padroado da fundación Hospital Comarcal A
  Barbanza, polo que se anuncia a contratación do director da fundación.
range: Acordo
url: 'https://www.xunta.gal/dog/Publicados/1997/19970916/AnuncioA826_gl.html'
---
<p>O padroado da fundación Hospital Comarcal A Barbanza, con domicilio en Ribeira (A Coruña), na súa reunión constitutiva celebrada o día 4 de setembro de 1997 acordou, en uso das competencias que lle atribúe o artigo 11 f) dos seus estatutos, aprobados pola disposición adicional primeira do Decreto 229/1997, do 25 de agosto (DOG nº 165, do 28 de agosto) polo que se establece o modelo de xestión e administración dos hospitais Virxe da Xunqueira e A Barbanza, e publicados como anexo II do dito decreto, inicia-lo procedemento para o nomeamento do director da fundación, órgano superior unipersoal de xestión desta, nos termos previstos no artigo 5 da Lei 10/1996, do 5 de novembro, de actuación de entes e empresas nas que ten participación maioritaria a Xunta de Galicia, en materia de persoal e contratación.</p>
<p>En consecuencia, anúnciase publicamente a súa contratación conforme as seguintes bases:</p>
<p>Primeiro.-A designación do director corresponderalle ó padroado da fundación, formalizándose coa persoa designada un contrato laboral de alta dirección regulado no Real decreto 1382/1985, do 1 de agosto, polo que se regula a relación laboral de carácter especial do persoal de alta dirección, cun nivel retributivo axeitado ó seu cometido funcional. A duración do dito contrato non poderá exceder de 4 anos, prorrogables por acordo das partes e conforme as disposicións aplicables na materia.</p>
<p>Segundo.-Os aspirantes deberán presentar xunto coa solicitude un currículum vitae e xustificar mediante certificación ou copia compulsada os méritos nel alegados.</p>
<p>As ditas solicitudes dirixidas ó presidente do padroado da fundación remitiranse ó apartado de correos nº 2246 de Santiago de Compostela no prazo de dez días hábiles, contados a partir do seguinte ó da súa publicación no Diario Oficial de Galicia.</p>
<p>Terceiro.-Se resultase nomeado unha persoa que teña a condición de empregado público tramitarase da súa administración de orixe o pase á situación administrativa que legalmente lle corresponda.</p>
<p>Cuarto.-A resolución desta convocatoria farase pública no Diario Oficial de Galicia e poderase declarar deserto, de considerarse oportuno, o órgano convocado.</p>
<p>Santiago de Compostela, 4 de setembro de 1997.</p>
<p>Ignacio Martínez González</p>
<p>Presidente do padroado da fundación Hospital Comarcal A Barbanza</p>
<p>7064</p>

