---
date: '1997-05-19'
id: F42E
page: 4618
number: 94
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 16 de maio de 1997 pola que se modifica a Orde do 31 de decembro de
  1996 pola que se anuncian subvencións a empresas privadas para a mellora de
  balnearios, e se abre un novo prazo de solicitudes de subvención.
range: Orde
url: 'https://www.xunta.gal/dog/Publicados/1997/19970519/AnuncioF42E_gl.html'
---
<p>A exposición de motivos da Orde do 31 de decembro de 1996, pola que se anuncian subvencións a empresas</p>
<p>privadas para a mellora de balnearios (DOG nº 5, do 9 de xaneiro de 1997), sinala no seu parágrafo primeiro, que o turismo denominado de «sol e praia» produciu nalgúns casos o peche de establecementos balnearios.</p>
<p>Así mesmo, no artigo 2º da dita orde establécese que poden ser obxecto de subvención, entre outras, as accións dirixidas á posta en valor dos balnearios.</p>
<p>Polo exposto, estamos a ver que a pretensión da orde é a recuperación dos establecementos balnearios, tanto os que están en funcionamento, como aqueles que por diversas circunstancias tiveron que ser pechados.</p>
<p>Pero, como queira que no artigo 3º.5. da antedita orde se sinala que os establecementos para os que se solicita subvención deberán estar inscritos no REAT da Xunta de Galicia e no artigo 5º.1.h) se esixe documento acreditativo desta inscrición, estamos diante dun requisito de imposible cumprimento para aqueles establecementos balnearios que se atopan pechados debido a deterioración e antigüidade das súas instalacións, e polo tanto estase a xerar, coas esixencias anteditas, unha situación de falta de igualdade de oportunidades entre uns balnearios e outros, sendo esta situación contraria ós propios obxectivos da orde de subvencións pois a recuperación destes balnearios pechados é un dos obxectivos da orde ó falarse na mesma de accións dirixidas á posta en valor deles.</p>
<p>Polo exposto, considerouse axeitado corrixir esta posible discriminación para os potenciais solicitantes modificando para isto a orde de convocatoria no artigo 1, no apartado 5 do artigo 3 e no punto h) do apartado 1 do artigo 5º da orde de convocatoria, e así posibilitar que os titulares de balnearios pechados poidan solicitar tamén subvención. Así mesmo e, para os efectos de articula-la realización efectiva do dereito de solicitude de subvención, acórdase abrir un novo prazo de presentación de solicitudes de subvención, sen que a dita modificación nin a apertura do novo prazo de solicitudes de subvención altere a situación xurídica ou procedemental dos expedientes xa incoados ó abeiro da referida Orde do 31-12-1996.</p>
<p>Por todo isto e ó abeiro das facultades que legalmente teño atribuídas,</p>
<p>DISPOÑO:</p>
<p>Artigo 1º.-Das modificacións.</p>
<p>Primeira.-Engádese ó final do parágrafo primeiro do artigo 1 o seguinte: «, no caso de estar en funcionamento. Tamén poderán ser beneficiarios das subvencións as persoas físicas e xurídicas titulares (en calquera das formas de posesión que determina o Código civil) de instalacións balnearias pechadas pola deterioración das súas instalacións, sempre e cando, no proxecto que se sinala no artigo 5º.1.e).1º, se considere a creación de establecemento de aloxamento e restauración na instalación balnearia».</p>
<p>Segunda.-Engádese ó final do apartado 5 do artigo 3º o seguinte: «, agás os que estean pechados pola deterioración das súas instalacións».</p>
<p>Terceira.-Engádese ó final do punto h) do apartado 1 do artigo 5º o seguinte: «, agás os que estean pechados polA deterioración das súas instalacións».</p>
<p>Cuarta.-Engádese unha nova disposición adicional quedando a existente como Primeira e a nova como Segunda, a cal ten o texto seguinte: «Os titulares das instalacións balnearias que, pechadas pola deterioración das súas instalacións, reciban, ó abeiro desta orde, subvención para a súa posta en valor adquiren o compromiso de inicia-la actividade do establecemento nun prazo máximo de tres meses contados a partir da data da xustificación final do investimento subvencionado e mante-la actividade da instalación balnearia durante un período mínimo de 15 anos contados desde a data da autorización de apertura expedida pola Administración Turística pois, no caso contrario, e consonte o sinalado no artigo 78.5.c) da Lei 11/1992, do 7 de outubro, de réxime financeiro e presupostario de Galicia, os beneficiarios quedan obrigados a devolve-lo importe da subvención recibida cos correspondentes xuros de demora ó tipo que sinale a Lei de orzamentos do Estado do exercicio correspondente. Este </p>
<p>compromiso que se plasmará polo beneficiario da subvención nunha acta de manifestacións en escritura pública, remitirase á Secretaría Xeral para o Turismo coa solicitude de cobramento».</p>
<p>Artigo 2º.-Do prazo de solicitudes.</p>
<p>O prazo de presentación de solicitudes ó abeiro desta Orde do 16 de maio de 1997, modificadora da do 31 de decembro de 1996 pola que se anuncian subvencións a empresas privadas para a mellora de balnearios, queda establecido nun mes, contado desde o día da súa publicación no Diario Oficial de Galicia.</p>
<p>Santiago de Compostela, 16 de maio de 1997.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>3752</p>

