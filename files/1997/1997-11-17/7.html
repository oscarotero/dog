---
date: '1997-11-17'
id: C7D2
page: 11
number: 222
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 30 de setembro de 1997 pola que se regula a implantación do ensino do
  idioma inglés a distancia, programa That's English!, na Comunidade Autónoma de
  Galicia e se autoriza a súa impartición en determinados centros.
range: Orde
url: 'https://www.xunta.gal/dog/Publicados/1997/19971117/AnuncioC7D2_gl.html'
---
<p>A Lei orgánica 1/1990, do 3 de outubro, de ordenación xeral do sistema educativo, dedica o seu título II ás ensinanzas de réxime especial e establece, no artigo 50, que as ensinanzas de idiomas que se imparten nas escolas oficiais terán a consideración de ensinanzas de réxime especial e que para acceder a estas ensinanzas será requisito imprescindible ter cursado o primeiro ciclo da ensinanza secundaria obrigatoria ou estar en posesión do título de graduado escolar, do certificado de escolaridade ou de estudios primarios. Tamén dispón que as administracións educativas fomentarán o ensino de idiomas a distancia.</p>
<p>Así mesmo, esta lei dedica o seu título III á educación das persoas adultas, e sinala no artigo 51 que o sistema educativo garantirá que as persoas adultas poidan adquirir, actualizar, completar ou amplia-los seus coñecementos e aptitudes para o seu desenvolvemento persoal e profesional e que, para tal fin, as administracións educativas colaborarán con outras administracións públicas con competencias na formación de adultos.</p>
<p>Con datas do 18 de setembro de 1984 e do 11 de setembro de 1985, o Ministerio de Educación e Cultura e a Consellería de Educación e Ordenación Universitaria da Xunta de Galicia subscribiron cadanseus convenios de colaboración, con vixencia indefinida, sobre o ensino a distancia nos niveis non universitarios, e posteriormente asináronse anexos ós devanditos convenios para o seu desenvolvemento.</p>
<p>Con data do 3 de xullo de 1997 a Consellería de Educación e Ordenación Universitaria da Xunta de Galicia e Argentaria-Bex asinan un convenio de colaboración co obxecto de desenvolve-lo programa de ensino do idioma inglés a distancia That's English! na Comunidade Autónoma de Galicia. Este convenio é complementario do asinado entre o Ministerio de Educación e Cultura e Argentaria-Bex, con data do 5 de outubro de 1992, para o desenvolvemento do programa sinalado.</p>
<p>O estudio dunha lingua estranxeira hoxe en día é fundamental para desenvolverse nas situacións diversas da realidade contemporánea e constitúe, polo tanto, un instrumento necesario para o desenvolvemento persoal e profesional da poboación. Para facilita-lo acceso a estas ensinanzas, así como o apoio titorial ós alumnos e a súa avaliación, a Consellería de Educación e Ordenación Universitaria designa un número de centros que abrangue as zonas xeográficas de maior poboación do noso país, nos que se vai impartir este programa de ensino de inglés a distancia.</p>
<p>En consecuencia co anteriormente exposto e por proposta da Dirección Xeral de Ordenación Educativa e de Formación Profesional, esta consellería,</p>
<p>DISPÓN:</p>
<p>Primeiro.-Autoriza-la implantación das ensinanzas do idioma inglés a distancia, programa That's English!, a partir do curso 1997-1998, nas escolas oficiais de idiomas e institutos de educación secundaria que se relacionan no anexo da presente orde.</p>
<p>Segundo.-As ensinanzas ás que se refire a presente orde serán as do ciclo elemental do primeiro nivel do idioma inglés das escolas oficiais de idiomas, coas oportunas adaptacións curriculares para a súa impartición a través da modalidade a distancia.</p>
<p>Terceiro.-As escolas oficiais de idiomas da Coruña, Lugo, Ourense e Pontevedra serán centros de apoio administrativo para os efectos deste programa. O resto das escolas oficiais de idiomas e os institutos de educación secundaria autorizados para impartir estas ensinanzas quedarán adscritos ó centro de apoio administrativo da súa provincia para os efectos deste programa.</p>
<p>Cuarto.-Para poder cursar estas ensinanzas serán requisitos imprescindibles ser maior de 18 anos ou cumprilos no ano natural da matrícula e, ademais, ter cursado o primeiro ciclo do ensino secundario obrigatorio ou estar en posesión do título de graduado</p>
<p>escolar, do certificado de escolaridade ou de estudios primarios.</p>
<p>Quinto.-Autorízase a Dirección Xeral de Ordenación Educativa e de Formación profesional, a Dirección Xeral de Persoal e a Dirección Xeral de Centros e Inspección Educativa para dictar cantas normas sexan oportunas para o desenvolvemento da presente orde.</p>
<p>Sexto.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 30 de setembro de 1997.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>ANEXO</p>
<p>-Provincia da Coruña:</p>
<p>EOI da Coruña.</p>
<p>EOI de Ferrol.</p>
<p>IB Arcebispo Xelmírez I de Santiago de Compostela.</p>
<p>IES Agra de Raíces de Cee.</p>
<p>IB Mixto de Ribeira.</p>
<p>-Provincia de Lugo:</p>
<p>EOI de Lugo.</p>
<p>EOI de Monforte de Lemos.</p>
<p>EOI de Viveiro (filial de Monforte de Lemos).</p>
<p>IB San Rosendo de Mondoñedo.</p>
<p>-Provincia de Ourense:</p>
<p>EOI de Ourense.</p>
<p>IB Martaguisela do Barco de Valdeorras.</p>
<p>IB Xesús Taboada Chivite de Verín.</p>
<p>-Provincia de Pontevedra:</p>
<p>EOI de Pontevedra.</p>
<p>EOI de Vigo.</p>
<p>IB Ramón Mª Aller Ulloa de Lalín.</p>
<p>IB Calvo Sotelo de Vilagarcía de Arousa.</p>
<p>8642</p>

