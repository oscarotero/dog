---
date: '1997-01-02'
id: FA6A
page: 62
number: 1
agency: 'CONSELLERÍA DE AGRICULTURA, GANDERÍA E MONTES'
section: VI. ANUNCIOS
title: >-
  Resolución do 21 de outubro de 1996, da Dirección Xeral de Montes e Medio
  Ambiente Natural, pola que se declara a veda dos terreos, correspondentes ós
  montes veciñais en man común de Cabezo e Lamelas, Xinzo da Costa, Santirso e
  Serra de San Mamede, do concello de Maceda (Ourense).
range: Resolución
url: 'https://www.xunta.gal/dog/Publicados/1997/19970102/AnuncioFA6A_gl.html'
---
<p>Vista a acta da sesión do comité provincial de caza de Ourense, do 1 de outubro de 1996, no que se propón a veda dos terreos afectados polo expediente de creación do couto privado de caza A Serra, mentres non se resolva sobre este, xa que na actualidade teñen a condición de terreos de aproveitamento cinexético común.</p>
<p>Visto o informe de data 15 de outubro de 1996, do delegado provincial da Consellería de Agricultura, Gandería e Montes en Ourense, na súa calidade de presidente do comité provincial de caza, polo que se traslada a esta dirección xeral a acta da sesión do comité provincial de caza, do 1 de outubro de 1996, e se propón a veda dos devanditos terreos.</p>
<p>Vista a disposición derradeira da Orde do 31 de xullo de 1996, da Consellería de Agricultura, Gandería e Montes, pola que se determinan as épocas hábiles de caza durante a tempada 1996-1997, na que se faculta ó director xeral de Montes e Medio Ambiente Natural para dicta-las normas necesarias para o desenvolvemento e aplicación da devandita orde, esta Dirección Xeral de Montes e Medio Ambiente Natural,</p>
<p>RESOLVE:</p>
<p>Declarar de xeito excepcional a veda dos terreos afectados polo expediente de creación do couto privado denominado A Serra no concello de Maceda (Ourense), a descrición dos lindeiros dos que están recollidos no devandito expediente que consta no Servicio de Medio Ambiente Natural de Ourense.</p>
<p>A duración da veda será ata o peche do período hábil de caza con carácter xeral, que pola Orde do 31 de xullo de 1996 da Consellería de Agricultura, Gandería e Montes pola que se determinan as épocas hábiles de caza durante a tempada 1996-1997, está fixado no día 6 de xaneiro de 1997, ou ata a resolución do devantito expediente de constitución. A veda incluirá a prohibición de realizar batidas para a caza do raposo, que requiren autorización previa por parte do Servicio de Medio Ambiente Natural de Ourense, a partir do día 6 de xaneiro de 1997 e ata o día 26 de xaneiro de 1997, tal e como se recolle na devandita orde.</p>
<p>A veda suporá a prohibición do exercicio de calquera actividade cinexética en tódalas modalidades, incluídos o adestramento de cans, a celebración de xornadas de caza intensiva, competicións, soltas de animais ou calquera outra relacionada coa caza.</p>
<p>Santiago de Compostela, 21 de outubro de 1996.</p>
<p>Tomás Fernández-Couto Juanas</p>
<p>Director xeral de Montes e Medio Ambiente Natural</p>
<p>9322</p>

