---
date: '1997-03-21'
id: F21E
page: 2
number: 56
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 58/1997, do 20 de febreiro, polo que se crea a sociedade Redes de
  Telecomunicación Galegas Retegal, S.A.
range: Decreto
url: 'https://www.xunta.gal/dog/Publicados/1997/19970321/AnuncioF21E_gl.html'
---
<p>A posta en marcha dos diferentes servicios de telecomunicacións no ámbito da Comunidade Autónoma de Galicia, a súa xestión, o seu mantemento e comercialización, así como os retos que xa, hoxe en día, presentan as comunicacións por cable, satélite e ondas hertzianas, teñen na nosa Comunidade Autónoma unhas grandes posibilidades de crecemento que aconsellan a creación dunha entidade capaz de converterse nun órgano xestor dos recursos de telecomunicacións de titularidade da Xunta de Galicia.</p>
<p>Esta entidade, con personalidade xurídica e patrimonio propio, adoptará a forma dunha sociedade anónima participada pola Comunidade Autónoma de Galicia que, baixo a denominación Redes de Telecomunicación Galegas Retegal, S.A. asuma a responsabilidade de planificar e xestiona-las actuacións tendentes ó desenvolvemento de infraestructuras, redes, sistemas e servicios de telecomunicacións, así como de deseña-las estratexias de futuro dun gran mercado.</p>
<p>En consecuencia, de conformidade co disposto no artigo 34 da Lei 1/1983, do 22 de febreiro, reguladora da Xunta de Galicia e do seu presidente; así como nos artigos 47 e seguintes da Lei 3/1985, do 12 de abril, do patrimonio da Comunidade Autónoma e o regulamento que a desenvolve e de acordo igualmente co Real decreto lei 1564/1989, do 22 de decembro, polo que se aproba o texto refundido da Lei de sociedades anónimas; e por proposta da Consellería de Economía e Facenda, logo de deliberación do Consello da Xunta de Galicia na súa reunión do día vinte de febreiro de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>Acórdase a creación, ó abeiro do artigo 55.2º do Estatuto de autonomía, e de conformidade co previsto no artigo 45.1º e 3º da Lei 3/1985, do 12 de abril, do patrimonio da Comunidade Autónoma de Galicia, da sociedade pública Redes de Telecomunicación Galegas Retegal, S.A.</p>
<p>Artigo 2º</p>
<p>O capital fundacional subscrito e desembolsado integramente pola Comunidade Autónoma de Galicia cífrase en dez millóns de pesetas (10.000.000 de pesetas).</p>
<p>Artigo 3º</p>
<p>Apróbanse os estatutos da sociedade Redes de Telecomunicación Galegas Retegal, S.A.</p>
<p>Disposicións derradeiras</p>
<p>Primeira.-Facúltase a Consellería de Economía e Facenda para dicta-las normas necesarias para a execución, desenvolvemento e aplicación do presente decreto e para a realización de tódolos actos precisos para a constitución da sociedade Redes de Telecomunicación Galegas Retegal, S.A.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vinte de febreiro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>97-1935</p>

