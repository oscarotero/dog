---
date: '1997-11-13'
id: C622
page: 10
number: 220
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 24 de setembro de 1997 pola que se convocan as bolsas de investigación
  1997.
range: Orde
url: 'https://www.xunta.gal/dog/Publicados/1997/19971113/AnuncioC622_gl.html'
---
<p>O Servicio Galego de Saúde ten encomendado entre as súas funcións o fomento e desenvolvemento de estudios e investigacións científicas na área de saúde. Coa finalidade de potencia-la investigación no ámbito da atención sanitaria especializada a Dirección Xeral de Atención Especializada destina unha contía de 10.000.000 de ptas. a unha convocatoria de bolsas tanto para persoas individuais coma para equipos de investigación que realicen tarefas de investigación en Galicia dentro da rede de hospitais do Sergas (públicos e concertados).</p>
<p>Por todo isto, conforme o establecido no artigo 78 da Lei 11/1992, do 7 de outubro, de réxime financiero e presupostario, e de acordo co artigo 34 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º</p>
<p>Convócanse bolsas para a realización de traballos de investigación en Galicia, dentro da rede de hospitais do Sergas (públicos e concertados) que se inicien durante o presente exercicio.</p>
<p>Poderá solicitar estas axudas o persoal sanitario e outro persoal vinculado ó sector da saúde que preste os seus servicios no Servicio Galego de Saúde, dentro da Atención Especializada, ben a título persoal ou ben como equipos de investigación.</p>
<p>Artigo 2º</p>
<p>Serán preferentes aqueles traballos que traten as seguintes áreas:</p>
<p>Epidemiolóxica:</p>
<p>-Estudios de incidencia e prevalencia para a globalidade da comunidade autónoma.</p>
<p>Avaliación de:</p>
<p>-Hospitais e/ou servicios.</p>
<p>-Custos sanitarios.</p>
<p>-Sistemas de información sanitaria.</p>
<p>-Recursos asistenciais por área sanitaria, provincia e/ou autonomía.</p>
<p>Avaliación de técnicas de diagnóstico e/ou tratamento existentes ou que se vaian implantar.</p>
<p>Artigo 3º</p>
<p>As axudas serán incompatibles con calquera outra destinada ó mesmo traballo. En ningún momento se subvencionarán traballos xa finalizados.</p>
<p>Artigo 4º</p>
<p>1. As solicitudes das bolsas dirixiranse á Dirección Xeral de Atención Especializada, conforme o modelo recollido no anexo, e presentaranse no rexistro da Consellería de Sanidade e Servicios Sociais ou nos rexistros das delegacións desta ou nas direccións provinciais do Sergas ou por calquera dos procedementos establecidos no artigo 38.4º da Lei 30/1992.</p>
<p>2. Xunto coa solicitude deberase presenta-la seguinte documentación:</p>
<p>a) Currículum vitae do ou dos solicitantes, coa correspondente xustificación orixinal ou copia compulsada dos méritos alegados.</p>
<p>b) Fotocopia cotexada do NIF.</p>
<p>c) Declaración xurada de non ter solicitado nin recibido ningún tipo de axuda para o traballo obxecto desta convocatoria.</p>
<p>d) Memoria explicativa do traballo que se vai desenvolver, cunha estructura de introducción e xustificación do traballo, obxectivos, material e métodos e datas previstas de inicio e finalización.</p>
<p>e) Orzamento xeral solicitado desagregado por conceptos de gastos.</p>
<p>f) Certificación da dirección ou xerencia do centro de traballo onde se xustifique que o solicitante exerce actualmente nel e o compromiso da facilitación, por parte do centro, da infraestructura material para a súa realización.</p>
<p>g) Certificado bancario acreditativo de que o solicitante é o titular da conta a través da que se desexa percibi-la subvención e no que conste o código da entidade bancaria, da sucursal e da conta correspondente.</p>
<p>3. O prazo de presentación será de 15 días contados desde o día seguinte ó da publicación desta convocatoria.</p>
<p>Artigo 5º</p>
<p>1. A proposta de adxudicación das bolsas correspóndelle a unha comisión que estará formada por:</p>
<p>-O director xeral de Atención Especializada.</p>
<p>-A subdirectora xeral de Programas en Atención Especializada.</p>
<p>-O xefe do Servicio de Saúde Mental, Docencia e Investigación en Atención Especializada.</p>
<p>-O xefe da Sección de Investigación en Atención Especializada que actuará como secretario.</p>
<p>2. Para a concesión das axudas poderán valorarse, ademais das preferencias establecidas no artigo 2º, os seguintes criterios:</p>
<p>a) Interese do traballo para a sanidade galega.</p>
<p>b) Adecuación entre o posto desempeñado e o traballo que se vai realizar.</p>
<p>c) Conformidade do orzamento solicitado ó labor que se vai desenvolver.</p>
<p>d) Contía solicitada.</p>
<p>Artigo 6º</p>
<p>1. Unha vez finalizado o traballo, remitirase á Dirección Xeral de Atención Especializada unha memoria completa do labor desenvolvido indicando os seguintes apartados: introducción, xustificación e obxectivos, material e métodos, resultados, discusión e conclusións.</p>
<p>2. Os traballos e mailos resultados obtidos serán propiedade dos seus autores, mais no momento de facelos públicos deberá consta-la referencia específica da axuda recibida por parte da Xunta de Galicia, debendo enviar á comisión que resolve o concurso un exemplar das publicacións correspondentes, no caso de habelas.</p>
<p>3. A Xunta de Galicia reserva para si o dereito de emprega-los resultados destes traballos para a realización dos seus propios estudios e planificacións.</p>
<p>Artigo 7º</p>
<p>1. As solicitudes serán resoltas polo presidente do Servicio Galego de Saúde no prazo de 15 días naturais contados desde o vencemento do prazo de presentación das instancias, e publicarase no taboleiro de anuncios do Servicio Galego de Saúde e nos das súas direccións provinciais. Se as solicitudes non se resolvesen no prazo establecido, entenderase desestimadas.</p>
<p>2. Cada beneficiario deberá realizar un acto expreso de aceptación da axuda e das súas condicións dirixido á Dirección Xeral de Atención Especializada do Servicio Galego de Saúde, no prazo máximo de 10 días naturais contados a partir do momento</p>
<p>en que se publique a resolución. Transcorrido ese prazo sen efectua-la aceptación, entenderase que renuncia á axuda.</p>
<p>Artigo 8º</p>
<p>1. O orzamento global previsto é de dez millóns de pesetas aportados polo Servicio Galego de Saúde con cargo á aplicación orzamentaria 5001.2400.780.1.</p>
<p>2. A dotación orzamentaria para cada traballo dependará do número de beneficiarios e do orzamento que aprobe a comisión para cada caso.</p>
<p>Artigo 9º</p>
<p>O pagamento das bolsas efectuarase unha vez acreditados os correspondentes xustificantes de gasto e memoria do traballo conforme o previsto no artigo 6º.1.</p>
<p>Con carácter excepcional, e por resolución motivada do presidente do Sergas, poderá autorizarse un anticipo de ata o 50% da subvención naqueles casos en que o investimento esixa pagamentos inmediatos.</p>
<p>Artigo 10º</p>
<p>Os solicitantes que non resulten beneficiarios da axuda poderán solicitar dentro do prazo dun mes, contado a partir da publicación da resolución, a devolución da documentación presentada, mediante escrito dirixido á Dirección Xeral de Atención Especializada. No caso de non solicitaren a dita devolución no prazo indicado, procederase á súa destrucción.</p>
<p>Artigo 11º</p>
<p>O incumprimento da finalidade da bolsa ou das condicións ou obrigas que se estipulan nesta orde, dará lugar á perda dela e á devolución do percibido cos seus xuros de demora.</p>
<p>Santiago de Compostela, 24 de setembro de 1997.</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>e presidente do Servicio Galego de Saúde</p>
<p>8513</p>

