---
date: '2016-08-01'
id: G0423-200716-0001
page: 33758
number: 144
agency: Consellería de Infraestruturas e Vivenda
section: III. Outras disposicións.
title: >-
  DECRETO 91/2016, do 14 de xullo,  polo que se declara, en concreto, a
  utilidade pública e se dispón a urxente ocupación dos bens e dereitos
  afectados polo proxecto de trazado e o estudo de impacto ambiental da obra de
  conexión CG 1.5 en Sampaio-Portobravo, de clave AC/12/031.01.
range: Decreto
url: >-
  https://www.xunta.gal/dog/Publicados/2016/20160801/AnuncioG0423-200716-0001_gl.html
---
<p>Antecedentes:</p>
    <p>O 22 de maio de 2014 publícase no Diario Oficial de Galicia (núm. 97) a Resolución do 15 de maio de 2014 pola que se somenten ao trámite de información pública o proxecto de trazado e o estudo de impacto ambiental da obra de conexión CG 1.5 en Sampaio-Portobravo, de clave AC/12/031.01, así como a relación individual de bens, dereitos e propietarios afectados polo proxecto referenciado.</p>
    <p>Posteriormente, e tras a análise das alegacións e informes presentados, o 1 de xullo de 2015 se aproba o expediente de información pública e definitivamente o proxecto de trazado e o estudo de impacto ambiental da obra de conexión CG 1.5 en Sampaio-Portobravo, de clave AC/12/031.01. </p>
    <p>O mencionado proxecto de trazado ten por obxecto a mellora da conexión do corredor CG 1.5 Brión-Noia en Sampaio co núcleo de Portobravo no concello de Lousame. Para isto formúlase unha nova vía con enlace coas estradas autonómicas AC-543, AC-311 e AC-308, que fornece unha conexión máis curta e máis segura ao evitar o treito en travesía.</p>
    <p>A xustificación da urxencia de ocupación dos bens e dereitos precisos para a execución desta actuación vén motivada porque na vía obxecto do proxecto débense corrixir as interseccións existentes coa construción de novas rotondas, mellorando a seguridade e eficiencia da vía. Tamén se dotará de maior accesibilidade o núcleo de Noia e o seu polígono industrial.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar á realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Vivenda e logo da deliberación do Consello da Xunta de Galicia, na súa reunión do día catorce de xullo de dous mil dezaseis,</p>
    <h2>DISPOÑO:</h2>
    <p>Artigo único. Declarar, en concreto, a utilidade pública e a necesidade de urxente ocupación para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de trazado e o estudo de impacto ambiental da obra de conexión CG 1.5 en Sampaio-Portobravo, de clave AC/12/031.01.</p>
    <p>Santiago de Compostela, catorce de xullo de dous mil dezaseis</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Vivenda</p>

