---
date: '1997-03-19'
id: 474A
page: 2
number: 54
agency: 'CONSELLERÍA DE AGRICULTURA, GANDERÍA E MONTES'
section: I. DISPOSICIÓNS XERAIS
title: >-
  Orde do 4 de marzo de 1997 pola que se establece o procedemento para a
  concesión de restitucións á producción no sector dos cereais e do arroz.
range: Orde
url: 'https://www.xunta.gal/dog/Publicados/1997/19970319/Anuncio474A_gl.html'
---
<p>No artigo 7 do Regulamento (CEE) 1766/1992, do Consello, do 30 de xullo, que establece a Organización Común de Mercado (OCM) no sector dos cereais, prevese a concesión dunha restitución á producción para o amidón obtido a partir de millo e trigo, ou para fécula de pataca, ademais de para certos productos derivados, utilizados na fabricación de determinadas mercadorías.</p>
<p>O artigo 9 do Regulamento 1418/1976, do Consello, do 21 de xuño, que establece a OCM do arroz, na súa actual redacción, prevé a restitución pola producción de amidón e determinados productos derivados obtidos a partir deste cereal, para a fabricación de determinadas mercadorías.</p>
<p>Pola súa banda, as disposicións de aplicación dos anteditos regulamentos comunitarios recóllense no Regulamento (CEE) 1722/1993, da Comisión, do 30 de xuño.</p>
<p>Polo Decreto 76/1996, do 29 de febreiro, asumíronse os servicios transferidos polo Real decreto 92/1996, como ampliación de medios en materia de agricultura, concretamente as funcións desenvolvidas polo Fondo Español de Garantía Agraria (FEGA) (antigo SENPA). De acordo con estas funcións, esta Comunidade Autónoma pasou a concederlle unha serie de axudas ó sector agrícola e gandeiro que ata entón se viña aboando pola Administración do Estado, ó constituírse a Consellería de Agricultura, Gandería e Montes como organismo pagador dos gastos relacionados coa Política Agraria Común, segundo o disposto no Decreto 359/1996, do 13 de setembro, entre elas a concesión de restitucións á producción no sector dos cereais e do arroz utilizados na fabricación de certos productos derivados.</p>
<p>O Instituto Lácteo e Gandeiro de Galicia (ILGG), creado pola Lei 7/1994, do 29 de decembro, ten atribuídas, entre outras, competencias para a xestión das accións derivadas da Política Agraria Común (PAC) e das diversas OCM, o que se desprende tamén do disposto nos decretos 128/1996, do 14 de febreiro, e 388/1996, do 31 de outubro, que establecen a súa estructura orgánica.</p>
<p>En consecuencia, de conformidade co disposto no artigo 30.1.3º do Estatuto de autonomía de Galicia e consonte as competencias que me confire a Lei</p>
<p>1/1983, do 22 de febreiro, da Xunta e do seu presidente,</p>
<p>DISPOÑO:</p>
<p>Artigo 1º.-Obxecto.</p>
<p>A presente orde ten por obxecto regula-la tramitación das solicitudes de concesión de restitucións á producción a aquelas empresas que utilicen amidón obtido a partir de trigo, millo, arroz ou partidos de arroz ou que utilice fécula de pataca ou certos productos derivados, na fabricación de determinadas mercadorías.</p>
<p>Artigo 2º.-Normativa aplicable.</p>
<p>Para a tramitación das solicitudes de certificados de restitución e, se é o caso, a concesión da correspondente axuda para a producción de determinadas mercadorías por utilización dos productos citados anteriormente, rexerá o disposto nos regulamentos comunitarios 1766/1992, do 30 de xuño e 1418/1976, do 21 de xuño, ámbolos dous do Consello, así coma no Regulamento da Comisión 1722/1993, do 30 de xuño, no relativo ás normas de aplicación dos dous anteriores.</p>
<p>Ademais, terase en conta tamén para a concesión de axudas e subvencións o establecido con carácter xeral na Lei 13/1992, do 7 de outubro, de réxime financeiro e presupostario de Galicia e na respectiva Lei anual de orzamentos da Comunidade Autónoma de Galicia no que resulten de aplicación, tendo en conta a especificidade das axudas con cargo a FEOGA-Garantía.</p>
<p>Artigo 3º.-Autorización administrativa previa.</p>
<p>1. Para a concesión da restitución será requisito indispensable que a empresa solicitante goce da cualificación de fabricante autorizado.</p>
<p>2. Para isto, as empresas con centros de producción no territorio da Comunidade Autónoma de Galicia presentarán unha solicitude, na que se farán consta-los datos recollidos no artigo 4 do Regulamento (CEE) 1722/1993, segundo modelo que se xunta á presente orde como anexo I-A e I-B, por duplicado exemplar.</p>
<p>A dita solicitude presentarase nas delegacións provinciais do Instituto Lácteo e Gandeiro de Galicia ou en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. Xunto coa antedita instancia de solicitude deberán presentar ademais fotocopia compulsada da tarxeta de identificación fiscal ou, no seu defecto, o último recibo de imposto sobre actividades económicas (IAE).</p>
<p>Artigo 4º.-Rexistro de empresas autorizadas.</p>
<p>1. Os servicios provinciais do ILGG examinarán se o solicitante cumpre os requisitos recollidos no artigo 4 do Regulamento (CEE) 1722/1993 e, en caso afirmativo, efectuarán unha proposta de inscrición rexistral, inscrición que se practicará por resolución do director do dito organismo autónomo.</p>
<p>2. Para os efectos de manter actualizada a devandita lista, durante o mes de decembro de cada ano os fabricantes inscritos nela deberán presentar unha declaración actualizada segundo modelo que se xunta na presente orde como anexo II.</p>
<p>3. Será causa da perda da cualificación como fabricante autorizado o cesamento nesta actividade por parte da empresa inscrita ou non presenta-la declaración de actualización no período arriba indicado.</p>
<p>Artigo 5º.-Obrigas dos fabricantes autorizados.</p>
<p>1. Os fabricantes autorizados deberán permitir que o ILGG poida efectuar tódalas comprobacións e inspeccións necesarias para controla-la utilización do amidón ou fécula, ademais de proporcionar tanta información como se considere necesaria por parte do antedito organismo autónomo.</p>
<p>2. Así mesmo, os fabricantes autorizados deberán levar unha contabilidade material específica, de xeito que permita efectua-las verificacións esixidas pola normativa en vigor, detallando, en especial, para cada producto final obtido, as materias primas que tivesen entrada na industria así como o proceso de transformación delas.</p>
<p>3. Ademais, os fabricantes autorizados que elaboren productos do epígrafe NC3505.10.50, deberán presentar na Subdirección Xeral de Xestión da PAC do ILGG, no prazo dos 20 días hábiles seguintes á finalización de cada trimestre natural, copia das declaracións presentadas que correspondan ó antedito trimestre, segundo modelo que se especifica como anexo III, así como unha declaración resumo no modelo que se acompaña como anexo IV, á presente orde.</p>
<p>Artigo 6º.-Solicitude de certificado de restitución.</p>
<p>1. As empresas inscritas no rexistro de fabricantes autorizados, para poderen beneficiarse da restitución, deberán presentar unha solicitude de certificado, por duplicado exemplar, segundo o modelo que consta como anexo V na presente orde, perante as delegacións provinciais do ILGG ou nos lugares indicados no artigo 3.2º, calquera día laborable antes das 17 horas.</p>
<p>2. Deberase presentar unha solicitude de certificado de restitución por cada tipo de amidón ou fécula (dos recollidos no anexo II do Regulamento (CEE) 1722/1993 que se vaia utilizar, así como para cada producto autorizado dos especificados no anexo I do devandito regulamento que se vaia fabricar.</p>
<p>Non obstante, se o producto que se vaia fabricar corresponde ó código NC3505 10 50, o certificado será único para este tipo de producto.</p>
<p>3. A dita solicitude de certificado de restitución deberá ir acompañado da seguinte documentación:</p>
<p>a) Unha garantía de 15 ecus/tonelada de amidón ou fécula base utilizados, multiplicada, se é o caso, polo coeficiente correspondente ó tipo que se vaia utilizar de acordo co disposto no anexo II do Regulamento (CEE) 1722/1993.</p>
<p>Esta garantía constituirase perante a delegación provincial do ILGG en metálico ou en títulos de débeda pública; da mesma forma, tamén se poderá constituír a través de aval ou póliza de seguro de caución, presentado por calquera das empresas autorizadas para actuar neste tipo de operacións segundo a normativa vixente, formalizada de acordo co disposto nos modelos que se xuntan como anexo VI e VII na presente orde.</p>
<p>Para o cálculo do importe da garantía, o tipo de cambio que se vai aplicar será o vixente no día da presentación da solicitude de certificado da restitución.</p>
<p>b) Declaración do provedor de amidón ou fécula na que se indique que o producto que se vai utilizar se obtivo directamente a partir de millo, trigo, arroz ou patacas, excluíndo calquera outra utilización de subproductos obtidos na fabricación doutros productos agrarios ou mercadorías.</p>
<p>Non obstante, coa finalidade de evita-la presentación sistemática de declaracións polos provedores de amidón ou féculas, os que figuren nas relacións do Fondo Español de Garantía Agraria (FEGA) relativa á proba documental da procedencia do amidón, quedarán exentos da obriga contida no parágrafo anterior.</p>
<p>4. Os servicios provinciais do ILGG comprobarán a veracidade da declaración presentada polos solicitantes do certificado de restitución e, en caso afirmativo, procederase á súa expedición.</p>
<p>Artigo 7º.-Validez do certificado de restitución.</p>
<p>1. O certificado de restitución será válido desde a data de presentación da solicitude, inclusive, ata o último día do quinto mes seguinte ó da súa expedición.</p>
<p>2. Durante o antedito período de validez o tipo de restitución, en ecus, será o vixente no día da presentación da solicitude.</p>
<p>Non obstante ó anteriormente disposto, se algunha das cantidades de amidón ou fécula que figuran no certificado se transforma durante a campaña de comercialización seguinte a aquela na que se recibise a solicitude, a restitución aplicable ós productos transformados na seguinte campaña axustarase en función da diferencia entre o prezo de intervención</p>
<p>utilizado para o cálculo da restitución e o aplicable durante o mes de transformación multiplicado polo coeficiente 1,60.</p>
<p>3. Serán intransferibles os dereitos xurdidos do certificado de restitución.</p>
<p>Artigo 8º.-Solicitude de pagamento.</p>
<p>1. Unha vez obtido o certificado de restitución terase que solicita-lo pagamento desta, logo de que o amidón ou fécula se usasen na fabricación dos correspondentes productos autorizados, segundo o disposto no anexo I do Regulamento (CEE) 1722/1993.</p>
<p>2. Para tal efecto presentarase unha solicitude, segundo o modelo que se xunta como anexo VIII á presente orde, diante das delegacións provinciais do ILGG ou en calquera das dependencias previstas no artigo 3º.2 da presente orde.</p>
<p>3. O prazo de presentación da solicitude será de 12 meses contados a partir do último día de validez do certificado de restitución.</p>
<p>Non obstante, se a presentación se producise durante os 18 meses seguintes ó prazo anterior, o importe da restitución minorarase nun 15 por cento.</p>
<p>4. Esta solicitude poderá referirse a toda ou só a parte da cantidade de amidón ou fécula que figure no certificado.</p>
<p>Artigo 9º.-Garantía na solicitude de pagamento.</p>
<p>Se o producto autorizado no certificado de restitución é un dos incluídos dentro do código NC3505 10 50, xunto coa solicitude de pagamento deberase presentar unha garantía por un importe igual ó pagamento que se solicita. A constitución da dita garantía acreditarase de acordo co disposto no artigo 6.3 a) parágrafo segundo.</p>
<p>Artigo 10º.-Concesión da restitución.</p>
<p>1. O director xeral de Producción Agropecuaria e Industrias Agroalimentarias e do ILGG autorizará, logo da proposta das súas delegacións provinciais e da oportuna fiscalización, o importe das restitucións solicitadas, procedéndose ó pagamento no prazo máximo de 150 días desde a finalización dos controis previstos e logo da comprobación do uso do amidón ou fécula para a fabricación de productos autorizados segundo os datos que figuran no certificado.</p>
<p>2. O importe da restitución terá o coeficiente multiplicador que se especifica no epígrafe B do anexo II do Regulamento (CEE) 1722/1993, cando se utilicen os productos que nel se recollen.</p>
<p>En ámbolos dous casos terase en conta, tanto que se trate de amidón ou fécula base como dos seus productos derivados, o seu contido en materia seca; realizarase o axuste correspondente do xeito establecido no anexo II do precitado regulamento comunitario.</p>
<p>3. Para os efectos de determinación do importe que hai que aboar en pesetas, terase en conta o tipo de cambio do ecu vixente o día da transformación de amidón ou fécula.</p>
<p>4. A cantidade de amidón ou fécula con dereito a restitución non poderá superar, en ningún caso, o 105 por cento da que figure no certificado e sempre que estes fosen realmente utilizados.</p>
<p>Artigo 11º.-Anticipo do pagamento.</p>
<p>1. O interesado poderá solicitar un anticipo, logo da utilización do amidón e unha vez solicitado o pagamento para o que terá que presentar solicitude, de conformidade co modelo que se achega como anexo IX á presente orde, nas delegacións provinciais do ILGG, ou do xeito previsto no artigo 3º.2 da presente orde.</p>
<p>2. Xunto coa solicitude deberase presenta-la correspondente garantía, do xeito previsto no artigo 6º.3 a) da presente orde, por un importe igual á cantidade solicitada máis un 15% adicional, agás cando o producto pertenza ó código NC3505.10.50.</p>
<p>3. O director xeral de Producción Agropecuaria e Industrias Agroalimentarias e do ILGG deberá autoriza-la concesión do anticipo, procedéndose ó pagamento no prazo máximo de 30 días contados a partir da presentación da solicitude.</p>
<p>Artigo 12º.-Liberación de garantías.</p>
<p>1. O delegado provincial do ILGG procederá á devolución das garantías esixidas nos artigos correspondentes da presente orde, logo da solicitude da empresa interesada, do modo que de seguido se indica:</p>
<p>a) Garantía presentada xunto coa solicitude de certificado de restitución: liberarase cando se recoñeza o pagamento das restitucións derivadas do devandito certificado, unha vez que o fabricante autorizado teña utilizado polo menos o 90% da cantidade de amidón ou fécula que consta no certificado de restitución.</p>
<p>b) Garantía que se xunta á solicitude de aboamento do importe da restitución pola fabricación dun producto dos comprendidos no epígrafe NC3505.10.50: cando o fabricante lle presente á delegación provincial do ILGG a proba de que o producto foi utilizado para fabricar outros distintos dos mencionados no anexo II do Regulamento (CEE) 1722/1993, dentro do territorio aduaneiro da comunidade, a través</p>
<p>dunha declaración que se presentará no modelo recollido como anexo III á presente orde ou probe que se exportou a terceiros países. Neste último caso, o fabricante autorizado deberá presentar unha fotocopia do exemplar para aduana (exemplar 1) da declaración de exportación (DUA), dilixenciada, ó dorso, pola aduana correspondente, coa indicación da data de saída do territorio aduaneiro da comunidade.</p>
<p>c) Garantía presentada coa solicitude de aboamento do anticipo: cando se recoñeza o dereito á restitución.</p>
<p>Artigo 13º.-Actuacións do ILGG.</p>
<p>O ILGG establecerá os axeitados vínculos de colaboración co FEGA e outras comunidades autónomas para a adecuada explicación do artigo 10 do Regulamento (CEE) 1722/1993.</p>
<p>Os controis relativos ó pagamento deberanse efectuar, polos servicios provinciais do ILGG, no prazo máximo de 150 días desde a presentación da solicitude de pagamento da restitución.</p>
<p>Artigo 14º.-Pagamentos indebidos.</p>
<p>14.1. Se se realizase o pagamento indebido do importe dunha restitución, o ILGG deberá recupera-lo importe indebidamente aboado, xunto cos correspondentes xuros de demora, de acordo co previsto para cada ano na Lei de orzamentos da Comunidade Autónoma de Galicia; todo isto sen prexuízo da aplicación das sancións que, se é o caso, puidesen corresponder en cumprimento da normativa vixente.</p>
<p>2. Non obstante o anteriormente disposto, se se comprobase que non se cumpren as condicións establecidas no artigo 10 do Regulamento comunitario 1722/1993, as delegacións provinciais do ILGG esixirán o pagamento do importe equivalente ó 150 por cento da restitución máis elevada aplicable ó producto de que se trate durante os 12 meses anteriores.</p>
<p>Disposicións adicionais</p>
<p>Primeira.-Financiamento.</p>
<p>Para as axudas que se satisfagan con cargo ó orzamento de 1997 existe dotación orzamentaria axeitada e suficiente no concepto 09.03.614 A.779 Axudas comunitarias a productores derivadas da nova P.A.C., dotada con 15 millóns de pesetas para este programa, segundo o disposto na Lei 11/1996, do 30 de decembro.</p>
<p>Segunda.-Conservación da vixencia dos datos rexistrais.</p>
<p>Non obstante o disposto no artigo 4º.1 da presente orde, as empresas que figurasen inscritas no rexistro administrativo do FEGA antes da asunción compe</p>
<p>tencial producida polo artigo 1 do Decreto 76/1996, do 29 de febreiro, non terán que solicitar novamente a súa inscrición, pero deberán actualiza-los datos naquel contidos do xeito establecido no artigo 4º.2 desta orde.</p>
<p>Disposicións finais</p>
<p>Primeira.-Facúltase o director xeral de Producción Agropecuaria e Industrias Agroalimentarias e do Instituto Lácteo e Gandeiro de Galicia para que, dentro do ámbito das súas competencias, dicte as instruccións precisas para a execución e cumprimento do disposto nesta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 4 de marzo de 1997.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>1966</p>

