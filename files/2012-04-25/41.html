---
date: '2012-04-25'
id: CA04-180412-0006
page: 15223
number: 79
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 10 de abril de 2012, da Dirección Xeral de Industria, Enerxía e
  Minas, pola que se autoriza administrativamente e se aproba o proxecto de
  execución dunha instalación solar fotovoltaica que Invest Cos, S.A. promove na
  cuberta do centro comercial Marineda City, no concello da Coruña.
range: Resolución
url: >-
  https://www.xunta.gal/dog/Publicados/2012/20120425/AnuncioCA04-180412-0006_gl.html
---
<p>Antecedentes de feito:</p>
    <p>Primeiro. Con data do 29 de marzo de 2011, Invest Cos, S.A. solicitou autorización administrativa e aprobación do proxecto de execución dunha instalación solar fotovoltaica que promove na cuberta do centro comercial Marineda City, no concello da Coruña.</p>
    <p>Segundo. Por Resolución do 24 de novembro de 2011 da Xefatura Territorial da Consellería de Economía e Industria da Coruña sométese a información pública a dita solicitude, que se publicou con data do 16 de decembro de 2011 no Boletín Oficial da provincia da Coruña n.º 238 e no Diario Oficial de Galicia n.º 239, sen que conste que se presentase alegación ningunha.</p>
    <p>Terceira. As características técnicas principais da instalación son as seguintes:</p>
    <p>– Instalación solar fotovoltaica de 429,9 kW de potencia nominal (504,24 kWp), con 2.101 módulos de 240 Wp, 4 inversores de 100 kW e 1 inversor de 29,9 kW e equipamento de protección e medida en baixa tensión.</p>
    <p>– 2 centros de transformación sobre cubertas dos núcleos n.º 3 e n.º 5, tipo seco, de potencias unitarias 250 kVA, relación de transformación 15-20/0,420 kV, e celas de liña e protección.</p>
    <p>– Liña de media tensión a 15 kV, cunha lonxitude de 186 m en canalización soterrada e montantes, condutor tipo R.H.Z.1-2OL-12/20 kV-3 (1×95 mm2 Al) con orixe no centro de transformación situado no núcleo 3 e final no centro de seccionamento situado no núcleo 7, no soto -1.</p>
    <p>– Liña de media tensión a 15 kV, cunha lonxitude de 464 m en canalización soterrada e montantes, condutor tipo R.H.Z.1-2OL-12/20 kV-3 (1×95 mm2 Al) con orixe no centro de transformación situado no núcleo 5 e final no centro de seccionamento situado no núcleo 7, no soto -1.</p>
    <p>– Centro de seccionamento de tipo interior, situado no núcleo 7 no soto -1, equipado con 3 celas de liña de entrada, 1 de saída, 1 de medida e 1 de protección.</p>
    <p>– Conexión do centro de seccionamento coa rede de distribución de Unión Fenosa Distribución, S.A., en nova cela a equipar no C.S. 15CGHJ GRN715, mediante condutor tipo R.H.Z.1-2OL-12/20 kV-3 (1×400 mm2 Al), cunha lonxitude de 15 m.</p>
    <p>Cuarto. Con data do 27 de xaneiro de 2012, a Xefatura Territorial da Consellería de Economía e Industria da Coruña emitiu informe favorable á solicitude presentada.</p>
    <p>Quinto. Con datas do 29 de febreiro e do 28 de marzo de 2012, Invest Cos, S.A. presenta documentación adicional necesaria para continuar coa tramitación do procedemento.</p>
    <p>Fundamentos de dereito:</p>
    <p>Primeiro. O artigo 28 do Decreto 324/2009, do 11 de xuño, polo que se establece a estrutura orgánica da Consellería de Economía e Industria, atribúe á Dirección Xeral de Industria, Enerxía e Minas a dirección, coordinación, planificación, execución, seguimento e control das competencias e funcións da consellería en materia de enerxía.</p>
    <p>Segundo. O artigo 28 da Lei 54/1997, do 27 de novembro, do sector eléctrico, establece que a construción, explotación, modificación substancial, a transmisión e o peche de instalacións de produción de enerxía eléctrica en réxime especial estará sometida ao réxime de autorización administrativa previa, que terá carácter regrado, correspondendo o seu outorgamento á Administración autonómica.</p>
    <p>Terceiro. Na tramitación tivéronse en conta as normas de procedemento contidas no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, no Real decreto 661/2007, do 25 de maio, polo que se regula a actividade de produción de enerxía eléctrica en réxime especial, na Lei 30/1992, do 26 de novembro, de réxime xurídico das administracións públicas e do procedemento administrativo común, e demais normas vixentes de aplicación.</p>
    <p>De acordo co que antecede,</p>
    <h2>RESOLVO:</h2>
    <p>Primeiro. Autorizar administrativamente a Invest Cos, S.A. unha instalación solar fotovoltaica que promove na cuberta do centro comercial Marineda City, no concello da Coruña. </p>
    <p>Segundo. Aprobar o proxecto de execución da citada instalación «Proxecto de execución de instalación solar fotovoltaica sobre cuberta», asinado polos enxeñeiros industriais Hugo Ramos Rodríguez e Luis Corrochano Corrochano, colexiados n.º 2144 e 2079, e visado polo Colexio Oficial de Enxeñeiros Industriais de Galicia o 2 de marzo de 2011 co número C0110522, e os seus anexos I e II, asinados polos citados enxeñeiros e visados respectivamente con datas do 3 de xuño de 2011 e do 9 de novembro de 2011 cos números C0111323 e C0112574.</p>
    <p>Todo isto de acordo coas seguintes condicións:</p>
    <p>Primeira. As instalacións que se autorizan terán que realizarse de acordo coas especificacións e planos que figuran no proxecto que por esta resolución se aproba, e referido no punto segundo da súa parte dispositiva.</p>
    <p>Segunda. O titular da instalación deberá notificar á Xefatura Territorial da Consellería de Economía e Industria da Coruña, con carácter previo á súa realización, calquera modificación que afecte o proxecto. Para modificacións que afecten datos básicos deste, será necesaria a autorización previa da Consellería de Economía e Industria.</p>
    <p>Terceira. O prazo para a posta en servizo das instalacións que se autorizan será de doce meses contados a partir da data de notificación da presente resolución.</p>
    <p>Cuarta. Unha vez construídas as instalacións autorizadas, o promotor presentará unha solicitude de acta de posta en servizo de acordo co establecido no artigo 132.1 do Real decreto 1955/2000, do 1 de decembro, perante a Xefatura Territorial da Consellería de Economía e Industria da Coruña, co fin de que esta proceda a efectuar a inspección da totalidade das obras e montaxes efectuadas e verificar o cumprimento dos compromisos contraídos por Invest Cos, S.A.</p>
    <p>Quinta. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Sexta. Como requisito necesario para a aplicación do réxime especial á devandita instalación, o titular deberá solicitar a súa inscrición no Rexistro de Instalacións de Produción de Enerxía Eléctrica en Réxime Especial da Comunidade Autónoma de Galicia, creado pola Orde da Consellaría de Industria e Comercio do 5 de xullo de 1995 (DOG do 14 de xullo).</p>
    <p>Sétima. A Administración reserva para si o dereito de deixar sen efecto a presente autorización como consecuencia do incumprimento das condicións impostas nesta, así como en calquera outra lexislación vixente que sexa de aplicación.</p>
    <p>Contra esta resolución, que non é definitiva en vía administrativa, poderase interpoñer recurso de alzada perante o conselleiro de Economía e Industria da Xunta de Galicia, no prazo dun mes contado a partir do día seguinte ao da súa notificación, de conformidade cos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 10 de abril de 2012.</p>
    <footer><p>Ángel Bernardo Tahoces<br>Director xeral de Industria, Enerxía e Minas</p></footer>

