---
date: '2019-02-01'
id: G0425-020119-0004
page: 6813
number: 23
agency: Consellería de Política Social
section: III. Outras disposicións.
title: >-
  EXTRACTO da Orde do 28 de decembro de 2018 pola que se aproban as bases que
  rexen as subvencións destinadas ás entidades locais de Galicia para a posta en
  marcha de iniciativas locais dirixidas á mocidade durante o ano 2019 e se
  procede á súa convocatoria.
range: Orde
url: >-
  https://www.xunta.gal/dog/Publicados/2019/20190201/AnuncioG0425-020119-0004_gl.html
---
<p>BDNS (Identif): 437184.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. <em>Entidades beneficiarias</em></p>
    <p>Poderán ser beneficiarios os concellos galegos, as mancomunidades de concellos de Galicia e os consorcios locais de Galicia constituídos exclusivamente por concellos.</p>
    <p>Así mesmo, poderán ser beneficiarias as agrupacións de concellos, estremeiros e/ou dunha mesma comarca, que se xunten para os efectos de levaren a cabo unha iniciativa local conxunta. Neste suposto, todos os concellos quedarán obrigados solidariamente ao cumprimento das obrigas que deriven da concesión da subvención.</p>
    <p>Segundo. <em>Obxecto</em></p>
    <p>Establecer as bases reguladoras para a concesión, en réxime de concorrencia competitiva, das axudas ás entidades locais de Galicia para a posta en marcha de iniciativas locais dirixidas á mocidade e convocar estas axudas para o ano 2019.</p>
    <p>Coas iniciativas locais dirixidas á mocidade tratarase de fomentar a realización de actividades de educación non formal e a participación xuvenil no ámbito local, especialmente aquelas actividades enmarcadas nas áreas prioritarias de actuación establecidas na orde. As actividades irán dirixidas ás persoas con idades comprendidas entre os 14 e os 30 anos.</p>
    <p>Terceiro. <em>Bases reguladoras e convocatoria</em></p>
    <p>Orde do 28 de decembro de 2018 pola que se aproban as bases que rexen as subvencións destinadas ás entidades locais de Galicia para a posta en marcha de iniciativas locais dirixidas á mocidade durante o ano 2019 e se procede á súa convocatoria.</p>
    <p>Cuarto. <em>Contía</em></p>
    <p>A contía global da convocatoria é de 500.000 euros.</p>
    <p>A contía máxima que se poderá solicitar será de 6.000 euros no caso das solicitudes individuais. Para as solicitudes conxuntas, a contía máxima da solicitude será de 15.000 euros se a entidade ou agrupación está formada por dous concellos e de 22.000 euros se está formada por tres ou máis concellos. Para o suposto de concellos resultantes de procesos de fusión municipal poderá solicitarse, así mesmo, un máximo de 15.000 euros no caso de fusión de dous concellos e de 22.000 euros no caso de fusión de tres ou máis concellos.</p>
    <p>No caso de que o orzamento do proxecto sexa superior ás contías máximas sinaladas no parágrafo anterior, quedará por conta da entidade local a diferenza de financiamento necesario para a execución total do proxecto subvencionado.</p>
    <p>Quinto. <em>Prazo de presentación de solicitudes</em></p>
    <p>Un mes, que se contará a partir do día seguinte ao da publicación da orde de convocatoria no <em>Diario Oficial de Galicia</em>.</p>
    <p>Sexto. <em>Outros datos</em></p>
    <p>O período subvencionable abrangue desde o 1 de xaneiro ata o 15 de outubro de 2019.</p>
    <p>A concesión da axuda tramitarase en réxime de concorrencia competitiva. Para acceder á axuda requirirase unha puntuación mínima de 50 puntos na avaliación dos proxectos.</p>
    <p>Santiago de Compostela, 28 de decembro de 2018</p>
    <footer><p>Fabiola García Martínez<br>Conselleira de Política Social</p></footer>

