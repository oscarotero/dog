---
date: '2018-09-10'
id: G0426-130818-0001
page: 40468
number: 172
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 9 de agosto de 2018, da Dirección Xeral de Ordenación Forestal,
  polo que se publica a resolución das axudas concedidas e desestimadas ao
  abeiro da Orde do 12 de decembro de 2017 pola que se establecen as bases
  reguladoras das axudas para accións silvícolas de prevención dos danos
  causados aos bosques por incendios, desastres naturais e para o incremento da
  capacidade de adaptación e do valor ambiental dos ecosistemas forestais,
  cofinanciadas polo Fondo Europeo Agrícola de Desenvolvemento Rural (Feader) no
  marco do Programa de desenvolvemento rural (PDR) de Galicia 2014-2020, e se
  convocan para o ano 2018 (Diario Oficial de Galicia número 5, do 8 de
  xaneiro).
range: Anuncio
url: >-
  https://www.xunta.gal/dog/Publicados/2018/20180910/AnuncioG0426-130818-0001_gl.html
---
<p>O día 8 de xaneiro de 2018, a Consellería do Medio Rural publicou a Orde do 12 de decembro de 2017 pola que se establecen as bases reguladoras das axudas para accións silvícolas de prevención dos danos causados aos bosques por incendios, desastres naturais e para o incremento da capacidade de adaptación e do valor ambiental dos ecosistemas forestais, cofinanciadas polo Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, e se convocan para o ano 2018.</p>
    <p>De conformidade co establecido no artigo 15 da Lei 9/2007, do 13 de xuño, de subvencións de Galicia, e no artigo 13 punto 4 da Lei 4/2006, do 20 de xuño, de transparencia e de boas prácticas na Administración pública galega, os órganos administrativos concedentes publicarán no Diario Oficial de Galicia as subvencións concedidas con expresión da convocatoria, o programa e o crédito orzamentario a que se imputen, a finalidade da subvención, a persoa beneficiaria e a cantidade concedida.</p>
    <p>Segundo o establecido no punto 5 do artigo 18 da citada orde, todas as resolucións serán notificadas de acordo co establecido na Lei 39/2015, do 1 de outubro, do procedemento administrativo común das administracións públicas.</p>
    <p>De conformidade co establecido no artigo 41 da indicada Lei 39/2015, a notificación realizarase mediante a publicación no Diario Oficial de Galicia. Nesta publicación especificarase a data da convocatoria, a persoa beneficiaria, a cantidade concedida e a finalidade da subvención outorgada, así como a indicación das causas da desestimación, e expresarán, ademais, os recursos que contra a resolución procedan, o órgano administrativo ou xudicial ante o cal deben presentarse e o prazo para interpoñelos. Nesta notificación as persoas beneficiarias serán informadas de que se subvenciona en virtude dun programa cofinanciado polo polo Feader, medida 8.3 ou 8.5 do PDR de Galicia e a súa selección segundo os criterios establecidos nas bases reguladoras.</p>
    <p>En virtude do artigo 2 da Orde do 17 de novembro de 2015 sobre delegación de competencias en diversos órganos da Consellería do Medio Rural (DOG núm. 223, do 23 de novembro), o director xeral de Ordenación Forestal:</p>
    <p>1. Acorda a publicación do contido da Resolución do 9 de agosto de 2018 das axudas concedidas con cargo ás aplicacións orzamentarias 13.02.713B.770.0.2016 00209 e 13.02.713B.770.0.2016 00210 e tamén daquelas desestimadas, ao abeiro da Orde do 12 de decembro de 2017 pola que se establecen as bases reguladoras das axudas para accións silvícolas de prevención dos danos causados aos bosques por incendios, desastres naturais e para o incremento da capacidade de adaptación e do valor ambiental dos ecosistemas forestais, cofinanciadas polo Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, e se convocan para o ano 2018.</p>
    <p>Estas axudas sométense ao Regulamento (UE) nº 702/2014 da Comisión, do 25 de xuño de 2014, polo que se declaran determinadas categorías de axudas nos sectores agrícola e forestal e nas zonas rurais compatibles co mercado interior en aplicación dos artigos 107 e 108 do Tratado de funcionamento da Unión Europea. Esta medida foi comunicada polo Estado co número de axuda SA.43021 (2015/XA) ao abeiro do Regulamento (UE) nº 702/2014, e cumpren co Programa de desenvolvemento rural (PDR) de Galicia para o período 2014-2020, na cal se inclúen as medidas 8.3 (prevención de danos causados por incendios forestais, desastres naturais e catástrofes) e 8.5 (investimentos para incrementar a capacidade de adaptación e o valor ambiental dos ecosistemas forestais). O PDR 2014-2020 foi aprobado pola Decisión de execución da Comisión C (2015) 8144, do 18 de novembro de 2015.</p>
    <p>2. A orde estableceu dúas liñas de axuda obxecto de subvención:</p>
    <p>a) Liña I: (medida Feader 8.3) Axudas para realizar tratamentos silvícolas (prácticas preventivas, de carácter local e a pequena escala, que permitan crear descontinuidades verticais e horizontais da cuberta vexetal e o control selectivo de combustible, como son rozas, rareos, claras e podas) coa finalidade de prevención de incendios.</p>
    <p>b) Liña II: (medida Feader 8.5) Axudas para realizar tratamentos silvícolas (claras, rareos, podas, cortas de formación, rozas, etc.) e plantacións puntuais de determinadas árbores, directamente vinculados ao incremento dos valores ecolóxicos dos bosques que non teñan carácter produtivo.</p>
    <p>O anexo I relaciona a listaxe daquelas axudas solicitadas da liña I que foron concedidas e o anexo II aquelas pertencentes á liña II que foron concedidas. No anexo III presenta aquelas axudas desestimadas coa indicación das causas da desestimación, no anexo IV indícanse os criterios de priorización das solicitudes segundo as prioridades do artigo 10 da orde e no anexo V as axudas concedidas en superficies que se atopan en zonas incluídas na Rede Natura 2000, zona de protección lateral do Camiño de Santiago, ou afectadas pola normativa de patrimonio cultural de Galicia, conforme o Decreto 232/2008, do 2 de outubro, así como calquera outra afección segundo a lexislación sectorial vixente en materias distintas da forestal, cuxa execución está supeditada ao informe do órgano administrativo correspondente segundo o caso.</p>
    <p>3. As persoas beneficiarias das axudas concedidas, dispostas no anexo I e II, deberán:</p>
    <p>Presentar a comunicación de remate dos traballos-solicitude de pagamento antes do 15 de marzo de 2019, prazo máximo para rematar os traballos e xustificalos, excepto as axudas indicadas no anexo V, que terán un prazo de 9 meses contados desde o día seguinte a data de emisión do último informe vinculante, xunto coa comunicación de remate dos traballos, xuntando, segundo o disposto no artigo 21 da devandita orde de axudas, a seguinte documentación:</p>
    <p>a) Unha memoria de actuación xustificativa do cumprimento das condicións impostas na concesión da subvención, con indicación das actividades realizadas e dos resultados obtidos.</p>
    <p>b) Unha memoria económica xustificativa que conterá, como mínimo, os seguintes aspectos:</p>
    <p>– Acreditación sobre o número de unidades físicas executadas. No caso dos propietarios particulares de xeito individual cuxa superficie de actuación sexa igual ou superior a 10 hectáreas, das CMVMC, das sociedades e agrupacións de propietarios particulares formalmente constituídas, das cooperativas agrícolas, dos proindivisos, dos de montes de varas, abertais, de voces, voceríos, de fabeo, da comunidades de bens, das entidades locais, e doutras persoas xurídicas, a acreditación deberá estar asinada por un enxeñeiro de montes ou enxeñeiro técnico forestal.</p>
    <p>– Contía da subvención calculada sobre a base das actividades cuantificadas na memoria de actuación e os prezos das unidades de obra previstos no anexo VIII.</p>
    <p>– Un detalle doutros ingresos ou axudas que financiasen a actividade subvencionada, con indicación do importe e a súa procedencia e co balance final do proxecto (ingresos e gastos). E, no caso de non telos, declaración expresa do beneficiario de non telos.</p>
    <p>c) Arquivo gráfico (medición GPS) en formato dixital SHP ou similar coa superficie afectada polos traballos de subvencionados, coas mesmas características que o ficheiro que figura no artigo 8.2.f).</p>
    <p>d) De ser o caso, documentación da planta empregada de todas as especies incluídas no anexo I e XII do Real decreto 289/2003: pasaporte fitosanitario, etiquetas e documentos do provedor, consonte os modelos especificados nos anexos do Real decreto 289/2003, e dos requisitos de calidade exterior na maneira que sexan exixibles pola autoridade competente ás especificacións recollidas no Decreto 220/2007, do 15 de novembro, polo que se crea o sistema oficial para o control da produción e comercialización dos materiais forestais de reprodución.</p>
    <p>e) Certificado final de obra emitido polo director de obra, excepto no caso de propietarios particulares de xeito individual con superficie de actuación inferior a 10 hectáreas, no cal figure unha relación valorada dos traballos executados.</p>
    <p>f) Só no caso de CMVMC, xustificación do cumprimento da obriga de comunicación establecida no artigo 125.7 da Lei 7/2012, do 28 de xuño, de montes de Galicia, xa que as cotas mínimas de reinvestimento das CMVMC serán do 40 % de todos os ingresos xerados.</p>
    <p>g) As instrucións para a presentación dos xustificantes de gasto e de pagamento indícanse no anexo XI da orde.</p>
    <p>h) No caso de cesión do dereito de cobramento da axuda con un terceiro:</p>
    <p>– Comunicación do dereito de cobramento, conforme o modelo que figura no anexo IV da orde.</p>
    <p>– Documento público ou privado orixinal polo cal se formalizou a cesión. Se o documento é privado, copia da declaración do imposto de actos xurídicos documentados. Ademais, o documento privado deberá asinarse en presenza dun funcionario público dunha oficina de asistencia en materia de rexistros, o cal deixará constancia dese acto no dito documento.</p>
    <p>– Copia do DNI/NIF/NIE en vigor da persoa cesionaria, só no caso de denegar expresamente a súa verificación.</p>
    <p>– Copia do NIF en vigor da entidade cesionaria, excepto autorización para a súa obtención á Administración.</p>
    <p>4. No caso de axudas concedidas con superficies que se atopen en zonas incluídas na Rede Natura 2000, zona de protección lateral do Camiño de Santiago, ou se está afectada pola normativa de patrimonio cultural de Galicia, conforme o Decreto 232/2008, do 2 de outubro, así como calquera outra afección segundo a lexislación sectorial vixente en materias distintas da forestal (anexo V), a execución destas están supeditadas ao informe do órgano administrativo correspondente segundo o caso. Os traballos non poderán comezar ata o seu pronunciamento e o prazo de execución de cada expediente será de 9 meses contados desde a data do último informe vinculante.</p>
    <p>5. Os compromisos adquiridos pola concesión desta axuda rematan unha vez transcorridos 5 anos contados a partir da data da comprobación final.</p>
    <p>Contra a resolución que se publica cabe a interposición de recurso potestativo de reposición ante a conselleira do Medio Rural no prazo dun mes, contado a partir do día seguinte ao da súa notificación, ou recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses, contados a partir do día seguinte ao da súa notificación, de acordo co disposto no artigo 46 da Lei 29/1998, do 13 de xullo, reguladora da xurisdición contencioso-administrativa, sen perxuizo de que os interesados poidan exercer calquera outro que coiden pertinente.</p>
    <p>Santiago de Compostela, 9 de agosto de 2018</p>
    <footer><p>Tomás Fernández-Couto Juanas<br>Director xeral de Ordenación Forestal</p></footer>

