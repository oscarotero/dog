---
date: '2018-09-10'
id: G0424-070618-0007
page: 40443
number: 172
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 25 de maio de 2018, da Dirección Xeral de Enerxía e Minas, pola
  que se autoriza administrativamente e se aproba o proxecto de execución da
  infraestrutura gasista correspondente á planta satélite de almacenamento e
  regasificación de gas natural licuado (GNL) para subministración a Verín
  (Ourense), promovido por Nedgia Galicia, S.A. (expediente IN627A 2017/22-0).
range: Resolución
url: >-
  https://www.xunta.gal/dog/Publicados/2018/20180910/AnuncioG0424-070618-0007_gl.html
---
<p>Logo de examinar o expediente instruído por pedimento da empresa Gas Galicia SDG, S.A. (actualmente, Nedgia Galicia, S.A.), con enderezo para os efectos de notificacións na rúa Lisboa, edificio Área Central, local 31-HIJ, 15707 Santiago de Compostela (A Coruña), resultan os seguintes</p>
    <p>Feitos:</p>
    <p>Primeiro. O 22 de maio de 2012 a Dirección Xeral de Industria, Enerxía e Minas ditou resolución pola que se outorgou a Gas Galicia SDG, S.A. a autorización administrativa para a distribución de gas natural canalizado no termo municipal de Verín (expediente IN627A 2008/14-0), que se publicou no <em>Diario Oficial de Galicia</em> do 13 de xullo e no <em>Boletín Oficial</em> da provincia do 5 de setembro de 2012.</p>
    <p>Segundo. O 13 de novembro de 2015 a sociedade Gas Galicia SDG, S.A. comunicoulle á Dirección Xeral de Enerxía e Minas a subscrición dun contrato marco con Repsol Butano, S.A. no cal se acordou que o Grupo Gas Natural ía proceder á compravenda dunha serie de instalacións de GLP en Galicia, propiedade de Repsol Butano, S.A.; entre as cales se atopaban as instalacións de distribución de GLP canalizado en Verín (Ourense). A este respecto hai que indicar o seguinte:</p>
    <p>– O 20 de outubro de 2016 a Dirección Xeral de Enerxía e Minas ditou resolución pola que se autorizou a transmisión das redes de distribución de GLP canalizado que Repsol Butano, S.A. ten en varios núcleos de poboación da provincia de Ourense, entre os cales se encontra Verín, a favor de Gas Natural Redes GLP, S.A. coa conseguinte subrogación dos dereitos e obrigas asociados.</p>
    <p>– O 14 de xuño de 2017 a Dirección Xeral de Enerxía e Minas ditou resolución pola que se autorizou a transmisión das instalacións de distribución de GLP canalizado na localidade de Verín (Ourense) e da súa autorización administrativa, da sociedade cedente Gas Natural Redes GLP, S.A. a favor da sociedade adquirente Gas Galicia SDG, S.A.</p>
    <p>Terceiro. O 19 de xullo de 2017 a sociedade Gas Galicia SDG, S.A. solicitou a autorización administrativa e a aprobación do proxecto de execución correspondente á planta satélite de almacenamento e regasificación de GNL para subministración a Verín (Ourense).</p>
    <p>Posteriormente, o 1 de marzo de 2018 presentou, en substitución do proxecto inicial, un novo proxecto denominado Modificado de proxecto de planta satélite de almacenamento e regasificación de gas natural licuado (GNL para subministración a Verín (Ourense), co obxecto de ampliar a capacidade de almacenamento (pasa de 60 a 80 m3) e de adaptar o deseño da planta a unha nova especificación interna do grupo Gas Natural. Segundo consta neste novo proxecto:</p>
    <p>– A planta de GNL instalarase na parcela de referencia catastral 7433908PG2473S0001SO, situada no Polígono Empresarial de Pazos (Verín) e conectarase coa rede de GLP existente, cuxa transformación a gas natural é obxecto doutro expedinte (IN627A 2017/30-0).</p>
    <p>– A planta de GNL disporá dun tanque de almacenamento horizontal de 80 m3 de capacidade, unidade de descarga de cisternas, módulos de regasificación, regulación, medida, odorización e sistemas auxiliares, con saída do gas natural a 3,5 bar de presión.</p>
    <p>– A conexión da planta de GNL coa rede de distribución existente de GLP realizarase mediante unha canalización de 3 m de lonxitude, en tubaxe de polietileno tipo PE-100 e SDR 17’6/SDR 17 e diámetro DN200.</p>
    <p>Este proxecto someteuse, baixo o número de expediente IN627A 2017/22-0, aos procedementos de autorización administrativa e de aprobación do proxecto de execución.</p>
    <p>Cuarto. O 8 de marzo de 2018 a Dirección Xeral de Enerxía e Minas ditou resolución pola que se someteu a información pública a solicitude de autorización administrativa e aprobación do proxecto de execución denominado Modificado de proxecto de planta satélite de almacenamento e regasificación de GNL para subministración a Verín (Ourense), promovido por Nedgia Galicia, S.A. (expediente IN627A 2017/22-0).</p>
    <p>Esta resolución publicouse no <em>Diario Oficial de Galicia</em> do 3 de abril, no <em>Boletín Oficial</em> da provincia do 3 de abril e nos xornais <em>La Voz de Galicia</em> e <em>La Región</em> do 20 de marzo de 2018, e tamén estivo exposta no taboleiro de anuncios do Concello de Verín.</p>
    <p>Durante o período de información pública legalmente establecido para este proxecto de execución non se presentaron alegacións.</p>
    <p>Quinto. O 1 de setembro de 2018 a Dirección Xeral de Enerxía e Minas trasladou as separatas técnicas do citado proxecto de execución (Modificado de proxecto de planta satélite de almacenamento e regasificación de GNL para subministración a Verín), para os efectos de obter o seu informe ao respecto, ás seguintes entidades titulares de bens ou dereitos afectados por el: Concello de Verín, Unión Fenosa Distribución, S.A. e Telefónica de España.</p>
    <p>As entidades que contestaron presentaron os seus respectivos escritos manifestando a súa conformidade e/ou fixando o seu condicionado técnico, dos cales se deu traslado a Nedgia Galicia, S.A., quen presentou a súa conformidade con eles.</p>
    <p>A respecto das entidades que non contestaron (Concello de Verín), enténdese a súa conformidade coa autorización da infraestrutura gasista proxectada porque outorgou a preceptiva licenza municipal con data do 19 de marzo de 2018, da que Nedgia Galicia, S.A. achegou unha copia para a súa constancia no expediente.</p>
    <p>Sexto. O 2 de maio de 2018 os servizos técnicos da Xefatura Territorial de Ourense da Consellería de Economía, Emprego e Industria (en adiante, xefatura territorial) emitiron informe favorable sobre o citado proxecto de execución (Modificado de proxecto de planta satélite de almacenamento e regasificación de GNL para subministración a Verín).</p>
    <p>Consideracións legais e técnicas:</p>
    <p>Primeiro. A Dirección Xeral de Enerxía e Minas é a competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas, e a súa asignación á Consellería de Industria, Enerxía e Comercio; no Decreto 135/2017, do 28 de decembro, polo que se establece a estrutura orgánica da Consellería de Economía, Emprego e Industria; en relación coa Lei 34/1998, do 7 de outubro, do sector de hidrocarburos; co Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural; co Decreto 62/2010, do 15 de abril, polo que se regula o trámite de competencia e os criterios de valoración no suposto de concorrencia de dúas ou máis solicitudes de autorización administrativa de instalacións de transporte secundario e distribución de gas natural e redes de distribución de gases licuados do petróleo (GLP); coa Orde da Consellería de Industria e Comercio do 30 de novembro de 1999 sobre a tramitación de autorizacións administrativas das canalizacións de gas; coa Lei 39/2015, do 1 de decembro, do procedemento administrativo común das administracións públicas, e a Lei 40/2015, do 1 de outubro, de réxime xurídico do sector público.</p>
    <p>Segundo. No expediente instruído para o efecto cumpríronse os trámites regulamentarios.</p>
    <p>De acordo con todo o exposto,</p>
    <h2>RESOLVO:</h2>
    <p>1. Autorizar administrativamente a infraestrutura gasista correspondente á planta satélite de almacenamento e regasificación de gas natural licuado (GNL) para subministración a Verín (Ourense), promovida por Nedgia Galicia, S.A.</p>
    <p>2. Aprobar o proxecto de execución da citada infraestrutura gasista.</p>
    <p>Todo isto de acordo coas seguintes condicións:</p>
    <p>Primeira. A infraestrutura gasista que se autoriza realizarase de acordo coas especificacións e planos que figuran no proxecto presentado pola empresa promotora, Nedgia Galicia, S.A., titulado Modificado de proxecto de planta satélite de almacenamento e regasificación de GNL para subministración a Verín, datado en xaneiro de 2018, con referencia GDO415151100015905, asinado polo enxeñeiro industrial José Luis Sousa López (colexiado nº 489 do Ilustre Colexio Oficial de Enxeñeiros Industriais de Galicia), e no que figura un orzamento de 220.280,97 €.</p>
    <p>Segunda. As instalacións e as súas montaxes deberán cumprir as disposicións e normas técnicas que en xeral sexan de aplicación e, en particular, as correspondentes ao Regulamento técnico de distribución e utilización de combustibles gasosos coas súas instrucións técnicas complementarias e as normas que os complementan, regulamentos electrotécnicos, normas UNE e demais normativa e directrices vixentes, así como cantas as substitúan ou se diten a nivel estatal ou desta comunidade autónoma, e deberán preverse para responder aos avances tecnolóxicos no eido do gas e lograr abastecementos flexibles e seguros.</p>
    <p>Terceira. Para introducir modificacións nas instalacións que afecten datos básicos do proxecto será necesaria autorización previa da Dirección Xeral de Enerxía e Minas; non obstante, a xefatura territorial poderá autorizar as modificacións de detalle do proxecto que resulten procedentes, e deberá comunicar á dita dirección xeral todas as resolucións que dite en aplicación da citada facultade.</p>
    <p>Cuarta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución. Unha vez construídas as instalacións autorizadas, a empresa promotora deberá presentar a solicitude de posta en servizo ante a xefatura territorial, quen deberá expedila tras as comprobacións técnicas que considere oportunas.</p>
    <p>Quinta. En canto aos bens e dereitos afectados por esta infraestrutura gasista e adscritos ás distintas administracións, organismos ou empresas de servizo público ou de servizos de interese xeral, a empresa promotora realizará os correspondentes cruzamentos e afeccións de acordo cos condicionados e informes emitidos por estes.</p>
    <p>Sexta. A empresa promotora deberá iniciar a subministración de gas no prazo dun mes contado a partir da data en que a xefatura territorial formalice a acta de posta en marcha.</p>
    <p>Sétima. Esta autorización outórgase sen prexuízo de terceiros e independentemente das autorizacións, licenzas ou permisos da competencia doutros organismos ou entidades públicas, necesarias para realizar a citada infraestrutura gasista.</p>
    <p>Oitava. A Administración reserva para si o dereito a deixar sen efecto a presente autorización por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Contra a presente resolución, que non é definitiva na vía administrativa, poderase interpor recurso de alzada ante o conselleiro de Economía, Emprego e Industria da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpor calquera outro recurso que consideren pertinente.</p>
    <p>Santiago de Compostela, 25 de maio de 2018</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

