---
date: '2019-07-23'
id: G0424-180719-0001
page: 34059
number: 139
agency: 'Consellería de Economía, Emprego e Industria'
section: III. Outras disposicións.
title: >-
  ORDE do 16 de xullo de 2019 pola que se amplía o prazo de finalización das
  accións formativas recollidas na Orde do 31 de decembro de 2017 pola que se
  establecen as bases reguladoras do Programa de incentivos á formación de
  persoas traballadoras ocupadas en sectores estratéxicos para as empresas
  galegas, cofinanciadas polo programa operativo FSE Galicia 2014-2020, e se
  procede á primeira convocatoria.
range: Orde
url: >-
  https://www.xunta.gal/dog/Publicados/2019/20190723/AnuncioG0424-180719-0001_gl.html
---
<p>A Orde do 31 de decembro de 2017, DOG núm. 24, do 2 de febreiro de 2018, pola que se establecen as bases reguladoras do Programa de incentivos á formación de persoas traballadoras ocupadas en sectores estratéxicos para as empresas galegas, cofinanciadas polo programa operativo FSE Galicia 2014-2020, e se procede á primeira convocatoria, determina, no seu artigo 10, relativo ao calendario de execución dos proxectos formativos, que «as accións formativas apoiadas terán como data límite de finalización o 31 de xullo de 2019».</p>
    <p>Ao abeiro da orde das bases reguladoras e mediante a Orde do 26 de xuño de 2018, DOG núm. 127, do 4 de xullo, e a Orde do 7 de decembro de 2018, DOG núm. 246, do 27 de decembro, se procedeu a convocar, respectivamente, a segunda e terceira convocatoria de subvencións do Programa de incentivos á formación de persoas traballadoras ocupadas en sectores estratéxicos para as empresas galegas, cofinanciadas polo programa operativo FSE Galicia 2014-2020.</p>
    <p>A orde de bases no seu artigo 14 establece un prazo para a resolución dos expedientes de solicitudes de axudas de tres meses contados desde a data de finalización do prazo de presentación destas. O dito prazo de presentación de solicitudes finalizou, no relativo á terceira convocatoria de subvencións, o día 11 de febreiro de 2019, polo que, tendo en conta o tempo establecido para proceder á resolución dos expedientes presentados, o período dispoñible para executar as accións formativas non é abondo para que estas se desenvolvan de xeito que o proxecto educativo permita unha adecuada aprendizaxe por competencias.</p>
    <p>Vistas as solicitudes presentadas para a terceira convocatoria, analizados os requirimentos necesarios para poder impartir as accións formativas cos criterios de calidade exixibles para favorecer a consecución dos obxectivos de aprendizaxe e acadar os resultados demandados desde o punto de vista da utilidade e a aplicabilidade dos coñecementos no mercado laboral, e revisadas as datas indicadas polas entidades peticionarias das subvencións para realizar as accións formativas, á vista do momento en que as entidades beneficiarias recibiron a notificación da concesión da subvención, cómpre ampliar o prazo de finalización destas ata o día 31 de outubro de 2019.</p>
    <p>Por todo o exposto e no uso das facultades que me foron concedidas,</p>
    <h2>DISPOÑO:</h2>
    <p>Artigo único. <em>Ampliación do prazo límite de finalización das accións formativas</em></p>
    <p>Ampliase ata o 31 de outubro de 2019 a data límite de finalización das accións formativas a que se refire o artigo 10 da Orde do 31 de decembro de 2017 pola que se establecen as bases reguladoras do Programa de incentivos á formación de persoas traballadoras ocupadas en sectores estratéxicos para as empresas galegas, cofinanciadas polo programa operativo FSE Galicia 2014-2020, e se procede á primeira convocatoria.</p>
    <p>Así mesmo, amplíase a data de elixibilidade dos custos a que se refire o artigo 13.4.d) da referida Orde do 31 de decembro de 2017, de maneira que, exclusivamente nas accións formativas a que se aplica esta ampliación de prazo, se considerarán subvencionables os custos efectivamente realizados ata o 31 de outubro de 2019.</p>
    <p>Esta ampliación de prazo será de aplicación exclusivamente ás accións formativas financiadas ao abeiro da Orde do 7 de decembro de 2018 pola que se procede á terceira convocatoria das subvencións do Programa de incentivos á formación de persoas traballadoras ocupadas en sectores estratéxicos para as empresas galegas, cofinanciadas polo programa operativo FSE Galicia 2014-2020 de subvencións publicadas ao abeiro da devandita orde de bases.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 16 de xullo de 2019</p>
    <footer><p>Francisco José Conde López<br>Conselleiro de Economía, Emprego e Industria</p></footer>

