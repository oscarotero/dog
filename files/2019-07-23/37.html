---
date: '2019-07-23'
id: C3K1-190719-0001
page: 34161
number: 139
agency: Consellería de Sanidade
section: VI. Anuncios. a) Administración autonómica.
title: >-
  RESOLUCIÓN do 18 de xullo de 2019, da Secretaría Xeral Técnica da Consellería
  de Sanidade, pola que se aproba a lista definitiva de puntuacións obtidas
  polas persoas participantes no concurso público para a adxudicación de novas
  oficinas de farmacia e se convoca o acto público de elección.
range: Resolución
url: >-
  https://www.xunta.gal/dog/Publicados/2019/20190723/AnuncioC3K1-190719-0001_gl.html
---
<p>Mediante a Resolución do 2 de xullo de 2018 esta secretaría xeral técnica convocou o concurso público para a adxudicación de novas oficinas de farmacia. O punto segundo da citada resolución establece que a súa tramitación se rexerá polo disposto nos artigos 22 e seguintes do Decreto 146/2001, do 7 de xuño, sobre planificación, apertura, traslado, cerramento e transmisión de oficinas de farmacia (modificado polo Decreto 66/2018, do 14 de xuño), sendo de aplicación o baremo específico de méritos e criterios de valoración establecido no dito decreto, así como no anexo II da citada resolución.</p>
    <p>Por medio do Acordo do 5 de novembro de 2018 fíxose pública a lista definitiva de persoas admitidas e excluídas no citado concurso público, ao tempo que se requiriron a todas as persoas concursantes admitidas definitivamente para a presentación dos documentos acreditativos dos méritos indicados no anexo IV presentado xunto coa súa solicitude de participación no concurso. </p>
    <p>Unha vez achegada a documentación acreditativa dos méritos alegados, a comisión de valoración constituída para o efecto procedeu, de acordo co sinalado no artigo 23 do Decreto 146/2001, do 7 de xuño, á valoración provisional dos distintos méritos, consonte o disposto no baremo específico de méritos e criterios para a súa valoración, e mediante a Resolución do 1 de marzo de 2019 aprobouse a lista provisional de puntuacións e outorgouse un prazo de quince (15) días hábiles para formular as oportunas reclamacións.</p>
    <p>Unha vez analizadas todas as reclamacións, o resultado da dita valoración definitiva recolleuse nunha proposta da comisión, que contén unha relación das persoas concursantes xunto coas puntuacións definitivas obtidas por cada unha delas. </p>
    <p>Así pois, finalizadas as actuacións anteriores cómpre agora, en cumprimento do previsto no artigo 25 do Decreto 66/2018, do 14 de xuño, proceder á aprobación da lista definitiva de puntuacións obtidas polas persoas participantes no concurso, así como determinar a data, o lugar e a hora en que se realizará o acto público de elección de oficinas de farmacia.</p>
    <p>Xa que logo, á vista da proposta formulada pola comisión de valoración, e de conformidade co disposto no artigo 25 do Decreto 66/2018, do 14 de xuño, esta secretaría xeral técnica</p>
    <h2>RESOLVE:</h2>
    <p>Primeiro. Aprobar a lista definitiva de puntuacións obtidas polas persoas participantes no concurso público para a adxudicación de novas oficinas de farmacia. </p>
    <p>A citada lista poderá ser consultada na páxina web oficial da Consellería de Sanidade (www.sergas.es) desde o mesmo día da publicación da presente resolución no Diario Oficial de Galicia.</p>
    <p>Segundo. Convocar a todas as persoas participantes no concurso que figuran na lista definitiva ao acto público de elección de oficinas de farmacia, que terá lugar o sábado 14 de setembro de 2019 ás 9.30 horas no salón de actos do Edificio Administrativo do Servizo Galego de Saúde en San Lázaro, Santiago de Compostela.</p>
    <p>Terceiro. De acordo co establecido nos artigos 121 e 122 da Lei 39/2015, do 1 de outubro, do procedemento administrativo común das administracións públicas, as persoas concursantes poderán interpoñer contra a presente resolución recurso de alzada perante o conselleiro de Sanidade no prazo dun mes contado desde o día seguinte ao da súa publicación no Diario Oficial de Galicia.</p>
    <p>Santiago de Compostela, 18 de xullo de 2019</p>
    <footer><p>Alberto Fuentes Losada<br>Secretario xeral técnico da Consellería de Sanidade</p></footer>

