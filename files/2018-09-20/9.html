---
date: '2018-09-20'
id: O92-100918-0001
page: 42922
number: 180
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 19 de setembro de 2018 pola que se modifica a Resolución do 21
  de decembro de 2017 pola que se dá publicidade ao acordo do Consello de
  Dirección que aproba as bases reguladoras dos obradoiros e das axudas á
  dixitalización Industria 4.0 cofinanciadas polo Fondo Europeo de
  Desenvolvemento Rexional no marco do programa operativo Feder Galicia
  2014-2020, e se procede á súa convocatoria en réxime de concorrencia
  competitiva.
range: Resolución
url: >-
  https://www.xunta.gal/dog/Publicados/2018/20180920/AnuncioO92-100918-0001_gl.html
---
<p>Mediante Resolución do 21 de decembro de 2017 publicouse o acordo do Consello de Dirección do Instituto Galego de Promoción Económica que aprobou as bases reguladoras dos obradoiros e das axudas á dixitalización Industria 4.0 cofinanciadas polo Fondo Europeo de Desenvolvemento Rexional no marco do programa operativo Feder Galicia 2014-2020, e procedeuse á súa convocatoria en réxime de concorrencia competitiva (DOG nº 245, do 28 de decembro).</p>
    <p>No artigo 5.b) das bases reguladoras establécense as tipoloxías de proxectos subvencionables para as pemes individuais:</p>
    <p>«b) Proxectos individuais nos que unha peme aborda unha das seguintes tipoloxías de proxecto: </p>
    <p>1º. Desenvolvemento dunha interface dixital para as súas interaccións de negocio, ou adopción/implantación dunha solución de interacción xa existente cos seus clientes ou provedores.</p>
    <p>2º. Implementación de sistemas especificamente no ámbito da produción e loxística encamiñados á dixitalización de procesos, interconexión de elementos físicos e virtuais, tratamento de datos captados mediante sensórica. </p>
    <p>3º. Sistemas de intelixencia artificial, aprendizaxe automática e toma de decisións autónomos».</p>
    <p>Na resolución de convocatoria establecíanse dous prazos para a presentación das solicitudes de axuda. O primeiro deles (IG240.1) rematou o 15.3.2018. Da avaliación dos expedientes desa primeira concorrencia despréndese que a categoría de proxectos b).2º é demasiado exixente para as demandas das empresas galegas, polo que se considera oportuno a súa modificación de cara ao segundo prazo de solicitudes da convocatoria, abrindo a tipoloxía de proxectos ás demandas de dixitalización de procesos detectadas nas solicitudes avaliadas.</p>
    <p>O Consello de Dirección do Igape, na súa reunión do 2 de agosto de 2018, acordou a modificación das bases reguladoras das axudas á dixitalización Industria 4.0 cofinanciadas polo Fondo Europeo de Desenvolvemento Rexional no marco do programa operativo Feder Galicia 2014-2020.</p>
    <p>Por todo o anterior, de conformidade coas facultades que teño conferidas,</p>
    <h2>RESOLVO:</h2>
    <p>Artigo 1</p>
    <p>Modificar a Resolución do 21 de decembro de 2017 pola que se dá publicidade ao acordo do Consello de Dirección que aproba as bases reguladoras dos obradoiros e das axudas á dixitalización Industria 4.0 cofinanciadas polo Fondo Europeo de Desenvolvemento Rexional no marco do programa operativo Feder Galicia 2014-2020, e se procede á súa convocatoria en réxime de concorrencia competitiva, no seguinte sentido:</p>
    <p>O artigo 5.b).2º queda redactado do seguinte xeito:</p>
    <p>«2º. Implementación de sistemas encamiñados á dixitalización de procesos (ERP, CRM e similares), interconexión de elementos físicos e virtuais, tratamento de datos captados (intelixencia de negocio, bigdata e similares)».</p>
    <p>Artigo 2</p>
    <p>Esta modificación entrará en vigor o mesmo día da súa publicación no Diario Oficial de Galicia e será aplicable ás solicitudes que xa se presentasen dentro do segundo prazo da convocatoria que abriu o 1.6.2018.</p>
    <p>Santiago de Compostela, 19 de setembro de 2018</p>
    <footer><p>Juan Manuel Cividanes Roger<br>Director xeral do Instituto Galego de Promoción Económica</p></footer>

