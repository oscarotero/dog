---
date: '1997-04-22'
id: 58DA
page: 3
number: 76
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 7 de abril de 1997 pola que se regula o procedemento de solicitude e
  concesión de autorizacións para a asistencia a actividades de formación do
  persoal de servicios centrais da Consellería de Sanidade e Servicios Sociais e
  do Servicio Galego de Saúde.
range: Orde
url: 'https://www.xunta.gal/dog/Publicados/1997/19970422/Anuncio58DA_gl.html'
---
<p>A Consellería de Sanidade e Servicios Sociais co obxecto de poder contar con persoal cualificado nas distintas áreas que integran o sector procede a regula-lo procedemento de concesión de autorizacións para a asistencia a actividades de formación do seu persoal.</p>
<p>Mediante a concesión destas autorizacións preténdese promover e impulsa-la formación do persoal prevista na Lei 4/1988, do 26 de maio, da función pública de Galicia, que é un dos obxectivos do Plan de Saúde de Galicia 1993-1997, aprobado na data do 24 de xuño de 1993 polo Consello da Xunta, como medida que vai contribuír a aumenta-la calidade dos servicios sanitarios.</p>
<p>Por todo isto, de acordo co artigo 34 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro e o 78 da Lei 11/1992, do 7 de outubro, de réxime financeiro e presupostario,</p>
<p>DISPOÑO:</p>
<p>Artigo 1º</p>
<p>O obxecto da presente orde é regula-lo procedemento de solicitude e concesión de autorizacións para a asistencia a actividades de formación para persoal que desenvolva a súa actividade nos ser</p>
<p>vicios centrais da Consellería de Sanidade e Servicios Sociais e do Servicio Galego de Saúde.</p>
<p>Artigo 2º</p>
<p>As solicitudes de autorizacións de asistencia ás actividades dirixiranse, coa suficiente antelación, ó secretario xeral da Consellería de Sanidade e Servicios Sociais conforme o modelo normalizado, recollido no anexo, debidamente cuberto.</p>
<p>Artigo 3º</p>
<p>As solicitudes de autorización poderán incluír tamén a petición de axudas económicas para custea-los gastos ocasionados polas ditas actividades, entre eles axudas de custo, gastos de inscrición e desprazamento.</p>
<p>Artigo 4º</p>
<p>Á solicitude da autorización engadiráselle a seguinte documentación:</p>
<p>1. Memoria explicativa da actividade formativa que se pretende realizar, facendo consta-las datas de comezo e remate, así como a súa duración.</p>
<p>2. Orzamento referido ós gastos que se deriven de tal actividade debidamente divididos.</p>
<p>3. Programa oficial da actividade, de se-lo caso, ou calquera outro dato que o solicitante considere conveniente incluír.</p>
<p>Artigo 5º</p>
<p>Entre os criterios para a concesión da autorización teranse en conta os seguintes:</p>
<p>-Interese dos estudios de formación que se pretenden realizar para o sistema sanitario galego e a súa adecuación ás necesidades de formación existentes na materia solicitada.</p>
<p>-Relación entre o posto desempeñado polo solicitante e a actividade para a que se solicita a autorización.</p>
<p>-Asistencia anterior do solicitante a outras actividades formativas.</p>
<p>Artigo 6º</p>
<p>O incumprimento da finalidade da axuda dará lugar á perda desta e á devolución do percibido mailos xuros de demora.</p>
<p>Disposición transitoria</p>
<p>Para o presente ano, as devanditas axudas concederanse con cargo ó crédito existente nas aplicacións 5001.2591.226.17, no caso do persoal do Sergas e 1101.311A.226.17 para o persoal da Consellería de Sanidade e Servicios Sociais, dos orzamentos xerais da Comunidade Autónoma de Galicia para o ano 1997.</p>
<p>Santiago de Compostela, 7 de abril de 1997.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>
<p>2783</p>

