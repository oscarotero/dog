---
date: '1997-04-22'
id: 58D2
page: 3
number: 76
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 18 de febreiro de 1997, da Secretaría Xeral para o Deporte, pola
  que se ratifican os estatutos da Federación Galega de Chave.
range: Resolución
url: 'https://www.xunta.gal/dog/Publicados/1997/19970422/Anuncio58D2_gl.html'
---
<p>Vistos os estatutos da Federación Galega de Chave e a acta de aprobación da súa asemblea xeral extraordinaria do 9-3-1996.</p>
<p>Visto o informe da Sección de Rexistro de Clubs e Asuntos Xurídicos, a Orde do 28 de xullo de 1995 de desenvolvemento do Decreto 228/1994, do 14 de xullo, regulador das federacións deportivas galegas, a Lei 10/1990, xeral do deporte e demais normativa aplicable,</p>
<p>RESOLVO:</p>
<p>Ratificar con efectos desde a aprobación da súa asemblea os estatutos aprobados de conformidade co artigo 8 da Orde do 28 de xullo de 1995 e autoriza-la publicación dos estatutos no Diario Oficial de Galicia.</p>
<p>Santiago de Compostela, 18 de febreiro de 1997.</p>
<p>Eduardo Lamas Sánchez</p>
<p>Secretario xeral para o Deporte</p>
<p>Estatutos da Federación Galega de Chave</p>
<p>TÍTULO I</p>
<p>Disposicións xerais</p>
<p>Capítulo I</p>
<p>Denominacións, natureza xurídica, obxecto social e enderezo</p>
<p>Artigo 1º</p>
<p>A Federación Galega de Chave (en adiante a federación) é unha entidade privada, sen ánimo de lucro, con personalidade xurídica propia, da que o ámbito territorial comprende a Comunidade Autónoma de Galicia para cumprimento dos fins que lle son propios. Está integrada polos clubs deportivos, deportistas, técnicos, adestradores, xuíces e árbitros dedicados á práctica do deporte que constitúe o seu obxectivo social.</p>
<p>Ademais das súas propias competencias, exerce por delegación, funcións públicas de carácter administrativo actuando como axente colaborador da Administración pública.</p>
<p>Artigo 2º</p>
<p>A Federación Galega de Chave organízase orgánica e funcionalmente de forma democrática e representativa, con personalidade xurídica e patrimonio propio e independente do dos seus asociados, e plena capacidade de obrar, coas limitacións sinaladas pola Lei e disposicións vixentes, e pode adquirir, para os seus propios fins, bens de toda clase, mobles e inmobles, contratar e obrigarse para o cumprimento do seu obxectivo social e está suxeita ás súas propias responsabilidades.</p>
<p>A federación encóntrase integrada na federación española da mesma especialidade, ostentando de maneira exclusiva a representación desta dentro da Comunidade Autónoma de Galicia no referente ó deporte que constitúe o seu obxecto social, conservando en tal integración a súa personalidade xurídica, o seu patrimonio propio e diferenciado, o seu orzamento e o seu réxime xurídico particular.</p>
<p>Artigo 3º</p>
<p>A federación ten como obxecto social promocionar, dirixir e ordenar, con carácter exclusivo, dentro de Galicia, sen prexuízo das competencias concorrentes das distintas administracións públicas, as actividades propias da súa especialidade deportiva, en coordinación cos organismos correspondentes da Xunta de Galicia, e rexerase por estes estatutos e os seus regulamentos, polos da federación española da mesma especialidade, no que lles sexan aplicables, e polas disposicións que dicte a Xunta de Galicia e, supletoriamente, a Administración do Estado.</p>
<p>A federación é a única entidade competente dentro da Comunidade Autónoma de Galicia para promocionar, regulamentar, organizar, xestionar e controla-las competicións oficiais do deporte que constitúe o seu obxecto social.</p>
<p>Artigo 4º</p>
<p>A federación, dentro da súa actividade na Comunidade Autónoma de Galicia, ademais das súas funcións propias de promoción, goberno, administración, xestión e organización do deporte que constitúe o seu obxecto social exercerá, baixo a coordinación e tutela da Secretaría Xeral para o Deporte da Xunta de Galicia, as seguintes funcións públicas de carácter administrativo:</p>
<p>a) A promoción e divulgación do deporte que constitúe o seu obxecto social en tódalas súas facetas.</p>
<p>b) Canaliza-los deportistas á práctica do deporte que constitúe o seu obxecto social mediante os oportunos cursos de iniciación, formación e perfeccionamento.</p>
<p>c) Apoiar técnica e administrativamente a práctica do deporte que constitúe o seu obxecto social, velando ante os organismos competentes polo apoio a esta especialidade deportiva dentro de Galicia.</p>
<p>d) Cualificar e organiza-las actividades e competicións deportivas oficiais de ámbito autonómico galego.</p>
<p>e) Exercerá a potestade disciplinaria sobre os integrantes da federación nos termos previstos na lei.</p>
<p>f) Exerce-lo control das subvencións que se asignen ás asociacións e entidades deportivas nas condicións que fixa a Secretaría Xeral para o Deporte.</p>
<p>g) Executar, se é o caso, as resolucións do Comité Galego de Disciplina Deportiva.</p>
<p>h) Calquera outra que lle sexa atribuída pola lexislación vixente ou que acorde no ámbito da súa competencia a asemblea xeral.</p>
<p>Os actos realizados pola federación no exercicio das funcións públicas de carácter administrativo son susceptibles de recurso ante a Secretaría Xeral para o Deporte da Xunta de Galicia, da que as súas resolucións esgotan a vía administrativa.</p>
<p>Artigo 5º</p>
<p>O enderezo social da federación establécese na cidade da Coruña.</p>
<p>A comisión delegada, por maioría dos seus membros e cando as circunstancias o aconsellen, poderá acorda-lo cambio do enderezo social dentro da mesma cidade. Para o traslado do enderezo a outra cidade, que deberá ser sempre dentro do territorio da Comunidade Autónoma de Galicia, será necesario o acordo maioritario da asemblea xeral. En ambos casos, o traslado do enderezo social deberá ser notificado ós afiliados e á Secretaría Xeral para o Deporte.</p>
<p>Polo acordo da asemblea xeral e para efectos puramente de organización interna, poderanse establecer delegacións da federación nas cidades de Galicia, que decida a devandita asemblea.</p>
<p>Capítulo II</p>
<p>Requisitos para ser membro da federación.</p>
<p>Dereitos e deberes</p>
<p>Artigo 6º</p>
<p>Os clubs deportivos poderán integrarse, por petición propia, na federación sempre que teñan o seu enderezo social e desempeñen a súa actividade en Galicia e se atopen constituídos conforme os requisitos esixidos para cada modalidade pola lexislación vixente e inscritos no Rexistro de Clubs, Federacións e Asociacións Deportivas da Xunta de Galicia, debendo comprometerse a cumpri-los estatutos e regulamentos da federación e someterse á autoridade dos órganos federativos, en relación coa materia da súa competencia.</p>
<p>Os mesmos criterios e requisitos, no que sexa de aplicación, rexerán para a integración na federación dos deportistas, técnicos, adestradores, xuíces e árbitros.</p>
<p>Artigo 7º</p>
<p>A integración na federación levará consigo a integración automática e para tódolos efectos na federación española da mesma especialidade deportiva.</p>
<p>Artigo 8º</p>
<p>A integración na federación producirase mediante a expedición por parte desta da correspondente licencia federativa ou documento de afiliación ou inscrición. A devandita expedición será acordada pola xunta directiva da federación galega. Contra a denegación, que deberá ser motivada, caberá recurso ante a asemblea xeral.</p>
<p>En todo caso, para a participación en actividades ou competicións deportivas oficiais de ámbito autonómico será preciso estar en posesión da licencia ou documento de afiliación expedido pola federación.</p>
<p>Artigo 9º</p>
<p>Tódolos membros da federación teñen dereito a recibi-la súa tutela con respecto ós seus intereses deportivos comúns e individuais, así como o de participar nas súas actividades e no funcionamento dos seus órganos, de conformidade cos presentes estatutos e cos regulamentos internos daquela. Os membros da federación teñen, á súa vez, o deber de acata-los acordos dos seus órganos, sen que isto obste ó seu dereito de recorrer, ante as instancias federativas competentes e, se é o caso, ante os tribunais de xustiza ou Secretaría Xeral para o Deporte, segundo proceda, aqueles que consideren contrarios a dereito, e sen prexuízo de acudir á conciliación extraxudicial ou arbitraxe nos termos previstos nas leis.</p>
<p>Artigo 10º</p>
<p>Os clubs deportivos, deportistas, técnicos-adestradores e xuíces-árbitros, sen prexuízo da súa pertenza e filiación directa á federación, poderán agruparse en asociacións deportivas, con ou sen personalidade xurídica propia, que á súa vez deberán estar integradas necesariamente na federación.</p>
<p>Capítulo III</p>
<p>Estructura territorial</p>
<p>Artigo 11º</p>
<p>A federación estructúrase territorialmente en delegacións.</p>
<p>Cada delegación quedará integrada polos clubs, deportistas, adestradores e xuíces-árbitros, que correspondan ao ámbito territorial fixado pola asemblea xeral para cada delegación.</p>
<p>Artigo 12º</p>
<p>As delegacións axustarán a súa actividade ás normas dictadas pola federación a través dos órganos que correspondan e, sinaladamente, do seu presidente.</p>
<p>Artigo 13º</p>
<p>Os titulares das delegacións serán nomeados e cesados polo presidente da federación, de conformidade co artigo 33º dos presentes estatutos.</p>
<p>A composición do equipo directivo da delegación e a competencia del, será de libre facultade do titular da delegación, o cal dará conta ó presidente da federación.</p>
<p>TÍTULO II</p>
<p>Dos órganos de goberno e representación</p>
<p>Capítulo I</p>
<p>Normas xerais</p>
<p>Artigo 14º</p>
<p>Son órganos de goberno e representación da federación a asemblea xeral e o presidente.</p>
<p>No seo da asemblea deberá constituírse unha comisión delegada de asistencia a esta.</p>
<p>Artigo 15º</p>
<p>1. Serán órganos electivos da federación o presidente, a asemblea xeral e a comisión delegada no ámbito das súas respectivas competencias.</p>
<p>Os membros dos demais órganos e comités, serán designados e revogados libremente polo presidente coas excepcións previstas nos presentes estatutos.</p>
<p>2. O nomeamento ou a revogación dos membros dos órganos de goberno e representación, dos órganos complementarios, e dos comités que puideran crearse dentro da federación deberán ser comunicados a tódolos membros da asemblea xeral e da Secretaría Xeral para o Deporte nun prazo máximo de 15 días a partir da data do nomeamento.</p>
<p>3. Os órganos de goberno e representación da federación reuniranse na forma e termos establecidos nestes estatutos; os seus acordos, agás disposición expresa que dispoña o contrario adaptaranse por maioría simple; en caso de empate, o presidente terá voto de cualidade. Os acordos poderán ser impugnados, de conformidade co disposto na lexislación aplicable e nos presentes estatutos.</p>
<p>4. A responsabilidade dos membros dos órganos da federación no exercicio das súas funcións será esixida no ámbito disciplinario de conformidade co disposto no R.D. 1591/1992, do 23 de decembro, e nos ámbitos administrativo, civil e penal de conformidade coa lexislación xeral de aplicación.</p>
<p>5. Son requisitos para ser membro de calquera órgano da federación, sen prexuízo do establecido regulamentariamente, os seguintes:</p>
<p>a) Te-la condición de cidadán de Galicia, segundo o disposto no artigo 3 da Lei orgánica 1/1981, do 6 de abril, do Estatuto de autonomía de Galicia.</p>
<p>b) Ser maior de idade e estar en pleno uso dos dereitos civís.</p>
<p>c) Non estar suxeito a corrección disciplinaria de carácter deportivo que o inhabilite.</p>
<p>d) Non ser condenado mediante sentencia penal firme que leve anexa pena principal ou accesoria de inhabilitación absoluta ou especial para cargo público.</p>
<p>e) Non estar incurso en ningunha causa de incompatibilidade establecida legalmente ou nos presentes estatutos.</p>
<p>f) Reuni-los requisitos específicos propios de cada estamento deportivo.</p>
<p>Capítulo II</p>
<p>Da asemblea xeral</p>
<p>Sección primeira</p>
<p>Natureza, composición, nomeamento e cesamento</p>
<p>Artigo 16º</p>
<p>A asemblea xeral é o órgano superior de goberno e representación da federación.</p>
<p>Artigo 17º</p>
<p>A asemblea xeral estará constituída polo presidente da federación e polos representantes dos clubs deportivos, os deportistas, os técnicos-adestradores e os xuíces-árbitros.</p>
<p>Os clubs deportivos non poderán ser membros da asemblea xeral, se no momento de convocatoria de eleccións non figuran inscritos no Rexistro de Clubs, Federacións e Entidades Deportivas da Xunta de Galicia.</p>
<p>Os compoñentes da xunta directiva, por este só carácter, poderán asistir ás reunións da asemblea, con dereito a voz e sen voto.</p>
<p>Artigo 18º</p>
<p>A asemblea xeral está integrada por membros, e a representación dos catro estamentos sinalados anteriormente responderá ás seguintes proporcións:</p>
<p>-Clubs deportivos: 70%.</p>
<p>-Deportistas: 20%.</p>
<p>-Adestradores/técnicos: 5%.</p>
<p>-Xuíces/árbitros: 5%.</p>
<p>Artigo 19º</p>
<p>A convocatoria de eleccións deberá indicar expresamente o número de membros da asemblea xeral e o de cada un dos estamentos.</p>
<p>Artigo 20º</p>
<p>Os membros da asemblea xeral e da comisión delegada cesarán polas seguintes causas:</p>
<p>a) Defunción.</p>
<p>b) Disolución da entidade á que representan, ou baixa na federación.</p>
<p>c) Expiración do mandato para o que foi elixido.</p>
<p>d) Renuncia voluntaria ou demisión.</p>
<p>e) Estar incurso en causa de inelixibilidade ou incompatibilidade legal ou estatutaria.</p>
<p>f) Sanción disciplinaria imposta en forma regulamentaria que implique o cesamento no cargo que ostenta.</p>
<p>Artigo 21º</p>
<p>As vacantes producidas na asemblea xeral antes das seguintes eleccións xerais a esta, serán cubertas, dentro de cada estamento e de maneira sucesiva, polos candidatos que no proceso electoral obtivesen maior número de votos despois dos que resultaron electos e, a falta destes, mediante a realización de eleccións parciais sempre que, neste último caso, as vacantes superen o 20% dos membros da asemblea.</p>
<p>Os elixidos para ocupa-las vacantes a que se refire o apartado anterior ostentarán o seu mandato polo tempo que falte para a celebración das seguintes eleccións xerais.</p>
<p>Sección segunda</p>
<p>Réxime de funcionamento</p>
<p>1. Competencias.</p>
<p>Artigo 22º</p>
<p>A asemblea xeral, en canto órgano máximo de goberno e representación da federación pode adoptar calquera acordo ou decisión sobre esta, con some</p>
<p>temento ás regras de competencia e procedemento. Especialmente son competencias da asemblea xeral as seguintes:</p>
<p>1. A aprobación e modificación dos estatutos da federación.</p>
<p>2. A elección mediante sufraxio libre, igual, directo e secreto do presidente e da comisión delegada da federación así como o cesamento dos mesmos e a moción de censura ó presidente.</p>
<p>3. Aprobación e liquidación do orzamento anual da federación.</p>
<p>4. Aprobación do programa ou calendario deportivo anual que vai desenvolve-la federación e das bases e regulamentos que rexerán a competición.</p>
<p>5. Aprobación da creación de órganos territoriais da federación.</p>
<p>6. Aprobación do Regulamento de eleccións á asemblea xeral, presidente e a comisión delegada da federación.</p>
<p>7. Aprobación do Regulamento sobre conciliación extraxudicial ou arbitraxe.</p>
<p>8. Aprobación do Regulamento de disciplina deportiva.</p>
<p>9. Calquera outra competencia da federación que non estea expresamente atribuída polos presentes estatutos a outro órgano.</p>
<p>2. Convocatoria.</p>
<p>Artigo 23º</p>
<p>A asemblea xeral será convocada polo presidente da federación, cun mínimo de 10 días naturais de antelación á data da súa celebración, no taboleiro de anuncios da federación, debendo incluír necesariamente os puntos da orde do día que se van tratar, ademais da notificación persoal a cada un dos membros ó enderezo que deberá constar na federación 30 días antes da data da convocatoria; a notificación remitirase por calquera medio que permita ter constancia da recepción que terá lugar coa antelación mínima de corenta e oito horas á hora da reunión. Os defectos formais na convocatoria non darán lugar á nulidade da asemblea sempre e cando os seus membros recibiran a convocatoria coa orde do día no prazo establecido e, en todo caso, a asemblea será válida, sen necesidade de ningún outro requisito, sempre que concorran a totalidade dos seus membros.</p>
<p>A orde do día poderá ser modificada no sentido de incorporar novos puntos a petición fundada dun quinto dos membros da asemblea xeral e sempre que esta incorporación se solicite cunha marxe de tempo suficiente para que poida ser notificada a tódolos membros da asemblea xeral mediante a notificación e a publicación no taboleiro de anuncios da federación cunha antelación mínima de 3 días á data da celebración.</p>
<p>Artigo 24º</p>
<p>O presidente da federación deberá convocar unha asemblea xeral ordinaria anualmente antes do inicio da nova temporada deportiva para tratar os asuntos</p>
<p>propios da xestión ordinaria e, como mínimo, para a aprobación da memoria anual de actividades, a aprobación do novo orzamento e a liquidación do anterior, aprobación do calendario deportivo e das regras que rexerán a competición e o exame e consideración das propostas que formulen os membros da asemblea xeral, da comisión delegada, da xunta directiva e o presidente.</p>
<p>Tódalas demais asembleas terán carácter extraordinario e serán convocadas polo presidente da federación sempre que o estime oportuno, ou por petición dun número de membros que integran a asemblea xeral no inferior ao 25%. Neste caso, os solicitantes deberán formular unha petición por escrito dirixido ó presidente da federación, indicando os puntos que compoñerán a orde do día. O presidente, no prazo de 10 días naturais desde a entrada da petición no rexistro da federación deberá convoca-la asemblea xeral con carácter extraordinario, cos requisitos de forma sinalados nestes estatutos, e coa orde do día solicitada, sen incluír ningún outro punto, a celebrar nun prazo non superior a 20 días naturais desde a convocatoria. Caso de negativa expresa do presidente a efectua-la convocatoria, ou pasados 10 días desde que a solicitude fora efectuada sen ter resposta, os solicitantes poderán facer uso dos dereitos que a lexislación vixente establece, ante a Secretaría Xeral para o Deporte para a </p>
<p>convocatoria dos órganos colexiados de goberno.</p>
<p>Cando o presidente da federación aprecie a existencia dunha situación urxente que non permita demora na convocatoria da asemblea extraordinaria, poderá convocala sen suxeción a prazo nin requisito de forma ningunha, agás a citación persoal dos asembleístas que poidan ser localizados nos enderezos que consten na federación. En todo caso, a asemblea requirirá, como mínimo, a presencia de 2/3 dos seus membros e antes de analiza-la orde do día pronunciarase previamente, por maioría de asistentes, sobre a urxencia da convocatoria e a necesidade ou non de súa celebración. A asemblea xeral convocada deste xeito non poderá modifica-los estatutos.</p>
<p>3. Constitución.</p>
<p>Artigo 25º</p>
<p>A asemblea xeral quedará validamente constituída na primeira convocatoria, cando a ela concorran a maioría dos seus membros.</p>
<p>En segunda convocatoria será válida sexa cal sexa o número de asistentes. Deberá mediar un mínimo de media hora entre a primeira e a segunda convocatoria.</p>
<p>4. Adopción de acordos.</p>
<p>Artigo 26º</p>
<p>Non será admisible en ningún modo para a formación da vontade dos órganos colexiados da federación nin para o establecemento do seu quórum o voto por correo nin a delegación de voto, sendo, por tanto, necesaria a presencia física dos seus membros. Exceptúase as eleccións de membros da asemblea xeral, se así se aproba no Regulamento electoral.</p>
<p>Con carácter excepcional os clubs deportivos poderán ser representados de conformidade cos seus propios estatutos, pero o representante non poderá ser membro da asemblea xeral.</p>
<p>Ninguén poderá ostentar na asemblea xeral máis dunha delegación de voto.</p>
<p>Artigo 27º</p>
<p>As votacións no seo da asemblea xeral realizaranse na forma e pola orde que a presidencia estableza, sendo esta a que debe decidir se van ser ordinarias, nominais ou secretas; se alomenos o 25% dos asistentes solicita unha modalidade determinada, a forma de votación decidirase por maioría simple dos membros da asemblea xeral.</p>
<p>Artigo 28º</p>
<p>A asemblea xeral será presidida polo presidente da federación e o seu voto será de cualidade en caso de empate. Os acordos adoptaranse por maioría simple de asistentes.</p>
<p>Para os efectos de cómputo de quórum e maiorías, cando estes se conformen cun número inexacto de asembleístas, computaranse sempre por exceso e con referencia ó número daqueles efectivamente existentes como membros da asemblea, descontadas as vacantes.</p>
<p>Artigo 29º</p>
<p>De tódolos acordos adoptados na asemblea xeral e comisión delegada, o seu secretario levantará acta, especificando o nome das persoas que interviran e as demais circunstancias que se consideren oportunas, contido dos acordos adoptados, o resultado da votación e, se é o caso, os votos particulares contrarios ó acordo adoptado.</p>
<p>Os votos contrarios ó acordo adoptado ou as abstencións motivada eximirán a quen os emitan de calquera responsabilidade derivada de tales acordos.</p>
<p>Artigo 30º</p>
<p>Os acordos da asemblea xeral e da comisión delegada serán vinculantes e de obrigado cumprimento para a totalidade dos órganos, persoas e entidades que integran a federación e terán forza executiva a partir da data da súa adopción.</p>
<p>Artigo 31º</p>
<p>A asemblea xeral non poderá adoptar ningún acordo ou realizar ningún acto que poida comprometer de forma irreversible o seu patrimonio ou a actividade que constitúe o obxecto propio da federación.</p>
<p>En caso de dúbida ou por petición dun 5% dos membros de dereito da asemblea, será requisito imprescindible a emisión dun informe favorable, por parte dos organismos competentes da Xunta de Galicia.</p>
<p>Capítulo III</p>
<p>Da comisión delegada</p>
<p>Natureza, constitución, composición</p>
<p>e funcionamento</p>
<p>Artigo 32º</p>
<p>1. No seo da asemblea xeral deberá constituírse unha comisión delegada que terá carácter electivo e será un órgano de goberno e representación da federación.</p>
<p>2. A comisión delegada será elixida pola asemblea xeral na primeira reunión que esta celebre despois da súa constitución mediante sufraxio entre os seus membros. O seu mandato coincidirá co da asemblea xeral.</p>
<p>3. Estará integrada por un mínimo de 5 membros e un máximo de 15 (15%).</p>
<p>Se se producira algunha vacante, cubriríase co seguinte candidato máis votado.</p>
<p>4. O presidente da federación convocará á comisión delegada que se reunirá, como mínimo cada 4 meses para os fins da súa competencia e alomenos para realiza-lo seguimento da xestión deportiva e económica da federación.</p>
<p>5. Corresponde a comisión delegada da asemblea xeral:</p>
<p>a) A elaboración dun informe previo á aprobación dos orzamentos.</p>
<p>b) A modificación do calendario deportivo.</p>
<p>c) A modificación dos orzamentos e dos regulamentos.</p>
<p>d) O seguimento da xestión deportiva e económica da federación.</p>
<p>As modificacións non poderán exceder dos límites e criterios que a propia asemblea xeral estableza.</p>
<p>A proposta sobre os temas que se van tratar na comisión delegada corresponden ó presidente e a dous tercios dos membros da comisión delegada.</p>
<p>Capítulo IV</p>
<p>Do presidente</p>
<p>Artigo 33º</p>
<p>O presidente da federación é o órgano de goberno e representación que ostenta a súa representación legal, convoca e preside os órganos de goberno e representación e executa os acordos deles. O presidente poderá nomear delegados nas localidades aprobadas pola asemblea xeral, que actuarán seguindo as instruccións daquel e por delegación nas funcións que se lle encomenden. Os ditos delegados poderán ser cesados ou substituídos polo presidente segundo o seu criterio.</p>
<p>Artigo 34º</p>
<p>A duración do cargo de presidente será de 4 anos.</p>
<p>No caso de que, excepcionalmente, quede vacante a presidencia antes de que transcorra o prazo para o que foi elixido, considerarase demisionaria toda a xunta directiva, constituíndose a comisión delegada en comisión xestora, presidida polo membro de maior idade. Convocará á asemblea xeral, e esta acordará unha elección do presidente para cubri-la vacante polo tempo que falte ata a terminación do prazo correspondente ó mandato ordinario. Se a vacante se produce por prosperar unha moción de censura, haberá que aterse ó disposto no artigo 37º destes estatutos.</p>
<p>Artigo 35º</p>
<p>O desempeño do cargo de presidente será causa da incompatibilidade coas seguintes actividades:</p>
<p>a) Ocupación de cargos directivos noutras federacións deportivas; exceptúase a federación española da mesma especialidade deportiva.</p>
<p>b) Desenvolvemento de actividades ou desempeños de cargos en asociacións deportivas, ou clubs dependentes integrados na federación.</p>
<p>c) A persoa que resulte elixida como presidente da federación deberá cesar en todo tipo de actividades directivas no deporte específico e no ámbito territorial da federación.</p>
<p>Non existirá incompatibilidade, en ningún caso, coa práctica do deporte.</p>
<p>Artigo 36º</p>
<p>O presidente cesará por:</p>
<p>a) Transcurso do prazo polo que foi elixido.</p>
<p>b) Demisión.</p>
<p>c) Incapacidade física ou psíquica para continuar no exercicio do seu cargo.</p>
<p>d) Aprobación dunha moción de censura pola asemblea xeral.</p>
<p>e) Por incorrer en causa de inelixibilidade, ou incompatibilidade. Neste último caso, disporía dun prazo dun mes para cesar no posto que resulte incompatible co de presidente.</p>
<p>Artigo 37º</p>
<p>A moción de censura ó presidente poderá ser presentada polos membros da asemblea xeral que constitúan alomenos un 20% da mesma mediante escrito presentado no rexistro da federación. Na dita petición deberán solicitar do presidente a convocatoria dunha asemblea xeral extraordinaria coa dita moción como único punto da orde do día, así como propoñer un candidato alternativo á presidencia. Caso de prospera-la moción de censura, que se votará nun sistema de dobre volta, debendo acadar maioría absoluta de membros que compoñen a asemblea na primeira e maioría simple de asistentes na segunda, celebradas cunha hora de diferencia, o candidato quedará investido, cun mandato polo prazo que falte para concluí-lo período ordinario.</p>
<p>Para a convocatoria da asemblea xeral extraordinaria a que se refire este artigo, haberá que aterse ó disposto no artigo 23º destes estatutos. A sesión da asemblea xeral na que se debata a moción de censura estará presidida polo membro de maior idade. Non será válido o voto por correo nin a asistencia por representación.</p>
<p>Se a moción de censura non prosperara, non poderá presentarse unha nova dentro do mesmo período de mandato, como tampouco poderá presentarse, caso de prosperar, contra o candidato investido na dita moción polo tempo que falte para concluí-lo período ordinario.</p>
<p>TÍTULO III</p>
<p>Órganos complementarios dos de goberno</p>
<p>e representación</p>
<p>Artigo 38º</p>
<p>Son órganos complementarios dos de goberno e representación da federación para asistir ó presidente:</p>
<p>a) A xunta directiva.</p>
<p>b) O secretario xeral.</p>
<p>c) O tesoureiro.</p>
<p>Artigo 39º</p>
<p>1. A xunta directiva é o órgano colexiado de xestión da federación sendo os seus membros designados e revogados libremente polo presidente.</p>
<p>O número de membros será establecido pola asemblea xeral e non poderá ser inferior a 5 nin superior a 15.</p>
<p>O presidente elixirá entre os membros da súa xunta directiva un vicepresidente, que o será tamén da federación, quen substituirá ó presidente por delegación, imposibilidade física ou ausencia temporal; un secretario que, á súa vez, o será da federación, así como o tesoureiro. Tales cargos, en canto baseados na confianza, poderán ser removidos polo presidente cando o considera conveniente.</p>
<p>Os membros da xunta directiva que non o sexan da asemblea xeral, terán acceso as súas sesións, con dereito a voz e sen voto.</p>
<p>Tódolos cargos serán gratuítos e, no caso de se establecer unha compensación económica a favor dalgún dos membros da xunta directiva, deberá ser expresamente acordada pola asemblea xeral e constar de maneira diferenciada no orzamento. En ningún caso, a compensación económica poderá ser satisfeita con cargo as subvencións públicas que reciba a federación.</p>
<p>2. O presidente da federación nomeará a un secretario, o cal exercerá as funcións de fedatario e asesor, e máis especificamente:</p>
<p>a) Levantar actas das sesións dos órganos de goberno e representación da federación con indicación dos asistentes, temas tratados, o resultado das votacións e, se é o caso, os votos particulares contrarios ao acordo adoptado.</p>
<p>b) Expedi-las certificacións oportunas das actas dos órganos de goberno e representación.</p>
<p>c) Remitir á Secretaría Xeral para o Deporte as actas das reunións da asemblea xeral e da comisión delegada nun prazo de 15 días desde a data da súa celebración, así como as convocatorias das mesmas.</p>
<p>d) Cantas funcións lle encomenden os estatutos e regulamentos da federación ou lle sexan delegadas polo presidente.</p>
<p>3. O tesoureiro da federación é o órgano de administración dela.</p>
<p>Exercerá como funcións propias:</p>
<p>a) Levar a contabilidade da federación.</p>
<p>b) Exerce-la inspección económica de tódolos órganos da federación.</p>
<p>c) Elaborar e presentar informes á comisión delegada do estado contable da federación.</p>
<p>d) Calquera outra función que lle encomenden os estatutos e regulamentos da federación.</p>
<p>Artigo 40º</p>
<p>Para ser membro da xunta directiva non será necesario formar parte da asemblea xeral, pero si da federación.</p>
<p>Artigo 41º</p>
<p>Os membros da xunta directiva cesarán polas seguintes causas:</p>
<p>a) Vacancia na presidencia, sen prexuízo da súa conversión en comisión xestora nos casos previstos nos estatutos.</p>
<p>b) Demisión.</p>
<p>c) Falecemento ou incapacidade física ou psíquica para continuar no exercicio do seu cargo.</p>
<p>d) Por incorrer en causa de inelixibilidade, ou incompatibilidade.</p>
<p>e) Cesados directamente polo presidente cun cumprimento das comunicacións a que se refiren os presentes estatutos.</p>
<p>Artigo 42º</p>
<p>A xunta directiva como órgano colaborador do presidente non terá competencias propias e exercerá por delegación, as que lle encomende o presidente que poderá revogar en calquera momento.</p>
<p>Artigo 43º</p>
<p>Os asuntos ordinarios de trámite serán despachados polo presidente e o secretario.</p>
<p>TÍTULO IV</p>
<p>Dos órganos técnicos e asesores</p>
<p>Capítulo I</p>
<p>Comisións en xeral</p>
<p>Artigo 44º</p>
<p>1. A federación poderá crear, logo da aprobación pola asemblea xeral, cantas comisións técnicas precise, ademais das seguintes:</p>
<p>a) A dirección técnica.</p>
<p>b) Os comités de disciplina deportiva: comité de competición ou xuíz único e comité de apelación.</p>
<p>c) Comité de xuíces árbitros.</p>
<p>Tódalas comisións rexeranse polos seus respectivos regulamentos internos e, se é o caso, pola normativa nacional unificada emanada da federación española da mesma especialidade, pola lexislación aplicable, e polo disposto nos presentes estatutos.</p>
<p>Capítulo II</p>
<p>Comité de xuíces-árbitros</p>
<p>Artigo 45º</p>
<p>No seo da federación constituirase, de maneira obrigatoria, un comité de xuíces ou árbitros, do que o presidente será designado polo presidente da federación.</p>
<p>Este comité poderá adopta-la estructura territorial da federación.</p>
<p>Serán funcións deste comité:</p>
<p>a) Establece-los niveis de formación arbitral.</p>
<p>b) Clasificar tecnicamente os xuíces ou árbitros, propoñendo á xunta directiva a adscrición ás categorías correspondentes. Estas clasificacións comunicaranse á asemblea xeral.</p>
<p>c) Propoñe-los candidatos a xuíces ou árbitros nacionais.</p>
<p>d) Propoñer á xunta directiva as normas administrativas que regulan a arbitraxe, para a súa posterior aprobación pola asemblea xeral.</p>
<p>e) Designa-los colexiados nas competicións oficiais de ámbito galego.</p>
<p>f) Colaborar cos órganos competentes da federación.</p>
<p>Tódolos presidentes dos comités serán nomeados polo presidente da federación. O secretario da federación intervirá como secretario de tódolos comités sen voz e sen voto, agás que fose membro deles.</p>
<p>TÍTULO V</p>
<p>Réxime electoral</p>
<p>Capítulo I</p>
<p>Os censos</p>
<p>Artigo 46º</p>
<p>Compoñerán os censos correspondentes a cada estamento electoral tódolos membros da federación que reúnan os requisitos establecidos para cada estamento nos presentes estatutos e no Regulamento electoral.</p>
<p>Capítulo II</p>
<p>Regulamento electoral</p>
<p>Artigo 47º</p>
<p>Os procesos electorais desenvolveranse conforme o Regulamento electoral que deberá ser aprobado pola asemblea xeral, por proposta do presidente, e deberá regula-las seguintes cuestións:</p>
<p>1. Número de membros da asemblea xeral; circunscrición electoral e número de representantes que por cada circunscrición electoral corresponda a cada un dos estamentos.</p>
<p>2. Calendario electoral.</p>
<p>3. Censo electoral.</p>
<p>4. Composición, competencias e funcionamento da Xunta Electoral.</p>
<p>5. Requisitos para presentación e proclamación de candidatos. O termo para a presentación de candidatos a presidente e membros da asemblea xeral non poderá ser inferior a 10 días.</p>
<p>6. Procedemento de resolución de conflictos, impugnacións e reclamacións así como os recursos electorais.</p>
<p>7. Regulamento do voto por correo nas eleccións á asemblea xeral. Non se admitirá esta clase de voto nas eleccións á comisión delegada e presidente.</p>
<p>8. Composición, competencia, funcionamento e situación das mesas electorais.</p>
<p>9. Elección de presidente.</p>
<p>10. Elección da comisión delegada.</p>
<p>O Regulamento electoral deberá ser ratificado pola Secretaría Xeral para o Deporte.</p>
<p>Capítulo III</p>
<p>A comisión xestora</p>
<p>Artigo 48º</p>
<p>Acordada a convocatoria de eleccións pola asemblea xeral e aprobado o Regulamento electoral, o presidente procederá no prazo sinalado nel á convocatoria de eleccións á asemblea xeral. A partir dese momento, a xunta directiva e o presidente constituiranse en comisión xestora e someterán o Regulamento electoral á ratificación pola Secretaría Xeral para o Deporte.</p>
<p>A comisión xestora garantirá a máxima difusión e publicidade das convocatorias de eleccións á asemblea xeral e presidente, así como do Regulamento electoral coas medidas preventivas nas disposición federativas, a través dun medio que permita asegura-la recepción da dita notificación. Deberá exporse o Regulamento electoral en cada circunscrición electoral o mesmo día da convocatoria.</p>
<p>A comisión xestora administrará a federación e convocará e realizará novas eleccións no prazo máximo de tres meses, no caso de que non se presentara ningunha candidatura ou non fora válida ningunha das presentadas.</p>
<p>Capítulo IV</p>
<p>Circunscrición electoral</p>
<p>Artigo 49º</p>
<p>A circunscrición electoral será cada unha das provincias da Coruña, Lugo, Ourense e Pontevedra, na que teña o seu enderezo para efectos federativos cada un dos membros dos respectivos estamentos.</p>
<p>Capítulo V</p>
<p>Xunta electoral</p>
<p>Artigo 50º</p>
<p>1. A Xunta Electoral estará composta por catro membros. Un por cada un dos estamentos pertencentes á asemblea anterior: clubs, deportistas, adestradores e xuíces-árbitros, mediante sorteo na asem</p>
<p>blea xeral. Designarase, así mesmo, os membros suplentes, en igual número e condición que os titulares.</p>
<p>2. De entre os membros designados, o presidente será o de maior idade, e actuará como secretario o que o sexa da federación, con voz pero sen voto.</p>
<p>3. Os membros da xunta electoral non poderán figurar como candidatos á asemblea xeral e á presidencia da federación.</p>
<p>4. A xunta electoral controlará todo o proceso electoral e terá competencia para coñecer e resolve-las incidencias que se produzan sobre o censo electoral, presentación e proclamación de candidatos, proclamación de membros da asemblea xeral, comisión delegada e do presidente da federación, así como a decisión de calquera outras cuestións que afecten directamente á celebración das eleccións e ós seus resultados. Unha vez finalizada a votación, levantará acta da votación e do reconto e remitirá a acta á Secretaría Xeral para o Deporte no prazo máximo de tres días.</p>
<p>5. As decisións da xunta electoral son executivas e tomaranse por maioría dos votos. En caso de empate, o voto do presidente terá carácter dirimente.</p>
<p>6. Unha vez concluído o proceso electoral da asemblea xeral, do presidente da federación e da comisión delegada, a xunta electoral disolverase.</p>
<p>Capítulo VI</p>
<p>Mesas electorais</p>
<p>Artigo 51º</p>
<p>Para a elección dos distintos estamentos da asemblea xeral, do presidente e da comisión delegada, constituiranse unha ou varias mesas electorais na forma establecida no Regulamento electoral. Os membros destas mesas non poderán ser candidatos, axustándose o seu funcionamento ás normas que se establezan no Regulamento electoral.</p>
<p>Capítulo VII</p>
<p>Recursos</p>
<p>Artigo 52º</p>
<p>As reclamacións e impugnacións que se presenten contra calquera acto electoral dirixiranse á Xunta Electoral e contra o que esta resolva caberá recurso ante o Comité Galego de Disciplina Deportiva. Así mesmo, caberá Recurso ante o Comité Galego de Disciplina Deportiva, contra tódolos actos, acordos ou resolucións da Xunta Electoral ou calquera outro órgano ou membro da federación en materia electoral.</p>
<p>Capítulo VIII</p>
<p>Elección da asemblea xeral</p>
<p>Artigo 53º</p>
<p>1. Os membros da asemblea xeral serán elixidos cada catro anos coincidindo cos Xogos Olímpicos</p>
<p>de inverno mediante sufraxio libre, secreto, igual e directo entre e polos compoñentes dos distintos estamentos da federación.</p>
<p>2. As eleccións á asemblea xeral serán acordadas pola mesma que aprobará a convocatoria con todos os requisitos que se establecerán no Regulamento electoral, que, así mesmo se aproben.</p>
<p>3. Acordada pola asemblea xeral a convocatoria de eleccións, o acordo será formalmente executado polo presidente da federación, quen asinará esta.</p>
<p>4. Desde a convocatoria para a celebración desta asemblea xeral, a xunta directiva e o presidente constituiranse en comisión xestora, de conformidade co disposto no artigo 48º dos presentes estatutos.</p>
<p>Artigo 54º</p>
<p>Para ser candidato a membro da asemblea xeral requírese o cumprimento dos requisitos establecidos con carácter xeral no artigo 15º.5 destes estatutos.</p>
<p>Os requisitos esixidos para seren electores ou elixibles deberán terse cumpridos no día en que se publique a convocatoria de eleccións.</p>
<p>Artigo 55º</p>
<p>As eleccións á asemblea xeral realizaranse para cada un dos postos correspondentes ós estamentos integrantes dela, de conformidade co previsto nos estatutos.</p>
<p>Artigo 56º</p>
<p>Os representantes dos clubs deportivos na asemblea xeral serán elixidos por e entre os representantes dos correspondentes a cada circunscrición electoral dos que integran o censo de clubs deportivos inscritos no Rexistro Público da federación e no Rexistro de Clubs, Federacións e Asociacións Deportivas da Xunta de Galicia, no momento da convocatoria das eleccións e estivesen igualmente inscritos durante a tempada deportiva anterior, sempre que participaran en competicións ou actividades de carácter oficial organizadas pola federación ou pola federación española da mesma especialidade, coa aprobación ou intervención daquela.</p>
<p>Artigo 57º</p>
<p>Os representantes dos deportistas na asemblea xeral serán elixidos por e entre os maiores de 18 anos correspondentes a cada circunscrición electoral dos que teñan licencia en vigor expedida pola federación no momento da convocatoria das eleccións e tamén a tiveran, alomenos, durante a tempada deportiva anterior, sempre que participaran en competicións ou actividades de carácter oficial organizadas pola federación ou pola federación española da mesma especialidade, coa aprobación ou intervención daquela.</p>
<p>Artigo 58º</p>
<p>Os representantes dos técnicos-adestradores e dos xuíces-árbitros na asemblea xeral serán elixidos por e entre os pertencentes a cada estamento, calquera que sexa a súa categoría, dos que teñan licencia en vigor no momento da convocatoria das eleccións e tamén a tiveran, como mínimo, na tempada depor</p>
<p>tiva inmediatamente anterior, sempre que participaran en competicións ou actividades de carácter oficial organizadas pola federación ou pola federación española da mesma especialidade, coa aprobación ou intervención daquela.</p>
<p>Capítulo IX</p>
<p>Elección do presidente</p>
<p>Artigo 59º</p>
<p>Unha vez concluídas as eleccións á asemblea xeral, o presidente da comisión xestora, logo do acordo dela, procederá inmediatamente á convocatoria da dita asemblea para elixi-lo presidente e á comisión delegada da federación.</p>
<p>O presidente será elixido pola asemblea xeral por un período de catro anos, coincidindo cos anos en que se celebren Xogos Olímpicos de inverno, mediante sufraxio libre, directo, igual e secreto por tódolos membros da dita asemblea xeral, logo da presentación e aceptación das candidaturas correspondentes, que deberán estar avaladas alomenos polo 10% dos membros da asemblea xeral. Os candidatos a presidente poderán no ser membros da asemblea xeral.</p>
<p>Artigo 60º</p>
<p>Será elixido presidente o candidato que obteña o maior número dos votos emitidos.</p>
<p>No suposto de que se presentara un só candidato, non se efectuará votación, sendo o único candidato proclamado presidente pola Secretaría Xeral para o Deporte.</p>
<p>Artigo 61º</p>
<p>Para poder ser candidato a presidente da federación deberán reunirse as condicións seguintes:</p>
<p>a) Te-la condición de cidadán de Galicia, segundo o que dispón o Estatuto de autonomía.</p>
<p>b) Ser maior de idade e estar en pleno uso dos dereitos civís.</p>
<p>c) Non estar incurso en ningunha sanción deportiva que o inhabilite, dictada polos órganos disciplinarios da federación ou polo Comité Galego de Disciplina Deportiva.</p>
<p>d) Non ser condenado mediante sentencia xudicial firme que leve anexa pena principal ou accesoria de inhabilitación absoluta ou especial para o desempeño de cargos públicos.</p>
<p>Artigo 62º</p>
<p>A votación será libre, igual, secreta e directa, e non se admitirá o voto por correo, nin por delegación das persoas físicas.</p>
<p>Capítulo X</p>
<p>Elección da comisión delegada</p>
<p>Artigo 63º</p>
<p>Na mesma asemblea xeral convocada para a elección de presidente, e unha vez realizada esta, procederase á elección dos membros da comisión delegada da asemblea xeral.</p>
<p>A comisión delegada estará composta de conformidade coa normativa en vigor.</p>
<p>Os membros da comisión delegada serán elixidos por e entre os integrantes da asemblea xeral.</p>
<p>Serán elixidos membros da comisión delegada os que obteñan maior número de votos ata cubri-lo número de membros correspondente á comisión delegada.</p>
<p>TÍTULO VI</p>
<p>Réxime económico</p>
<p>Artigo 64º</p>
<p>A federación está sometida ó réxime de administración, orzamento e patrimonio propio e caixa única.</p>
<p>O tesoureiro someterá á asemblea xeral ordinaria un balance de situación e as contas de ingresos e gasto e memoria económica, así como o orzamento para a tempada seguinte, balance e orzamento que deberá ser notificado á Secretaría Xeral para o Deporte.</p>
<p>Non poderá aprobarse un orzamento deficitario, agás autorización da Secretaría Xeral para o Deporte. Tampouco poderán repartirse beneficios entre os seus membros.</p>
<p>A federación elaborará unha memoria que analizará fielmente a actividade económica da federación, a súa axeitada actuación orzamentaria, o cumprimento dos obxectivos e os proxectos que se van desenvolver, e informará separadamente como mínimo sobre os seguintes aspectos:</p>
<p>1. Diferenciación dos ingresos e achega segundo:</p>
<p>a) Subvencións públicas.</p>
<p>b) Subvencións, donativos ou achegas privadas.</p>
<p>c) Vendas de activos.</p>
<p>d) Ingresos procedentes de competicións organizadas.</p>
<p>e) Ingresos para servicios prestados pola federación, permisos, licencias e outros.</p>
<p>f) Ingresos financeiros.</p>
<p>2. Tamén constará o destino da totalidade dos recursos, distinguindo, como mínimo, os grupos de custo ou investimentos seguintes:</p>
<p>a) Administración da federación.</p>
<p>b) Dirección e servicios da directiva, incluíndo viaxes.</p>
<p>c) Competicións.</p>
<p>d) Axudas a clubs e outras entidades.</p>
<p>e) Axudas para actos deportivos.</p>
<p>f) Construccións e outros inmobilizados.</p>
<p>g) Formación de deportistas e técnicos.</p>
<p>h) Deporte de élite e profesional.</p>
<p>i) Árbitros.</p>
<p>l) Órganos xurisdiccionais.</p>
<p>3. O importe das obrigas de pagamento que é necesario satisfacer noutros exercicios que non estean previstos no balance.</p>
<p>4. O importe das garantías e os avais comprometidos.</p>
<p>5. A liquidación do orzamento, que explique as variacións en relación co orzamento aprobado na asemblea anterior.</p>
<p>Artigo 67º</p>
<p>A xestión económica ordinaria correrá a cargo do tesoureiro, baixo a dirección do presidente, coidando das operacións de cobramentos e pagamentos. Autorizará coa súa sinatura, mancomunada coa do presidente ou coa do vicepresidente autorizado, todo os documentos de movementos de fondos. Será responsable de levar e custodia-los libros de contabilidade. Formulará os balances que anualmente deberán presentarse á asemblea xeral para a súa aprobación.</p>
<p>TÍTULO VII</p>
<p>Réxime documental</p>
<p>Artigo 68º</p>
<p>O réxime documental da federación comprenderá, como mínimo, os seguintes libros debidamente dilixenciados:</p>
<p>a) Libro de rexistro de entrada e saída de documentos e comunicacións oficiais.</p>
<p>b) Libro de rexistro de clubs, no que constarán a denominación destes, enderezo social e número de inscrición no Rexistro de Clubs, Federacións e Entidades Deportivas da Xunta de Galicia.</p>
<p>c) Libros de Actas que consignarán as reunións que celebren tódolos os órganos colexiados da federación, tanto de goberno e representación, como complementarios e técnicos.</p>
<p>d) Libros de contabilidade.</p>
<p>e) Libro inventario de bens mobles e inmobles.</p>
<p>f) Rexistro dos membros da asemblea xeral e da comisión delegada no que deberán consta-los nomes dos titulares ou representantes legais e os enderezos para as citacións e comunicacións.</p>
<p>Artigo 69º</p>
<p>O réxime documental da federación será por conta do secretario, a quen lle corresponde a custodia dos libros da federación, levantar actas das reunións dos órganos colexiados e, unha vez aprobadas, asinalas co visto e prace do presidente, expedir certificacións, remiti-las certificacións e acordos que procedan á Secretaría Xeral para o Deporte e, en xeral, prepara-la resolución e despacho de tódolos asuntos.</p>
<p>En caso de ausencia ou imposibilidade física do secretario, as súas funcións serán desempeñadas</p>
<p>polo propio presidente da federación ou pola persoa en quen delegue.</p>
<p>TÍTULO VIII</p>
<p>Réxime disciplinario e xurisdiccional</p>
<p>Artigo 70º</p>
<p>A federación en materia de disciplina deportiva, ten potestade sobre tódalas persoas que formen parte da súa estructura orgánica, os clubs deportivos e os seus deportistas, técnicos e directivos, os xuíces e árbitros e, en xeral, todas aquelas persoas e entidades que, estando federadas, desenvolvan a actividade deportiva que constitúe o seu obxecto social no ámbito territorial da Comunidade Autónoma galega.</p>
<p>Artigo 71º</p>
<p>Os órganos competentes en materia disciplinaria serán:</p>
<p>a) En primeira instancia, un comité de competición ou xuíz único.</p>
<p>b) En segunda instancia, un comité de apelación.</p>
<p>Ambos órganos rexeranse polos presentes estatutos e aplicarán o disposto no R.D. 1.591/1992, do 23 de decembro, sobre disciplina deportiva.</p>
<p>O comité de competición ou xuíz único de competición estará integrado por un número de membros entre un e tres, nomeados pola asemblea xeral entre membros da federación. O comité de apelación estará integrado por tres membros, así mesmo nomeados pola asemblea xeral entre os membros da federación.</p>
<p>A duración do cargo coincidirá coa da asemblea xeral que os nomeara e durante o dito período só cesarán por renuncia o demisión, falecemento, incapacidade física ou psíquica, perda da condición de membro da federación, e sanción que o inhabilite para o cargo.</p>
<p>Unha vez elixidos os membros dos comités, estes designarán os seus presidentes nas primeiras reunións que celebren.</p>
<p>A composición destes comités será comunicada a Secretaría Xeral para o Deporte na forma prevista nestes estatutos.</p>
<p>Artigo 72º</p>
<p>As resolucións dictadas polo comité de apelación dentro das súas competencias, terán carácter definitivo no ámbito da federación e poderán ser recorridas ante o Comité Galego de Disciplina Deportiva conforme a lexislación vixente.</p>
<p>TÍTULO IX</p>
<p>Da modificación dos estatutos e da disolución</p>
<p>da Federación Galega de Chave</p>
<p>Artigo 73º</p>
<p>Os estatutos da federación só poden ser modificados pola asemblea xeral e de conformidade co establecido nos presentes estatutos.</p>
<p>Artigo 74º</p>
<p>A proposta de modificación dos estatutos deberá ser acordada polo presidente ou comisión delegada da federación, sendo nomeada seguidamente pola mesma unha comisión técnica que realice os traballos necesarios para presentar á asemblea o novo texto que se someterá a aprobación.</p>
<p>Aprobada a reforma dos estatutos pola asemblea xeral, deberá ser ratificada pola Secretaría Xeral para o Deporte.</p>
<p>Artigo 75º</p>
<p>A federación extinguirase polas seguintes causas:</p>
<p>a) Por acordo da maioría de 2/3 dos membros da asemblea xeral, refrendado, por maioría absoluta, por tódolos membros da federación a través de votación libre, igual, directa e secreta.</p>
<p>b) Polas demais causas que determinen as leis.</p>
<p>Unha vez producida a liquidación, o patrimonio neto destinarase ós fins de carácter deportivo que determine a Secretaría Xeral para o Deporte.</p>
<p>2846</p>

