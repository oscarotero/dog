---
date: '2014-03-26'
id: C3K1-190314-0001
page: 12688
number: 59
agency: Consellería de Sanidade
section: I. Disposicións xerais.
title: >-
  ORDE do 12 de marzo de 2014 pola que se regula o procedemento dos reintegros
  de gastos de asistencia sanitaria con medios alleos.
range: Orde
url: >-
  https://www.xunta.gal/dog/Publicados/2014/20140326/AnuncioC3K1-190314-0001_gl.html
---
<p>O Real decreto 1030/2006, do 15 de setembro, polo que se establece a carteira de servizos comúns do Sistema Nacional de Saúde e o procedemento para a súa actualización, establece no artigo 4.3 que a carteira de servizos común unicamente se facilitará por centros, establecementos e servizos do Sistema Nacional de Saúde, propios ou concertados, sen prexuízo do establecido nos convenios internacionais nos cales o Reino de España sexa parte, ou en normas de dereito interno reguladoras da prestación de asistencia sanitaria en supostos de prestación de servizos no estranxeiro.</p>
    <p>Unicamente se prevé o reembolso dos gastos ocasionados pola percepción de asistencia sanitaria fóra do Sistema Nacional de Saúde naqueles casos de asistencia sanitaria urxente, inmediata e de carácter vital, unha vez comprobado que non se puideron utilizar oportunamente os servizos daquel e que non constitúe unha utilización desviada ou abusiva desta excepción.</p>
    <p>Por outra banda, a actual estrutura organizativa de xestión integrada do Servizo Galego de Saúde, desenvolvida mediante o Decreto 168/2010, do 7 de outubro, supón a paulatina e progresiva desaparición das antigas direccións provinciais, o que fai necesario adecuar o procedemento de tramitación das solicitudes de reintegro de gastos pola prestación de asistencia sanitaria fóra do Sistema Nacional de Saúde, naqueles casos de asistencia sanitaria urxente, inmediata e de carácter vital, á nova realidade.</p>
    <p>En consecuencia, de acordo coas facultades que me confiren os artigos 34.6 e 38 da Lei 1/1983, do 22 de febreiro, reguladora da Xunta e da súa Presidencia, reformada pola Lei 11/1988, do 20 de outubro,</p>
    <h2>DISPOÑO:</h2>
    <p>Artigo 1. Obxecto e ámbito de aplicación</p>
    <p>1. Esta orde ten por obxecto regular o procedemento relativo ao reintegro de gastos derivados de asistencia sanitaria cando se empreguen medios alleos ao Servizo Galego de Saúde.</p>
    <p>2. Os usuarios e usuarias con asistencia sanitaria a cargo do Servizo Galego de Saúde teñen dereito ao reintegro dos gastos derivados dela, cando esta se producise en centros e servizos alleos, de conformidade co disposto no artigo 2.</p>
    <p>Artigo 2. Xustificación de reintegro de gastos</p>
    <p>1. Considerarase como única causa para a solicitude de reintegro dos gastos ocasionados por asistencia sanitaria con medios alleos ao Servizo Galego de Saúde a derivada dunha situación de urxencia, inmediata e de carácter vital.</p>
    <p>Neste suposto, comprobaranse as circunstancias en que se produciu a urxencia e a imposibilidade real de acudir a un centro do servizo público de saúde, que se deberá xustificar documentalmente, de ser posible, no informe do reintegro de gastos.</p>
    <p>Artigo 3. Documentación</p>
    <p>1. Xunto coa solicitude, a persoa interesada presentará unha exposición detallada dos feitos e circunstancias que motivaron a reclamación pola asistencia prestada fóra dos centros, servizos e establecementos do Sistema Nacional de Saúde; as facturas orixinais xustificativas dos gastos, así como toda aquela documentación de interese para esclarecer os feitos expostos na solicitude.</p>
    <p>2. A documentación complementaria poderase presentar electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante. A Administración poderá requirir a exhibición do documento orixinal para o cotexo da copia electrónica presentada segundo o disposto no artigo 35.2 da Lei 11/2007, do 22 de xuño, de acceso dos cidadáns aos servizos públicos, e no 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>3. Sempre que se realice a presentación de documentos separadamente do formulario principal, a persoa interesada deberá mencionar o código e o órgano responsable do procedemento, o número de expediente e o número ou código único de rexistro.</p>
    <p>Artigo 4. Solicitudes</p>
    <p>As solicitudes deberán presentarse preferiblemente por vía electrónica a través do formulario normalizado dispoñible na sede electrónica da Xunta de Galicia https://sede.xunta.es,<br>de acordo co establecido nos artigos 27 da Lei 11/2007, do 22 de xuño, de acceso dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede da Xunta de Galicia.</p>
    <p>Alternativamente, tamén se poderán presentar as solicitudes en soporte papel por calquera dos medios establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>A solicitude deberá presentarse de acordo co modelo que figura no anexo.</p>
    <p>Artigo 5. Tramitación do expediente</p>
    <p>1. Unha vez recibida unha solicitude de reintegro de gastos, a unidade correspondente da Xerencia de Xestión Integrada tramitará cantas actuacións sexan precisas para a valoración dos feitos e das circunstancias e, posteriormente, emitirá o correspondente informe-proposta, que terá carácter preceptivo para a resolución dos expedientes de reintegro de gastos e será elevado, xunto coa restante documentación incorporada ao expediente, á persoa titular da Xerencia de Xestión Integrada, quen actuará da seguinte forma:</p>
    <p>a) Os expedientes de contía inferior a 30.000 euros resolveraos directamente a Xerencia de Xestión Integrada, de conformidade co disposto no artigo 5.s) da Orde do 5 de xullo de 2012, sobre delegación de competencias en órganos centrais e periféricos do Servizo Galego de Saúde.</p>
    <p>b) Cando o importe dos gastos solicitados sexa igual ou superior a 30.000 euros, a Xerencia de Xestión Integrada elevará o expediente, incluíndo o informe-proposta da unidade correspondente, á Dirección Xeral de Asistencia Sanitaria para a súa resolución.</p>
    <p>2. O prazo para a resolución do expediente por parte da Administración é de 3 meses, segundo se recolle no Decreto 271/1994, do 29 de xuño, polo que se aproba a relación de procedementos iniciados por solicitude dos interesados, dos que sexa competente para resolver a Consellería de Sanidade e Servizos Sociais e os seus organismos autónomos e nos que a falta de resolución expresa da Administración produce efectos desestimatorios ou estimatorios.</p>
    <p>3. O acordo deberá ser notificado conforme os artigos 58 e 59 da Lei 30/1992, do 26 de novembro, de réxime xurídico das administracións públicas e do procedemento administrativo común. A solicitude entenderase rexeitada se non recae resolución expresa no prazo establecido regulamentariamente.</p>
    <p>Artigo 6. Consentimentos e autorizacións</p>
    <p>1. A tramitación do procedemento require a incorporación de datos ou documentos coa finalidade de acreditar a identidade da persoa solicitante. Polo tanto, o modelo de solicitude normalizado incluirá unha autorización expresa ao órgano xestor para realizar as comprobacións oportunas que acrediten a veracidade dos datos achegados no procedemento administrativo. No caso de que a persoa interesada non autorice o órgano xestor para realizar esta operación, estará obrigada a achegalos nos termos exixidos polas normas reguladoras do procedemento.</p>
    <p>2. Ás solicitudes das persoas interesadas xuntaranse os documentos e as informacións determinados no artigo 3, salvo que os documentos exixidos xa estivesen en poder de calquera órgano da Administración actuante; neste caso, a persoa solicitante poderá acollerse ao establecido na letra f) do artigo 35 da Lei 30/1992, do 26 de novembro, de réxime xurídico das administracións públicas e do procedemento administrativo común, sempre que se faga constar a data e o órgano ou a dependencia en que foron presentados ou, se é o caso, emitidos, e cando non transcorresen máis de cinco anos desde a finalización do procedemento a que correspondan.</p>
    <p>Nos supostos de imposibilidade material de obter o documento, o órgano competente poderá requirirlle á persoa solicitante a súa presentación, ou, no seu defecto, a acreditación por outros medios dos requisitos a que se refire o documento, con anterioridade á formulación da proposta de resolución.</p>
    <p>Artigo 7. Da reclamación previa</p>
    <p>A persoa titular do dereito, ou o seu representante legal ou persoa que exerza a tutela, poderá interpor reclamación administrativa previa á vía xurisdicional social nun prazo de 30 días contado desde a notificación, se é expresa, ou desde a data en que deba entenderse producido o silencio administrativo.</p>
    <p>Unha vez presentada a reclamación previa perante a correspondente Xerencia de Xestión Integrada, solicitará do Servizo de Inspección de Servizos Sanitarios Provinciais o preceptivo informe-proposta e seguirá para a súa resolución iguais trámites que os establecidos no artigo 5.a) e 5.b) para a súa resolución.</p>
    <p>A reclamación administrativa previa entenderase rexeitada se non se dita resolución expresa no prazo de 45 días desde a súa presentación, conforme establece o artigo 71.5 da Lei 36/2011, do 10 de outubro, reguladora da xurisdición social.</p>
    <p>Disposición derrogatoria única. Derrogación normativa</p>
    <p>Quedan derrogadas cantas normas de igual ou inferior rango se opoñan ao establecido nesta orde. Derrógase expresamente a Orde do 7 de agosto de 1995 pola que se regula o procedemento de reintegro de gastos de asistencia sanitaria con medios alleos.</p>
    <p>Disposición derradeira primeira. Habilitación para o desenvolvemento desta orde</p>
    <p>Autorízanse as xerencias de xestión integrada para adoptar as medidas necesarias en aplicación e desenvolvemento do disposto nesta orde.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 12 de marzo de 2014</p>
    <footer><p>Rocío Mosquera Álvarez<br>Conselleira de Sanidade</p></footer>

