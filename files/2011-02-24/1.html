---
date: '2011-02-24'
page: 3
number: 38
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Decreto 21/2011, do 10 de febreiro, polo que se declara a urxente ocupación,
  para os efectos de expropiación forzosa, dos bens e dereitos necesarios para a
  realización das obras do proxecto de acceso oeste a Montecelo, tramo II,
  PO-223 Porta do Sol-N-550, avenida Médico Ballina da Deputación Provincial de
  Pontevedra.
range: Decreto
---
<p>A Deputación Provincial de Pontevedra, en sesión que tivo lugar o día dez de setembro de dous mil dez, aprobou o proxecto de acceso oeste a Montecelo, tramo II, PO-223 Porta do Sol- N-550, avenida Médico Ballina e, na sesión do vinte e nove de outubro de dous mil dez, ratificouse a solicitude á Xunta de Galicia para a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52º da Lei de expropiación forzosa.</p>
<p>Os bens en que se concreta a declaración de urxente ocupación están determinados no expediente que se someteu a información pública.</p>
<p>Que o dito expediente tivo entrada na Consellería de Presidencia, Administracións Públicas e Xustiza e que este contén a xustificación acreditativa da motivación para a declaración de urxente ocupación.</p>
<p>Que o expediente se tratou na Comisión de Secretarios Xerais previa á súa elevación ao Consello da Xunta de Galicia.</p>
<p>Que o expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3º da Lei 11/1996, do 27 de decembro, de medidas de disciplina orzamentaria.</p>
<p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala a deputación, esta actuación vén motivada pola necesidade de mellorar a comunicación co barrio de Monte Porreiro, núcleo de poboación en continuo crecemento, así como completar a rede de estradas, evitando a conxestión das vías existentes e desviando o tráfico rodado do centro da cidade co fin de acadar unha maior seguridade viaria.</p>
<p>A competencia para a declaración da urxente ocupación correspóndelle ao Consello da Xunta de Galicia segundo o disposto nos artigos 27º.2 e 28º.2 do Estatuto de autonomía de Galicia.</p>
<p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día dez de febreiro de dous mil once,</p>
<p>DISPOÑO:</p>
<p>Artigo único.-De conformidade co disposto no artigo 52º da Lei de expropiación forzosa, declárase a urxente ocupación, para os efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de acceso oeste a Montecelo, tramo II, PO-223 Porta do Sol- N-550, avenida Médico Ballina da Deputación Provincial de Pontevedra. De ser o seu caso, unha vez ocupados os terreos necesarios, deberanse obter as autorizacións que sexan necesarias dos organismos competentes, con carácter previo ao inicio das obras.</p>
<p>Santiago de Compostela, dez de febreiro de dous mil once.</p>
<p>Alberto Núñez Feijóo</p>
<p>Presidente</p>
<p>Alfonso Rueda Valenzuela</p>
<p>Conselleiro de Presidencia, Administracións</p>
<p>Públicas e Xustiza</p>

