---
date: '2018-10-15'
id: G0003-051018-0003
page: 45749
number: 196
agency: Servizo Galego de Saúde
section: IV. Oposicións e concursos.
title: >-
  RESOLUCIÓN do 28 de setembro de 2018, da Dirección Xeral de Recursos Humanos,
  pola que se resolve, con carácter definitivo, o ciclo de adxudicación
  correspondente ao ano 2018 do concurso de traslados aberto e permanente para a
  provisión de prazas básicas de persoal estatutario diplomado sanitario.
range: Resolución
url: >-
  https://www.xunta.gal/dog/Publicados/2018/20181015/AnuncioG0003-051018-0003_gl.html
---
<p>De conformidade co previsto na base oitava da Resolución do 20 de novembro de 2017, da Dirección Xeral de Recursos Humanos (Diario Oficial de Galicia núm. 227, do 29 de novembro), pola que se aproban as bases do procedemento de concurso de traslados aberto e permanente para a provisión de prazas básicas de persoal estatutario do Sistema público de saúde de Galicia, valoradas as reclamacións presentadas contra a Resolución do 16 de xullo de 2018 (Diario Oficial de Galicia núm. 141, do 24 de xullo), pola que se publicaron as puntuacións e destinos provisionais obtidos, este centro directivo, como órgano convocante do proceso,</p>
    <h2>RESOLVE:</h2>
    <p>Primeiro. Declarar resolto definitivamente o ciclo de adxudicación correspondente ao ano 2018 do concurso de traslados aberto e permanente para a provisión de prazas básicas de persoal estatutario diplomado sanitario, coa adxudicación dos destinos que se indican no anexo desta resolución.</p>
    <p>Segundo. As listas coas puntuacións e, de ser o caso, os destinos definitivos asignados en cada unha das categorías, atópanse publicadas, a disposición das persoas interesadas, na páxina web do Servizo Galego de Saúde (www.sergas.es).</p>
    <p>Ademais, o estado de cada solicitude pode ser consultado polo/a concursante no seu expediente electrónico persoal en Fides/expedient-e/sección de procesos.</p>
    <p>Terceiro. De conformidade co previsto na base novena da Resolución do 20 de novembro de 2017, os/as concursantes que obteñan praza deberán cesar na que, de ser o caso, desempeñen, dentro dos tres días hábiles seguintes a aquel en que se publique esta resolución.</p>
    <p>Por necesidades organizativas e co obxecto de preservar o normal funcionamento das institucións sanitarias no proceso de incorporación dos/das profesionais como consecuencia da resolución deste proceso, os/as profesionais que estean a prestar os seus servizos no Sistema público de saúde de Galicia cesarán o primeiro día hábil seguinte á publicación desta resolución no Diario Oficial de Galicia.</p>
    <p>Cuarto. A toma de posesión da nova praza debe efectuarse dentro dos tres días hábiles seguintes ao do cesamento, se a praza desempeñada e a adxudicada son da mesma área de saúde, no prazo de quince días hábiles se as prazas son de distinta área de saúde dentro do Servizo Galego de Saúde, ou no prazo dun mes se a praza desempeñada corresponde a outro servizo de saúde.</p>
    <p>No caso de que a adxudicación da praza supoña o reingreso ao servizo activo, o prazo de toma de posesión será dun mes, contado a partir do día seguinte ao da publicación desta resolución.</p>
    <p>Quinto. O persoal da categoría de enfermeiro/a que estea a participar no concurso específico para o ingreso na categoría de enfermeiro/a especialista convocado por Resolución da Dirección Xeral de Recursos Humanos do 21 de marzo de 2018, e obteña destino neste concurso de traslados nunha Estrutura de Xestión Integrada distinta á de orixe, poderá renunciar ao novo destino obtido. Neste suposto continuará a desenvolver as súas funcións no destino de orixe ata a resolución do concurso específico.</p>
    <p>Para tal efecto, logo de publicada no Diario Oficial de Galicia a resolución definitiva do concurso de traslados deberá manifestar, de modo expreso, a súa opción.</p>
    <p>Se opta pola incorporación ao destino obtido no concurso de traslados quedará excluido do concurso específico para o ingreso na categoría de enfermeiro/a especialista, toda vez que as bases deste último proceso exixen como requisito o mantemento polo/a profesional, ata a toma de posesión, do destino definitivo na Estrutura de Xestión Integrada en que se ofertou a praza.</p>
    <p>O persoal da categoría de enfermeiro/a que estea a participar no concurso específico para o ingreso na categoría de enfermeiro/a especialista convocado por Resolución da Dirección Xeral de Recursos Humanos do 21 de marzo de 2018, e obteña destino definitivo nun centro da mesma Estrutura de Xestión Integrada na que presta actualmente servizos, deberá tomar posesión do destino obtido no concurso de traslados consonte o procedemento e prazos xerais de incorporación.</p>
    <p>Sexto. Contra esta resolución, que pon fin á vía administrativa, as persoas interesadas poderán interpoñer recurso contencioso-administrativo no prazo de dous meses, contados a partir do día seguinte ao da súa publicación, ante o xulgado do contencioso-administrativo competente, de conformidade co establecido nos artigos 8, 14 e 46 da Lei 29/1998, do 13 de xullo, reguladora da xurisdición contencioso-administrativa. Potestativamente, e con carácter previo, poderán interpoñer recurso de reposición, ante este mesmo órgano, no prazo dun mes contado a partir da mesma data.</p>
    <p>Santiago de Compostela, 28 de setembro de 2018</p>
    <footer><p>Margarita Prado Vaamonde<br>Directora xeral de Recursos Humanos</p></footer>

