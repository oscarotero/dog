---
date: '1999-10-26'
id: 10BE6
page: 12
number: 207
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 7 de outubro de 1999 pola que se regula o procedemento para a
  transmisión mortis causa da titularidade das autorizacións temporais de
  carácter experimental nos polígonos de viveiros.
range: Orde
url: 'https://www.xunta.gal/dog/Publicados/1999/19991026/Anuncio10BE6_gl.html'
---
<p>No Decreto 406/1996, do 7 de novembro, polo que se aproba o Regulamento de viveiros de cultivos mariños nas augas de Galicia, establécense as condicións de outorgamento, obrigas dos beneficiarios, réxime aplicable e causas de revogación das autorizacións temporais de carácter experimental en polígonos de viveiros.</p>
<p>Por Orde do 17 de setembro de 1998, regúlase o procedemento para o outorgamento deste tipo de autorizacións.</p>
<p>Procede agora desenvolve-lo procedemento para a tramitación e resolución dos expedientes administrativos de transmisión da titularidade dos preceptivos títulos habilitantes.</p>
<p>Por todo isto, e tendo en conta a disposición derradeira primeira do citado decreto,</p>
<p>DISPOÑO:</p>
<p>Artigo 1º.-Solicitude.</p>
<p>1. No caso de falecemento do titular da autorización experimental, os seus habentes-causa comunicaranllo á Administración no prazo de tres meses, a partir do feito causante da sucesión, indicando expresamente a data de defunción, e deberán manifestar ante a Administración o seu propósito de subrogarse nos dereitos e obrigas daquel, no prazo máximo dun ano contabilizado desde a data do falecemento.</p>
<p>2. As solicitudes de transmisión mortis causa (anexo I desta orde) presentaranse no rexistro da Consellería de Pesca, Marisqueo e Acuicultura, nas súas delegacións territoriais e comarcais ou en calquera das formas previstas no artigo 38 da Lei 30/1992, do 26 de novembro, modificada por Lei 4/1999, do 13 de xaneiro, de réxime xurídico das administracións públicas e do procedemento administrativo común.</p>
<p>3. As solicitudes irán xunto co orixinal ou fotocopia cotexada da seguinte documentación:</p>
<p>a) Acreditación da representación e DNI do representante, para efectos das relacións entre a comunidade herdeira e a consellería.</p>
<p>b) DNI dos herdeiros.</p>
<p>c) Xustificante de ter realizada a liquidación da correspondente taxa administrativa por tramitación.</p>
<p>d) Certificado de defunción.</p>
<p>e) Certificado do rexistro de derradeiras vontades.</p>
<p>f) Copia auténtica do testamento ou declaración de herdeiros.</p>
<p>g) Caderno particional da herdanza, de se-lo caso.</p>
<p>h) Solicitude ou carta de pagamento do imposto de sucesións e doazóns ou do imposto de transmisións patrimoniais, de se-lo caso.</p>
<p>Artigo 2º.-Tramitación.</p>
<p>1. Se a solicitude de iniciación non reunise os requisitos esixidos, a Dirección Xeral de Recursos Mariños requirirá o interesado para que no prazo de dez días repare a falta ou remita os documentos preceptivos, con indicación expresa de que se, así non o fixese, se lle considerará decaído na súa petición, logo de resolución, de acordo co disposto na Lei 30/1992, do 26 de novembro, modificada pola Lei 4/1999 citada.</p>
<p>2. Completada a documentación, procederase a solicita-los correspondentes informes, e recibidos estes, á avaliación do expediente e remisión ó Servicio Técnico Xurídico para o seu informe, previo á resolución.</p>
<p>Artigo 3º.-Resolución.</p>
<p>1. A decisión sobre a transmisión da titularidade adoptará a forma de resolución do director xeral de Recursos Mariños. No caso de ser favorable conterá, como mínimo, as seguintes alíneas:</p>
<p>a) Tipo de viveiro e identificación.</p>
<p>b) Finalidade da autorización experimental.</p>
<p>c) Especie ou especies autorizadas.</p>
<p>d) Data inicial de outorgamento.</p>
<p>e) Vixencia do título habilítante, con indicación da data da súa finalización.</p>
<p>f) Nome, apelidos e DNI/CIF do antigo titular.</p>
<p>g) Nome, apelidos e DNI/CIF do novo titular.</p>
<p>h) Indicación expresa de que o novo titular se subroga no prazo, dereitos e obrigas do anterior.</p>
<p>i) Condicións particulares, se as houbese, baixo as que se outorga o cambio de titularidade.</p>
<p>2. Na resolución indicarase expresamente que non pon fin á vía administrativa e que contra ela poderá interpoñerse recurso de alzada ante o conselleiro de Pesca, Marisqueo e Acuicultura no prazo dun mes desde o día seguinte ó da súa notificación, segundo dispón o artigo 114 da Lei 30/1992, do 26 de novembro, modificada por Lei 4/1999, do 13 de xaneiro.</p>
<p>3. O prazo máximo para notifica-la resolución expresa será de seis meses. Aínda que o vencemento do prazo sen ter notificada a resolución expresa non exime a Administración da obriga de resolver, de non producirse esta no citado prazo poderase entender desestimada, de acordo co disposto na Lei 30/1992, do 26 de novembro, modificada pola Lei 4/1999, do 13 de xaneiro.</p>
<p>Disposicións derradeiras</p>
<p>Primeira.-Facúltase o director xeral de Recursos Mariños para dicta-las normas complementarias a que o cumprimento desta disposición poida dar lugar.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 7 de outubro de 1999.</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>

