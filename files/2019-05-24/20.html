---
date: '2019-05-24'
id: CA01-200519-0001
page: 25451
number: 98
agency: Consellería de Facenda
section: IV. Oposicións e concursos.
title: >-
  RESOLUCIÓN do 16 de maio de 2019, do tribunal designado para xulgar o proceso
  selectivo para o ingreso, pola quenda de acceso libre, no corpo auxiliar da
  Administración xeral da Comunidade Autónoma de Galicia, subgrupo C2, convocado
  pola Orde do 1 de marzo de 2018 pola que se dá publicidade de diversos
  acordos.
range: Resolución
url: >-
  https://www.xunta.gal/dog/Publicados/2019/20190524/AnuncioCA01-200519-0001_gl.html
---
<p>O Tribunal nomeado pola Orde do 1 de marzo de 2019 (DOG núm. 48, do 8 de marzo), modificado polas ordes do 12 de marzo de 2019 (DOG núm. 51, do 13 de marzo) e do 14 de marzo (DOG núm. 53, do 15 de marzo), para cualificar o proceso selectivo para o ingreso no corpo auxiliar da Administración xeral da Comunidade Autónoma de Galicia, subgrupo C2, convocado pola Orde do 1 de marzo de 2018 (DOG núm. 47, do 7 de marzo),</p>
    <h2>ACORDOU:</h2>
    <p>Primeiro. Logo de revisar as reclamacións presentadas contra o primeiro exercicio ao abeiro do previsto na base II.1.2.7 da convocatoria, anular as preguntas números 34 e 45, que pasarán a ser substituídas, respectivamente, polas preguntas de reserva números 81 e 82.</p>
    <p>Segundo. De conformidade co disposto na base II.1.1 da convocatoria, superaron o primeiro exercicio do proceso selectivo os aspirantes que obtiveron unha puntuación mínima de vinte puntos (20 puntos), fixándose en 56,000 o número de respostas correctas para acadar a dita puntuación, unha vez feitas as deducións previstas na dita base da convocatoria.</p>
    <p>Para estes efectos, tivéronse en conta os criterios de corrección, valoración e superación do primeiro exercicio aprobados polo tribunal o 5 de abril de 2019 en cumprimento da potestade de determinación do criterio de superación do exercicio, e publicados no portal web da Xunta de Galicia funcionpublica.xunta.gal, que establecen: </p>
    <p>– Que superarán o primeiro exercicio os aspirantes que acaden as mellores puntuacións ata completar o número máximo de cincocentas (500), sempre que obtivesen un mínimo de cincuenta (50) respostas correctas (logo de facer as deducións por respostas incorrectas).</p>
    <p>– Que en caso de empate, todos os aspirantes con idéntica puntuación a aquela persoa aprobada que marque o corte consideraranse igualmente aprobados, aínda que se superase o número de aspirantes antes indicado.</p>
    <p>– Que se lles asignará unha valoración de 20 puntos no exercicio aos aspirantes que obtivesen unha nota equivalente á nota de corte fixada.</p>
    <p>– Que o resto das persoas declaradas aptas terán unha cualificación distribuída entre os 20 e os 40 puntos, proporcional ao número de respostas correctas.</p>
    <p>– Que se lles asignará, do mesmo xeito, a puntuación proporcional que corresponda aos aspirantes declarados non aptos.</p>
    <p>– No caso de que fose inferior a 500 o número de aspirantes que obtivesen un número de respostas correctas igual ou superior a 50, a valoración de 20 puntos asignarase aos aspirantes que tivesen 50 respostas correctas e o resto de aspirantes aptos tería unha cualificación distribuída entre os 20 e os 40 puntos.</p>
    <p>Feita a corrección, e de acordo cos criterios de corrección acordados polo tribunal o 5 de abril de 2019, superaron o primeiro exercicio un total de 503 aspirantes.</p>
    <p>Terceiro. Publicar as puntuacións obtidas polos aspirantes presentados ao primeiro exercicio do proceso selectivo para o ingreso no corpo auxiliar da Administración xeral da Comunidade Autónoma de Galicia, subgrupo C2, no lugar onde se realizou a proba, e no portal web da Xunta de Galicia funcionpublica.xunta.gal.</p>
    <p>De acordo co disposto na base II.1.2.8 da convocatoria, os aspirantes poderán presentar as alegacións que consideren oportunas con relación ás puntuacións, no prazo de dez (10) días hábiles contados desde o seguinte ao da publicación desta resolución no <em>Diario Oficial de Galicia</em>.</p>
    <p>De conformidade co disposto na base II.1.1.3, os aspirantes que superaron o primeiro exercicio deberán presentar, no prazo de dez (10) días hábiles contados desde o seguinte ao da publicación no DOG desta resolución, os documentos que xustifiquen a exención de realizar o terceiro exercicio do proceso selectivo.</p>
    <p>Segundo o disposto na base III.13 da orde de convocatoria, contra este acordo poderase interpoñer recurso de alzada ante o conselleiro de Facenda nos termos previstos nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 16 de maio de 2019</p>
    <footer><p>Xosé Inacio Palomanes Rodríguez<br>Presidente do tribunal</p></footer>

