---
date: '1996-05-08'
id: 62EE
page: 4
number: 90
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 15 de abril de 1996 pola que se lle outorga concesión administrativa a
  Enagás, S.A. para a prestación do servicio público de conducción e
  subministración de gas natural para usos industriais nos termos municipais de
  Abegondo, Carral, Cambre, Culleredo, Arteixo, Oleiros, Sada e A Coruña.
range: Orde
url: 'https://www.xunta.gal/dog/Publicados/1996/19960508/Anuncio62EE_gl.html'
---
<p>Enagás, S.A., con domicilio social en Madrid, Avda. de América, 38, solicitou concesión administrativa para o servicio público de conducción e subministración de gas natural para usos industriais en Abegondo, Carral, Cambre, Culleredo, Arteixo, Oleiros, Sada e A Coruña, mediante a rede de distribución correspondente, que transportará o gas natural desde o gasoducto de transporte ás diferentes redes de distribución.</p>
<p>As características principais das instalacións serán as seguintes:</p>
<p>A subministración de gas á Coruña e a súa zona industrial periférica ten a súa orixe na posición I-015 do gasoducto de transporte da gasificación do noroeste, situado no termo municipal de Abegondo, de onde parte un ramal, de 12.400 m, en alta presión (72 bar) que unirá a posición I-015 coa posición I-015.1, no termo municipal de Culleredo.</p>
<p>A rede da Coruña ten a súa orixe na citada posición I-015.1, onde se encontra unha estación de regulación e medida, de onde parte unha rede de tipo ramificado dando lugar ó ramal R-1, para el subministración ós polígonos industriais de POCOMACO, A Grela e polígono de Sabón, e o ramal R-2, que subministrará ás industrias situadas nas localidades de Culleredo, San Pedro de Nós, Cambre e Castro, cunha lonxitude de 52.635 m.</p>
<p>A calidade do aceiro utilizado nas conduccións será do tipo API-5L-X42 para o ramal da Coruña e API-5L-Gr.B para as conduccións da rede de distribución, con diámetros de 10'' para o ramal e de 12'' a 2'' para as redes de distribución, dotadas de revestimentos externos e dispositivos de protec</p>
<p>ción catódica, sendo a presión máxima do gas natural de 16 bar para a rede de distribución e de 72 bar para o ramal.</p>
<p>As conduccións foron deseñadas para transportar un caudal de 37.900 Nm3/h.</p>
<p>O orzamento das instalacións é o seguinte:</p>
<p>-Ramal da Coruña: 527.000.000 de ptas.</p>
<p>-Rede da Coruña: 1.287.000.000 ptas.</p>
<p>Seguidos os trámites regulamentarios no expediente instruído para o efecto, considerando que, a Consellería de Industria e Comercio da Xunta de Galicia é competente para outorga-la correspondente concesión administrativa, conforme Estatuto de autonomía de Galicia; ó Real decreto 2563/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia; ó Decreto 132/1982, do 4 de novembro, sobre asunción de competencias en materia de industria, enerxía e minas; ó Decreto 209/1990, modificado polo Decreto 140/1991, do 2 de maio, en relación coa Lei 10/1987, do 15 de xuño e o Decreto 2913/1973, do 26 de outubro, e por proposta da Dirección Xeral de Industria,</p>
<p>RESOLVO:</p>
<p>Outorgarlle á empresa Enagás S.A. a concesión administrativa solicitada para a prestación do servicio público de conducción e subministración de gas natural para usos industriais nos termos municipais de Abegondo, Carral, Cambre, Culleredo, Arteixo, Oleiros, Sada e A Coruña.</p>
<p>Conforme o artigo 10 da Lei 10/1987, do 15 de xuño, o outorgamento desta concesión leva implícita a declaración concreta de utilidade pública e urxente ocupación para efectos de expropiación forzosa dos bens e dereitos necesarios para o establecemento das instalacións e da imposición e exercicio da servidume de paso e demais limitacións de dominio.</p>
<p>A presente concesión outórgase conforme as seguintes condicións:</p>
<p>Primeira.-Enagás S.A. constituirá no prazo de dous meses contado desde o outorgamento desta concesión, unha fianza por valor de 18.140.000 pesetas, importe do 2% do orzamento que figura no expediente, para garanti-lo cumprimento das súas obrigacións, conforme o artigo 7, apartado b) da Lei 10/1987, do 15 de xuño e o artigo 13 do Regulamento xeral do servicio público de gases combustibles. A dita fianza constituirase na Caixa Xeral de Depósitos da Consellería de Economía e Facenda da Xunta de Galicia, en calquera das formas sinaladas no artigo 11, apartado 3º do Decreto 1775/1967, do 22 de xullo; fianza que será devolta unha vez que se formalice o acta de posta en marcha das instalacións.</p>
<p>Segunda.-Dentro do prazo dun ano, contado desde o outorgamento da presente concesión, Enagás, S.A. deberá solicitar da Consellería de Industria e Comercio a autorización para a montaxe das instalacións, presentando o proxecto detallado destas.</p>
<p>Terceira.-Nas instalacións e nas súas montaxes deberase cumpri-lo establecido no Regulamento de redes e conexión de combustibles gasosos, aprobado por orde do Ministerio de Industria do 18 de novembro de 1974, modificada polas ordes do 26 de outubro de 1983 e 6 de xullo de 1984. Estas instalacións deberán preverse para responder ós avances tecnolóxicos no campo do gas e lograr abastecementos flexibles e seguros.</p>
<p>O cambio das características do gas subministrado ou a substitución por outro intercambiable requirirá a autorización da Dirección Xeral de Industria da Consellería de Industria e Comercio da Xunta de Galicia, de acordo co artigo 8 apartado c) do Regulamento xeral do servicio público de gases combustibles.</p>
<p>Cuarta.-O concesionario deberá manter unha correcta subministración e unha adecuada e eficiente conservación das instalacións, sendo responsable da conservación e bo funcionamento destas. Así mesmo, queda suxeito a cantas prescricións se establecen no citado Regulamento xeral e a cantas disposicións foran ou sexan dictadas polo Ministerio de Industria e Enerxía ou a Xunta de Galicia sobre subministración de gases combustibles e as súas instalacións.</p>
<p>Quinta.-A determinación das tarifas de aplicación ás subministracións de gas rexirase polas disposicións vixentes no seu momento sobre a materia.</p>
<p>Sexta.-A presente concesión outorgase por un prazo de setenta e cinco anos.</p>
<p>As instalacións obxecto desta concesión reverterán á Comunidade Autónoma de Galicia ó transcurre-lo prazo sinalado, de acordo co artigo 7, apartado c) da Lei 10/1987, do 15 de xuño.</p>
<p>Sétima.-Enagás, S.A. poderá transferir en calquera momento a concesión, requiríndose a autorización previa da Consellería de Industria e Comercio, subrogándose o novo titular en tódalas obrigas e dereitos do transmitente derivados da concesión.</p>
<p>Oitava.-A Delegación Provincial da Consellería de Industria e Comercio na Coruña coidará do exacto cumprimento das condicións estipuladas por esta resolución. Os recoñecementos, ensaios e probas de carácter xeral ou parcial que, segundo as disposicións en vigor, han de realizarse nas instalacións obxecto da concesión deberán ser comunicadas polo concesionario á citada delegación provincial coa debida antelación.</p>
<p>Novena.-En casos de incumprimento das obrigas do concesionario que poidan afectar á continuidade e seguridade do servicio público, e a fin de garanti-lo mantemento do servicio ós seus usuarios, a Xunta de Galicia poderá acordar a intervención da correspondente empresa concesionaria, de acordo co artigo 128 da Constitución, adoptando as medidas oportunas para mante-las subministracións.</p>
<p>Décima.-Serán causas de extinción da presente concesión, ademais das sinaladas no apartado e) do artigo 7 da Lei 10/1987, do 15 de xuño, as seguintes:</p>
<p>a) O incumprimento do apartado b), do artigo 7 da Lei 10/1987.</p>
<p>b) A introducción de calquera variación ou ampliación na execución dos proxectos, non autorizadas pola Dirección Xeral de Industria, salvando as modificacións precisas para que se cumpran as disposicións vixentes.</p>
<p>c) Se non se levasen a cabo as instalacións de acordo coas condicións impostas na presente resolución e na autorización para a montaxe destas.</p>
<p>Sen embargo, se por evolución da técnica ou a distribución de gas, por utilización de diferentes materias primas ou por outras causas non fose adecuado o mantemento dalgunha ou algunhas das instalacións obxecto da presente resolución, Enagás, S.A. poderá solicitar da Consellería de Industria e Comercio:</p>
<p>1. Autorización para a modificación ou substitución das instalacións, sen altera-las restantes condicións da concesión e coa mesma data de reversión cás instalacións substituídas, ou ben</p>
<p>2. O outorgamento da correspondente concesión para as novas instalacións, se pola importancia dos investimentos que supoñan non puidese obter unha compensación económica adecuada durante o prazo que restase para a caducidade da concesión antes mencionada, tendo en conta sempre os dereitos que a Comunidade Autónoma de Galicia poida ter sobre os elementos cambiados.</p>
<p>Undécima.-A concesión outórgase sen prexuízo de terceiros e deixando a salvo os dereitos particulares.</p>
<p>Duodécima.-Esta concesión outórgase sen prexuízo e independentemente das autorizacións, licencias ou permisos de competencia municipal, provincial ou outros necesarios para a realización das obras das instalacións de gas.</p>
<p>Contra a presente resolución, que é definitiva en vía administrativa, poderá interpoñerse, se é o caso, recurso contencioso-administrativo no prazo de dous meses contado desde o día seguinte a súa publicación, logo de comunicación a esta consellería.</p>
<p>Santiago de Compostela, 15 de abril de 1996.</p>
<p>Antonio Couceiro Méndez</p>
<p>Conselleiro de Industria e Comercio</p>
<p>3351</p>

