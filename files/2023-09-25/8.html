---
date: '2023-09-25'
id: G0656-180923-0003
page: 54149
number: 182
agency: Consellería de Promoción do Emprego e Igualdade
section: III. Outras disposicións.
title: >-
  ORDE do 18 de setembro de 2023 pola que se amplía o prazo de presentación de
  solicitudes das axudas Bonos Talento empresa previsto na Orde do 3 de xullo de
  2023 pola que se establecen as bases reguladoras das axudas Bonos Talento
  empresa, para a realización de proxectos formativos de curta duración que
  desenvolvan as entidades beneficiarias, cofinanciadas pola Unión Europea no
  marco do programa FSE+ Galicia 2021-2027, e se procede á súa convocatoria para
  as anualidades 2023-2024 (código de procedemento TR302D).
range: Orde
url: >-
  https://www.xunta.gal/dog/Publicados/2023/20230925/AnuncioG0656-180923-0003_gl.html
---
<p>O 20 de xullo de 2023 publicouse no <em>Diario Oficial de Galicia</em> a Orde do 3 de xullo de 2023 pola que se establecen as bases reguladoras das axudas Bonos Talento empresa, para a realización de proxectos formativos de curta duración que desenvolvan as entidades beneficiarias, cofinanciadas pola Unión Europea no marco do programa FSE+ Galicia 2021-2027, e se procede á súa convocatoria para as anualidades 2023-2024 (código de procedementoTR302D).</p>
    <p>No artigo 12 da dita orde, establécese que o período de realización das accións formativas subvencionables comprenderá desde o día seguinte ao da publicación desta orde ata o 30 de novembro de 2023, para aquelas accións formativas que se desenvolvan exclusivamente no ano 2023, e ata o 30 de setembro de 2024 para aquelas accións formativas que se desenvolvan entre 2023 e 2024, ou exclusivamente en 2024.</p>
    <p>Así mesmo, no artigo 16 da Orde do 3 de xullo de 2023 establécese que o prazo de presentación de solicitudes será desde o día seguinte ao da publicación desta orde no <em>Diario Oficial de Galicia</em> ata o 29 de setembro de 2023, ou ata que se produza o esgotamento do crédito asignado a esta convocatoria.</p>
    <p>Cómpre sinalar que, ademais de que esta liña de axudas é a primeira vez que se convoca, o prazo de solicitudes se viu tamén condicionado polo feito de que o mes de agosto é un período maiormente de vacacións no cal as entidades destinatarias destas axudas teñen menor actividade, e todo isto está a incidir en que as potenciais solicitantes se vexan cun prazo de solicitudes limitado para poder valorar a decisión de realizar un proxecto formativo para o seu persoal ao abeiro destas axudas. </p>
    <p>Ao estar próxima a fin do prazo inicialmente fixado para a presentación de solicitudes, resulta preciso, atendendo aos motivos expostos, así como a razóns de oportunidade, adecuar o dito prazo ao volume do crédito previsto para esta liña de axudas, de xeito que se facilite a máxima participación en beneficio das entidades destinatarias destas axudas, así como o cumprimento eficaz e eficiente dos obxectivos cuantitativos estimados no marco do programa FSE+Galicia 2021-2027 que cofinancian estas axudas. En consecuencia, considérase aconsellable ampliar o prazo de presentación de solicitudes para aquelas accións formativas que se desenvolvan exclusivamente en 2024. </p>
    <p>Con carácter xeral, o artigo 32 da Lei 39/2015, do 1 de outubro, do procedemento administrativo común das administracións públicas, prevé a posibilidade de que a Administración poida conceder unha ampliación dos prazos establecidos se as circunstancias o aconsellan e con iso non se prexudican dereitos de terceiros, por un período que non exceda a metade destes. Os acordos sobre ampliación de prazos ou a súa denegación non serán susceptibles de recurso. </p>
    <p>En consecuencia, no exercicio das facultades que teño conferidas polo artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo único. Ampliación do prazo de presentación de solicitudes</p>
    <p>Ampliar ata o 3 de novembro de 2023 (incluído) o prazo de presentación de solicitudes de axudas para proxectos formativos que se desenvolvan exclusivamente en 2024, previsto no artigo 16 da Orde do 3 de xullo de 2023 pola que se establecen as bases reguladoras das axudas Bonos Talento empresa, para a realización de proxectos formativos de curta duración que desenvolvan as entidades beneficiarias, cofinanciadas pola Unión Europea no marco do programa FSE+ Galicia 2021-2027, e se procede á súa convocatoria para as anualidades 2023-2024 (código de procedemento TR302D).</p>
    <p>Disposición derradeira única. Entrada en vigor </p>
    <p>Esta orde entrará en vigor o mesmo día da súa publicación no <em>Diario Oficial de Galicia.</em></p>
    <p>Santiago de Compostela, 18 de setembro de 2023</p>
    <footer><p>Elena Rivo López<br>Conselleira de Promoción do Emprego e Igualdade</p></footer>

