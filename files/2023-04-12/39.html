---
date: '2023-04-12'
id: G0426-240323-0002
page: 23135
number: 70
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 21 de marzo de 2023, do Xurado Provincial de Clasificación de
  Montes Veciñais en Man Común de Ourense, polo que se publica a Resolución do
  13 de  marzo de 2023, relativa á revisión do esbozo formulada polos
  representantes do monte veciñal en man común Vieiro, Colado, Raposa e Ortiga,
  no concello de Laza.
range: Anuncio
url: >-
  https://www.xunta.gal/dog/Publicados/2023/20230412/AnuncioG0426-240323-0002_gl.html
---
<p>Examinada a solicitude de revisión de esbozo formulada polos representantes do MVMC Vieiro, Colado, Raposa e Ortiga, pertencente á CMVMC de Trez, no concello de Laza, resultan os seguintes</p>
    <p>Feitos:</p>
    <p>Primeiro. O 27 de setembro de 2022 a CMVMC de Trez presentou unha solicitude (Rexel núm. 2022/2363812) de revisión de esbozo do MVMC Vieiro, Colado, Raposa e Ortiga, no concello de Laza.</p>
    <p>Coa solicitude achegaron a seguinte documentación:</p>
    <p>– Certificación do Acordo da Asemblea Xeral do 23 de setembro de 2022.</p>
    <p>– Memoria e planos.</p>
    <p>– Arquivos xeográficos en formato vectorial.</p>
    <p>Segundo. O Servizo de Montes da Xefatura Territorial de Ourense emitiu un informe favorable o día 25 de novembro de 2022 en relación coa citada solicitude. Nel indícase que a liña perimetral proposta se guía pola cartografía catastral, axustándose a esta na maioría das parcelas. Detéctanse só dous pequenos cambios, que poden estar provocados polas ocupacións e expropiacións de ADIF. Na zona sur do monte, aparecen dúas liñas soltas, de 40 e 80 m, entre o MVMC Barreiro e Mallada Grande e particulares, que non se axustan á cartografía catastral.</p>
    <p>Engádense na revisión de esbozo tres novas parcelas catastrais, separadas do monte orixinal, parcelas 32040A04300988, 32040A04800239 e 32040A04800240, que suman entre elas 11.733 m², as cales figuran en catastro a nome de «Veciños de Laza» as dúas primeiras e un particular a última. Por este motivo requírese o 18.11.2022 para que elimine estas parcelas, posto que serían realmente obxecto dunha ampliación da clasificación. O 22.11.2022 achega unha nova revisión de esbozo con particulares eliminado estas parcelas e resultando unha lonxitude final revisada de 16,259 km.</p>
    <p>A superficie do MVMC Vieiro, Colado, Raposa e Ortiga, unha vez revisado o esbozo parcial presentado, sería de 256,4856 ha fronte ás 282 ha do acordo de clasificación, o que supón unha redución do 9 %.</p>
    <p>Tendo en conta o anterior, infórmase favorablemente da revisión do esbozo do MVMC Vieiro, Colado, Raposa e Ortiga.</p>
    <p>Consideracións legais e técnicas:</p>
    <p>Única. A Lei 7/2012, do 28 de xuño, de montes de Galicia, na súa disposición transitoria décimo terceira, establece o procedemento de revisión de esbozos de montes veciñais en man común.</p>
    <p>De acordo con esta, os esbozos de montes veciñais integrados nun expediente que, pola súa antigüidade non reúnan as características de fiabilidade e precisión que exixen as novas técnicas topográficas, poderán ser obxecto de revisión, axustándose e completándose con aqueles datos e documentos que se consideren necesarios, en particular os requiridos para a súa inmatriculación no Rexistro da Propiedade.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 25 de novembro de 2022, o Xurado Provincial de montes veciñais en man común acordou por unanimidade o día 27 de febreiro de 2023:</p>
    <p>Aprobar a proposta de revisión de esbozo do monte veciñal en man común MVMC Vieiro, Colado, Raposa e Ortiga, pertencente á CMVMC de Trez, no concello de Laza.</p>
    <p>Ourense, 21 de marzo de 2023</p>
    <footer><p>Luis Jorge Álvarez Ferro<br>Presidente do Xurado Provincial de Clasificación<br>de Montes Veciñais en Man Común de Ourense </p></footer>

