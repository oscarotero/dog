---
date: '2022-11-21'
id: G0655-141122-0001
page: 60197
number: 221
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 11 de novembro de 2022 pola que se ratifica o acordo de extinción da
  Fundación Escoita e se dispón a súa inscrición no Rexistro de Fundacións de
  Interese Galego.
range: Orde
url: >-
  https://www.xunta.gal/dog/Publicados/2022/20221121/AnuncioG0655-141122-0001_gl.html
---
<p>Examinado o expediente de extinción da Fundación Escoita, adscrita ao protectorado da Consellería de Cultura, Educación, Formación Profesional e Universidades, resultan os seguintes</p>
    <p>Feitos:</p>
    <p>Primeiro. Con data do 27 de outubro de 2022, tivo entrada na Consellería de Cultura, Educación, Formación Profesional e Universidades a solicitude de ratificación e posterior inscrición no Rexistro de Fundacións de Interese Galego do acordo de extinción da Fundación Escoita, adoptado polo padroado o 27 de outubro de 2022.</p>
    <p>Segundo. A Fundación Escoita foi constituída en escritura pública outorgada en Culleredo (A Coruña) o 15 de decembro de 2015, ante a notaria María de la Cruz Nieto Peñamaría, co número de protocolo 1.870, por Lidia María Arguiz Fernández, Erica María Mosquera Gende e Ana Isabel Vázquez Lojo. A dita fundación foi clasificada de interese educativo mediante a Orde da Vicepresidencia e Consellería de Presidencia, Administracións Públicas e Xustiza do 16 de febreiro de 2016 (DOG núm. 43, do 3 de marzo), e mediante a Resolución da Consellería de Cultura, Educación e Ordenación Universitaria do 9 de marzo de 2016 foi declarada de interese galego e inscrita no Rexistro de Fundacións de Interese Galego (DOG núm. 53, do 17 de marzo) co número 2016/4.</p>
    <p>Terceiro. De acordo co artigo 6 dos seus estatutos, os fins da fundación son:</p>
    <p>– Fomentar a inclusión na vida escolar e social do xordo, mediante a formulación, execución de campañas preventivas, educación e emprego.</p>
    <p>– Estimular e favorecer a prevención da xordeira no ámbito da escola.</p>
    <p>– Mellorar a calidade de vida e o contorno da persoa xorda e trastornos asociados.</p>
    <p>– Fomentar o estudo e a prevención da xordeira cando as causas sexan as enfermidades denominadas raras, recollidas no Rexistro Nacional de Enfermidades Raras do Instituto de Salud Carlos III.</p>
    <p>– Potenciar a accesibilidade nas barreiras de comunicación.</p>
    <p>– Ofrecer apoio e atención aos usuarios, organizacións e administracións que o requiran.</p>
    <p>Cuarto. O órgano de goberno da fundación, na súa reunión do 27 de outubro de 2022, adoptou o acordo de extinción da fundación por imposibilidade de realizar os fins fundacionais. </p>
    <p>No expediente tramitado para o efecto consta a seguinte documentación:</p>
    <p>a) Certificación do acordo de extinción adoptado polo padroado.</p>
    <p>b) Memoria xustificativa da concorrencia da causa de extinción.</p>
    <p>c) As contas da fundación na data de adopción do acordo.</p>
    <p>d) Proxecto de distribución dos bens e dereitos resultantes da liquidación.</p>
    <p>e) Informe-proposta do protectorado.</p>
    <p>Consideracións legais:</p>
    <p>Primeira. A Consellería de Cultura, Educación, Formación Profesional e Universidades é competente para a inscrición solicitada segundo o Decreto 119/2022, do 23 de xuño, polo que se establece a estrutura orgánica da Consellería de Cultura, Educación, Formación Profesional e Universidades (DOG núm. 126, do 4 de xullo), en relación co artigo 7.2.b) do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego.</p>
    <p>De acordo co disposto no artigo 7.2 .b) do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, corresponde á Consellería de Cultura, Educación, Formación Profesional e Universidades a inscrición na sección correspondente do Rexistro de Fundacións de Interese Galego de todos os actos relativos ás fundacións sobre as cales exerza as funcións de protectorado.</p>
    <p>Segunda. O artigo 44 da Lei 12/2006, do 1 de decembro, de fundacións de interese galego, establece entre as causas de extinción das fundacións a imposibilidade de realización do fin fundacional, e que para tal efecto é necesario o acordo favorable do padroado, ratificado polo protectorado. O dito artigo dispón, así mesmo, que o acordo de extinción se inscribirá no Rexistro de Fundacións de Interese Galego.</p>
    <p>Terceira. O acordo de extinción adoptouse seguindo os requisitos establecidos na normativa vixente e nos estatutos da fundación, e foi aprobado polo padroado na súa reunión do 27 de outubro de 2022. No expediente tramitado constan a memoria xustificativa da causa de extinción e a demais documentación prevista nos artigos 44 e 45 da Lei 12/2006 e no artigo 48 do Decreto 14/2009, do 21 de xaneiro, polo que se aproba o Regulamento de fundacións de interese galego. Na memoria xustifícase que, debido a que os patróns da fundación presentan problemas médicos e familiares que lles impiden atender as obrigas que xera a fundación, resulta improcedente a modificación estatutaria e –por mor da inexistencia doutra fundación cos mesmos fins na súa área de influencia– o proceso de fusión, de conformidade co artigo 48.1.b) do Decreto 14/2009.</p>
    <p>Cuarta. En exercicio da facultade prevista no artigo 38 dos seus estatutos, o padroado da fundación acorda que os bens e dereitos resultantes da liquidación sexan destinados do xeito seguinte:</p>
    <p>– Adxudícase a cantidade de 2.000,00 € á Asociación de familias con membros e xoves xordos ou con discapacidade auditiva (Anpanxoga).</p>
    <p>– Adxudícase a cantidade de 7.500,00 € á Liga Reumatolóxica Galega da Coruña.</p>
    <p>– Adxudícase a cantidade de 6.833,00 € á Asociación Española contra o Cancro da Coruña.</p>
    <p>– Adxudícase a cantidade de 6.833,00 € á Federación de Asociacións de Persoas Xordas de Galicia (FAXPG).</p>
    <p>– Adxudícase a cantidade de 6.834,00 € á Asociación de Dano Cerebral da Coruña.</p>
    <p>Polo exposto, e de conformidade co establecido na Lei 12/2006, do 1 de decembro, de fundacións de interese galego, no Decreto 14/2009, do 21 de xaneiro, polo que se aproba o Regulamento de fundacións de interese galego, e no Decreto 15/2009, da mesma data, polo que se aproba o Regulamento do Rexistro de Fundacións de Interese Galego, e demais normativa de xeral aplicación, </p>
    <h2>DISPOÑO:</h2>
    <p>Primeiro. Ratificar o acordo de extinción da Fundación Escoita, adoptado polo padroado da fundación na súa reunión do 27 de outubro de 2022.</p>
    <p>Segundo. Ordenar a inscrición da extinción no Rexistro de Fundacións de Interese Galego, Sección da Consellería de Cultura, Educación, Formación Profesional e Universidades.</p>
    <p>Terceiro. Declarar como destinatarias dos bens e dereitos resultantes da liquidación as entidades que figuran no punto cuarto das consideracións legais deste escrito.</p>
    <p>Contra esta orde, que pon fin á vía administrativa, poderase interpoñer recurso contencioso-administrativo, ante o Tribunal Superior de Xustiza de Galicia, no prazo de dous meses, de conformidade co disposto na Lei 29/1998, do 13 de xullo, reguladora da xurisdición contencioso-administrativa, sen prexuízo de que, con carácter potestativo, se poida interpoñer recurso de reposición, ante o conselleiro de Cultura, Educación, Formación Profesional e Universidades, no prazo dun mes, segundo o disposto na Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 11 de novembro de 2022</p>
    <footer><p>O conselleiro de Cultura, Educación, Formación Profesional e Universidades<br>P.D. (Orde do 29.7.2022; DOG núm. 151, do 9 de agosto)<br>Manuel Vila López<br>Secretario xeral técnico da Consellería de Cultura, Educación,<br>Formación Profesional e Universidades</p></footer>

