---
date: '2022-11-21'
id: G0655-021122-0003
page: 60261
number: 221
agency: 'Consellería de Cultura, Educación, Formación Profesional e Universidades'
section: IV. Oposicións e concursos.
title: >-
  ORDE do 26 de outubro de 2022 pola que se convoca concurso de traslados
  específico entre persoal funcionario docente do corpo de mestres para cubrir
  prazas de xefatura do Departamento de Orientación nos colexios públicos de
  educación infantil e primaria, de educación primaria e de educación especial
  dependentes desta consellería (código de procedemento ED013A).
range: Orde
url: >-
  https://www.xunta.gal/dog/Publicados/2022/20221121/AnuncioG0655-021122-0003_gl.html
---
<p>O Decreto 120/1998, do 23 de abril (<em>Diario Oficial de Galicia</em> do 27 de abril), regula a orientación educativa e profesional na Comunidade Autónoma de Galicia.</p>
    <p>O artigo 1.2 deste decreto establece que nos colexios de educación infantil e primaria, e nos colexios de educación primaria, nas condicións que a Consellería de Cultura, Educación, Formación Profesional e Universidades determine, crearase un departamento de orientación que abranguerá no seu ámbito de actuación, ademais do propio centro, aqueloutros centros incompletos da mesma zona de escolarización. Este departamento estará coordinado por unha/un mestra/mestre responsable da orientación educativa, que exercerá as súas funcións como xefa/xefe do dito departamento.</p>
    <p>Pola súa parte, o artigo 13 do referido decreto establece que a Consellería de Cultura, Educación, Formación Profesional e Universidades cubrirá o posto de traballo do responsable do departamento de orientación naqueles colexios de educación infantil e primaria ou de educación primaria que se determine, a través dun concurso de méritos específico entre o persoal funcionario do corpo de mestres. Considérase criterio preferente estar en posesión dunha das seguintes titulacións: doutoramento ou licenciatura en Psicopedagoxía; doutoramento, licenciatura ou grao en Pedagoxía ou en Psicoloxía; doutoramento ou licenciatura en Filosofía e Ciencias da Educación (especialidade de Psicoloxía ou Ciencias da Educación) ou en Filosofía e Letras (especialidade de Pedagoxía ou Psicoloxía), tal como figura na alínea a) do artigo 4 do dito decreto.</p>
    <p>Mediante a Orde de 2 de xuño de 2021 regulouse o contido, uso e acceso ao expediente do persoal funcionario dos corpos docentes e do persoal laboral docente que imparte as ensinanzas reguladas na Lei orgánica 2/2006 (código de procedemento ED011A).</p>
    <p>Nesta orde regúlase como se actualiza o expediente persoal e que todos os datos que consten neste se empregarán na tramitación e valoración de requisitos e méritos nos correspondentes procesos de selección de persoal, provisión de postos de traballo, procesos de desenvolvemento profesional, así como aqueloutros que sexan necesarios para a xestión do persoal docente.</p>
    <p>Na disposición derradeira primeira do Decreto 120/1998 autorízase a Consellería de Cultura, Educación, Formación Profesional e Universidades para ditar cantas disposicións sexan precisas para a execución e desenvolvemento do que nel se establece.</p>
    <p>Na súa virtude esta Consellería de Cultura, Educación, Formación Profesional e Universidades</p>
    <h2>DISPÓN:</h2>
    <p>Primeira. Obxecto</p>
    <p>Convocar concurso de traslados específico entre o persoal funcionario docente do corpo de mestres para cubrir prazas de xefatura do departamento de orientación en colexios públicos de educación infantil e primaria ou de educación primaria (código de procedemento ED013A).</p>
    <p>Segunda. Vacantes que se convocan</p>
    <p>As prazas que se cubrirán neste concurso son as que aparecen no anexo III desta orde e as resultas que se poidan producir nos centros que aparecen no anexo IV.</p>
    <p>As prazas dos centros de orientación compartida (OC) solicitaranse co código do centro base, que é o centro que aparece no primeiro lugar.</p>
    <p>Tanto os departamentos de orientación únicos como os departamentos de orientación compartidos abranguerán no seu ámbito de actuación os centros que, se é o caso, se lles adscriban.</p>
    <p>Sen prexuízo do establecido no parágrafo anterior, no anexo III relaciónanse os centros que previsiblemente terán adscritos no curso académico 2023/24.</p>
    <p>Terceira. Requisito de acreditación de coñecemento da lingua galega</p>
    <p>Será requisito imprescindible posuír o certificado de lingua galega 4 (Celga 4), ou ter superado o curso de perfeccionamento de lingua galega, ou ter a validación correspondente ou telo superado a través de proba libre ou posuír o nivel avanzado de galego da escola oficial de idiomas das ensinanzas reguladas polo Real decreto 1629/2006, do 29 de decembro, ou o nivel intermedio B2 das ensinanzas reguladas polo Real decreto 1041/2017, do 22 de decembro. Para estes únicos efectos, entenderase que reúnen este requisito as persoas que superaron a proba de coñecemento da lingua galega no procedemento selectivo de acceso ao corpo de mestres.</p>
    <p>Cuarta. Persoal participante</p>
    <p>Poderá participar na presente convocatoria:</p>
    <p>a) O persoal funcionario de carreira do corpo de mestres que estea en situación de servizo activo con destino definitivo en centros dependentes da Consellería de Cultura, Educación, Formación Profesional e Universidades, sempre que, de conformidade co establecido na disposición adicional sexta 6 da Lei orgánica 2/2006, do 3 de maio, de educación, e no artigo 12.1 do Real decreto 1364/2010, do 29 de outubro, transcorresen, ao rematar o presente curso académico, polo menos dous anos desde a toma de posesión do último destino definitivo.</p>
    <p>Entendese incluído o persoal funcionario de carreira desta consellería que estea en comisión de servizos fóra desta comunidade autónoma.</p>
    <p>b) Así mesmo, poderá participar o persoal funcionario de carreira do corpo de mestres en expectativa de destino nun centro dependente da Consellería de Cultura, Educación, Formación Profesional e Universidades.</p>
    <p>c) O persoal funcionario de carreira do corpo de mestres que, estando adscrito a prazas no exterior, deba incorporarse ao ámbito territorial de xestión da Consellería de Cultura, Educación, Formación Profesional e Universidades no curso 2023/24.</p>
    <p>d) O persoal funcionario de carreira do corpo de mestres dependente da Consellería de Cultura, Educación, Formación Profesional e Universidades que estea en situación de excedencia por coidado de familiares ou servizos especiais.</p>
    <p>e) O persoal funcionario de carreira do corpo de mestres que estea en situación de excedencia voluntaria concedida pola Consellería de Cultura, Educación, Formación Profesional e Universidades da Xunta de Galicia. Se se trata do suposto de excedencia voluntaria por interese particular recollida no artigo 173 da Lei 2/2015, do 29 de abril, do emprego público de Galicia, só poderá participar se ao finalizar o curso escolar en que se realice a convocatoria transcorreu un ano desde que pasou a esta situación e dous anos desde que obtivo o destino definitivo en que lle foi concedida, se for o caso, a excedencia.</p>
    <p>f) O persoal funcionario en prácticas do corpo de mestres que superou o procedemento selectivo pola quenda libre ou reserva de persoas con discapacidade convocado pola Orde do 28 de xaneiro de 2022 (DOG do 31 de xaneiro).</p>
    <p>As persoas participantes no concurso por esta alínea f) farano con cero puntos.</p>
    <p>Quinta. Forma de participación</p>
    <p>1. As solicitudes (anexo I) presentaranse obrigatoriamente por medios electrónicos a través do formulario normalizado accesible na sede electrónica da Xunta de Galicia, https://sede.xunta.gal (código de procedemento ED013A). </p>
    <p>As solicitudes tamén poderán cubrirse na páxina web http://www.edu.xunta.gal/cxt e presentaranse obrigatoriamente por medios electrónicos na sede electrónica da Xunta de Galicia https://sede.xunta.gal</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, será requirida para que a emende a través da súa presentación electrónica. Para estes efectos, considerarase como data de presentación da solicitude aquela en que sexa realizada a emenda.</p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>No caso de presentar máis dunha solicitude do mesmo tipo, soamente se admitirá a última presentada na sede electrónica da Xunta de Galicia.</p>
    <p>2. Documentación complementaria.</p>
    <p>Non será necesaria a presentación de documentación complementaria xunto coa solicitude de participación no concurso de traslados específico. Non obstante, o persoal concursante deberá proceder do modo que se indica a seguir:</p>
    <p>2.1. Persoal concursante con expediente actualizado.</p>
    <p>De conformidade co establecido no artigo 4.3 da Orde do 2 de xuño de 2021 pola que se regulan o contido, uso e acceso ao expediente do persoal funcionario dos corpos docentes e do persoal laboral docente que imparte as ensinanzas reguladas na Lei orgánica 2/2006 (código de procedemento ED011A), todos os datos, tanto de identificación como académicos e profesionais que figuren no expediente empregaranse na tramitación e valoración de requisitos e méritos nos correspondentes procesos, entre outros, de provisión de postos de traballo, de xeito que non é necesaria a súa xustificación.</p>
    <p>O persoal concursante poderá verificar todos os méritos que figuran no seu expediente mediante a lapela que permite o acceso ao expediente persoal desde a solicitude de participación no concurso de traslados específico. Así mesmo, na solicitude de participación do concurso poderá comprobar aqueles méritos que se consideran para os efectos de baremo desta convocatoria, así como a puntuación total e por apartados, epígrafes e subepígrafes, de ser o caso, que se lle outorga.</p>
    <p>Para estes efectos, a baremación das epígrafes 6.1 e 6.3 do anexo II é a outorgada pola Comisión de Avaliación para o persoal que participou no concurso de traslados convocado pola Orde do 8 de novembro de 2010 (DOG do 16 de novembro) ou nas convocatorias seguintes. No suposto de estar de acordo coa puntuación outorgada deberá marcar a opción «Acóllome ao baremo do último concurso no que participei» na solicitude de actualización do expediente e non será necesaria neste caso a presentación desta solicitude de actualización. No caso de posuír nestas epígrafes novos méritos perfeccionados con posterioridade á data de finalización do prazo de presentación de solicitudes da última convocatoria pola que participou ou, se con carácter excepcional, o persoal interesado discrepa da puntuación outorgada nestas, deberá proceder segundo o establecido na subepígrafe 2.2.1 desta base para o persoal concursante sen expediente actualizado.</p>
    <p>De estar conforme coa puntuación outorgada, o persoal concursante unicamente deberá presentar a solicitude de participación no concurso específico de acordo co establecido no apartado primeiro desta base.</p>
    <p>2.2. Persoal concursante con expediente sen actualizar. </p>
    <p>No prazo de presentación de solicitudes establecido na base sexta desta orde, o persoal docente que participe no concurso específico e non teña o seu expediente actualizado, ademais de presentar a solicitude de participación no concurso específico por medios electrónicos (código de procedemento ED013A), deberá presentar a solicitude de actualización e/ou modificación do expediente xunto coa documentación xustificativa, de acordo co establecido no artigo 7 da Orde do 2 de xuño de 2021 pola que se regulan o contido, uso e acceso ao expediente do persoal funcionario dos corpos docentes e do persoal laboral docente que imparte as ensinanzas reguladas na Lei orgánica 2/2006 (código de procedemento ED011A), excepto no suposto de que xa presentase electronicamente a devandita solicitude de actualización en relación co concurso xeral de traslados e non posúa ningún outro mérito máis para engadir.</p>
    <p>2.2.1. Alegacións aos méritos recollidos nas epígrafes 6.1 e 6.3 do anexo II.</p>
    <p>A baremación destas epígrafes é a outorgada pola Comisión de Avaliación para o persoal que participou no concurso de traslados convocado pola Orde do 8 de novembro de 2010 (DOG do 16 de novembro) ou nas convocatorias seguintes. </p>
    <p>No suposto de posuír nestas epígrafes novos méritos perfeccionados con posterioridade á data de finalización do prazo de presentación de solicitudes da última convocatoria pola que participou deberá marcar a opción «Acóllome ao baremo pero desexo alegar publicacións posteriores ao último concurso en que participei» na lapela correspondente da solicitude de actualización do expediente e, ademais de presentar a solicitude de participación no concurso específico por medios electrónicos (código de procedemento ED013A), deberá presentar tamén por medios electrónicos a solicitude de actualización e/ou modificación do expediente xunto coa documentación xustificativa, de acordo co establecido no artigo 7 da Orde do 2 de xuño de 2021 pola que se regulan o contido, uso e acceso ao expediente do persoal funcionario dos corpos docentes e do persoal laboral docente que imparte as ensinanzas reguladas na Lei orgánica 2/2006 (código de procedemento ED011A), excepto no suposto de que xa presentase electronicamente a devandita solicitude de actualización en relación co concurso xeral de traslados e non posúa ningún outro mérito máis para engadir.</p>
    <p>Se, con carácter excepcional, o persoal interesado discrepa da puntuación outorgada nestas epígrafes, deberá marcar na lapela correspondente da solicitude de actualización do expediente a opción de «Non me acollo ao baremo e quero volver a alegar todo» e, ademais de presentar a solicitude de participación no concurso específico por medios electrónicos (código de procedemento ED013A), deberá presentar tamén por medios electrónicos a solicitude de actualización e/ou modificación do expediente xunto coa documentación xustificativa de acordo co establecido no artigo 7 da Orde do 2 de xuño de 2021 pola que se regulan o contido, uso e acceso ao expediente do persoal funcionario dos corpos docentes e do persoal laboral docente que imparte as ensinanzas reguladas na Lei orgánica 2/2006 (código de procedemento ED011A), excepto no suposto de que xa presentase electronicamente a devandita solicitude de actualización en relación co concurso xeral de traslados e non posúa ningún outro mérito máis para engadir. Neste concreto suposto, no procedemento código ED011A deberá achegar xunto coa solicitude toda a documentación para a cal solicita baremación relativa a estas epígrafes.</p>
    <p>No tocante á presentación dos arquivos electrónicos relativos á antedita documentación xustificativa, deberá aterse aos requirimentos técnicos soportados pola sede electrónica da Xunta de Galicia, que poden consultarse na lapela Presentación: «Presentar documentación de gran tamaño: consulte como proceder cos documentos de gran tamaño e en distintos formatos», que figura na Guía de procedementos e servizos correspondente ao procedemento con código ED011A.</p>
    <p>2.3. Incorporación das novas alegacións ao expediente persoal.</p>
    <p>A Comisión de Baremación será a competente para a verificación da documentación presentada no procedemento código ED011A e posterior incorporación ao expediente do persoal docente, sen prexuízo do establecido no artigo 6.1 da Orde do 2 de xuño de 2021 no relativo ás competencias de recoñecemento, certificación e rexistro das actividades de formación do profesorado.</p>
    <p>A nova baremación resultante dos méritos alegados reflectirase no baremo do concurso específico cando as novas alegacións sexan validadas, de ser o caso, pola Comisión de Baremación e poderá ser consultada polo persoal concursante na lapela Baremo, existente na solicitude de participación do concurso.</p>
    <p>3. Comprobación de datos.</p>
    <p>Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas, agás que a persoa interesada se opoña á súa consulta:</p>
    <p>– DNI/NIE da persoa solicitante ou representante.</p>
    <p>3.2. No caso de que as persoas interesadas se opoñan a esta consulta, deberán indicalo no recadro correspondente habilitado no formulario correspondente e achegar os documentos.</p>
    <p>3.3. Excepcionalmente, no caso de que algunha circunstancia imposibilite a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>Sexta. Prazo de solicitudes</p>
    <p>O prazo de presentación de solicitudes do concurso específico, mediante o procedemento normalizado ED013A, será de 15 días hábiles computados a partir do día seguinte ao da publicación desta orde no <em>Diario Oficial de Galicia</em>. Finalizado este prazo non se admitirá ningunha nova solicitude nin a modificación das presentadas e os seus termos terán carácter vinculante para as persoas solicitantes. Así mesmo, tampouco se admitirá ningunha documentación complementaria alegada mediante o procedemento ED011A, de conformidade co establecido na epígrafe 2 da base quinta, unha vez finalizado o prazo de presentación de solicitudes do concurso específico.</p>
    <p>Sétima. Notificacións</p>
    <p>1. As notificacións de resolucións e actos administrativos practicaranse só por medios electrónicos, nos termos previstos na normativa reguladora do procedemento administrativo común.</p>
    <p>2. De conformidade co artigo 45.2 da Lei 4/2019, do 17 de xullo, de administración dixital de Galicia, as notificacións electrónicas practicaranse mediante a comparecencia na sede electrónica da Xunta de Galicia e a través do Sistema de notificación electrónica de Galicia-Notifica.gal</p>
    <p>Este sistema remitiralles ás persoas interesadas avisos da posta á disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>3. De conformidade co artigo 47 da Lei 4/2019, do 17 de xullo, de administración dixital de Galicia, as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e as entidades instrumentais do sector público autonómico. En todo caso, a Administración xeral e as entidades do sector público autonómico de Galicia poderán de oficio crear o indicado enderezo, para os efectos de asegurar o cumprimento polas persoas interesadas da súa obriga de relacionarse por medios electrónicos.</p>
    <p>4. As notificacións entenderanse practicadas no momento en que se produza o acceso ao seu contido, entendéndose rexeitada cando transcorresen dez días naturais desde a posta á disposición da notificación sen que se acceda ao seu contido.</p>
    <p>5. Se o envío da notificación electrónica non é posible por problemas técnicos practicarase a notificación polos medios previstos na normativa reguladora do procedemento administrativo común</p>
    <p>Oitava. Trámites administrativos posteriores á presentación de solicitudes</p>
    <p>Todos os trámites administrativos que as persoas interesadas deban realizar tras a presentación da solicitude deberán ser efectuados electronicamente accedendo á Carpeta cidadá da persoa interesada dispoñible na sede electrónica da Xunta de Galicia.</p>
    <p>Novena. Forma de realizar as peticións</p>
    <p>O persoal asinante da solicitude deberá manifestar nela, de modo expreso, que reúne os requisitos exixidos na convocatoria, consignando os centros que solicita por orde de preferencia, cos números de código que figuran nos anexos III e IV da presente orde. </p>
    <p>Décima. Data en que deben reunirse os requisitos de participación e de méritos</p>
    <p>Todos os requisitos que se exixen nesta convocatoria e os méritos que alegue o persoal participante teranse cumpridos ou recoñecidos na data de terminación do prazo de presentación de solicitudes, agás o requisito de dous anos de permanencia no destino definitivo desde o cal se solicita, que se contabilizarán en 31 de agosto de 2023.</p>
    <p>Non serán tidos en conta aqueles méritos non alegados ou os alegados que non fosen debidamente xustificados no prazo de presentación de solicitudes establecido na base sexta, así como aqueles que non se presenten por medios electrónicos e de acordo co establecido na Orde do 2 de xuño de 2021 (ED011A), agás no suposto excepcional previsto nesta convocatoria para os documentos de gran tamaño ou en formatos non admitidos pola sede electrónica. Sen prexuízo do anterior, cando a documentación achegada non reúna os requisitos establecidos nesta convocatoria, requirirase por medios electrónicos a persoa interesada para que achegue os documentos preceptivos, coa indicación de que se así non o fixer, se terá por desistida da súa petición ou non se terá en conta o mérito alegado correspondente.</p>
    <p>Décimo primeira. Dereito preferente</p>
    <p>O persoal docente que se acolla ao dereito preferente farao constar na súa solicitude, indicando a causa en que apoia a súa petición.</p>
    <p>Para os efectos de adxudicación de prazas, só se terá en conta o seguinte dereito preferente:</p>
    <p>Terá dereito preferente a centro, localidade ou zona o persoal funcionario docente do corpo de mestres ao cal se lle suprimise o seu posto de traballo, sempre que continúe nesa situación e non perdese o dereito preferente consonte a normativa que regula o concurso de traslados, e o persoal funcionario docente do corpo de mestres desprazado por falta de horario, entendendo por desprazado o persoal docente que non ten ningunha hora de docencia da súa especialidade, que posúa algunha das seguintes titulacións: doutoramento ou licenciatura en Psicopedagoxía, doutoramento, licenciatura ou grao en Pedagoxía ou en Psicoloxía, doutoramento ou licenciatura en Filosofía e Ciencias da Educación (especialidade de Psicoloxía ou Ciencias da Educación) ou en Filosofía e Letras (especialidade de Pedagoxía ou Psicoloxía) ou que fose diplomado nas escolas universitarias de psicoloxía ata 1974.</p>
    <p>Cando existan varias mestras ou mestres que exercen o dereito preferente, adxudicarase tendo en conta o establecido para os concursos xerais de traslados.</p>
    <p>Décimo segunda. Prioridade na adxudicación das prazas</p>
    <p>1. Para a provisión das prazas que se cubrirán neste concurso, cando non se adxudiquen a través dos dereitos preferentes establecidos na base décimo primeira, terán prioridade as mestras ou mestres que posúan algunha das titulacións relacionadas na citada base. No suposto de concorrer máis dunha persoa aspirante, dirimiranse pola aplicación do baremo establecido no anexo II.</p>
    <p>No caso de se produciren empates no total das puntuacións, estes resolveranse atendendo sucesivamente á maior puntuación en cada unha das epígrafes do baremo establecido no anexo II, pola orde en que aparecen nel. Se persiste o empate atenderase á puntuación obtida nas distintas subepígrafes, pola orde, igualmente, que aparece no dito baremo. Cando, ao aplicar estes criterios, algunha ou algunhas das subepígrafes alcance a máxima puntuación outorgada a que pertence, non se tomarán en consideración as puntuacións do resto de apartados. De resultar necesario, empregarase sucesivamente como último criterio de desempate o ano en que se convocou o procedemento selectivo a través do cal ingresou no corpo e a puntuación con que resultou seleccionado.</p>
    <p>2. A adxudicación de destinos ao persoal funcionario en prácticas farase tendo en conta a puntuación obtida no proceso selectivo e, se é o caso, o número de orde obtido no devandito proceso.</p>
    <p>Décimo terceira. Comisión de Avaliación</p>
    <p>1. Para a avaliación dos méritos alegados polo persoal concursante, no que se refire ás epígrafes 6.1 e 6.3 do anexo II desta orde, a Dirección Xeral de Centros e Recursos Humanos da Consellería de Cultura, Educación, Formación Profesional e Universidades designará a mesma comisión que resulte para o concurso de traslados de ámbito autonómico.</p>
    <p>A asignación de puntuación que corresponde ás persoas concursantes, polos restantes apartados do baremo de méritos, será realizada por persoal destinado na Subdirección Xeral de Recursos Humanos ou por unha comisión constituída por persoal funcionario destinado na Subdirección Xeral de Recursos Humanos da Consellería de Cultura, Educación, Formación Profesional e Universidades. Estas comisións estarán cualificadas na categoría primeira, para os efectos do previsto no Decreto 144/2001, do 7 de xuño (DOG do 25 de xuño), modificado polo Decreto 144/2008, do 26 de xuño (DOG do 18 de xullo).</p>
    <p>2. Poderá asistir ás reunións da Comisión de Avaliación dos méritos relativos ás epígrafes 6.1 e 6.3 do baremo unha persoa representante de cada organización sindical con presenza na mesa sectorial docente non universitaria, con voz e sen voto.</p>
    <p>Décimo cuarta. Resolución provisional do concurso</p>
    <p>Unha vez recibidas na Consellería de Cultura, Educación, Formación Profesional e Universidades as actas da Comisión de Avaliación, coas puntuacións asignadas ao persoal concursante, procederase, conforme as peticións e os méritos do persoal participante, á adxudicación provisional dos destinos e farase pública mediante resolución da Dirección Xeral de Centros e Recursos Humanos na páxina web desta consellería (www.edu.xunta.gal/).</p>
    <p>Décimo quinta. Reclamacións e renuncias</p>
    <p>O persoal concursante poderá presentar reclamacións á resolución provisional por medios electrónicos mediante o trámite activado para este efecto na Carpeta cidadá no prazo de dez (10) días hábiles contados desde o día seguinte ao da publicación da adxudicación provisional na páxina web da Consellería de Cultura, Educación, Formación Profesional e Universidades (www.edu.xunta.gal).</p>
    <p>Sen prexuízo do parágrafo anterior, o persoal concursante poderá presentar reclamacións á puntuación outorgada, con anterioridade á resolución provisional do concurso, unha vez que se fagan públicas na páxina web desta consellería.</p>
    <p>Así mesmo, no mesmo prazo de dez (10) días hábiles, poderá presentar renuncia á súa participación no concurso por medios electrónicos mediante o trámite activado para este efecto na Carpeta cidadá. Esta renuncia afectará todas as peticións consignadas na súa solicitude de participación. A renuncia deberá realizarse tamén, dentro deste mesmo prazo, na páxina web do concurso (www.edu.xunta.gal/cxt), na lapela habilitada para estes efectos.</p>
    <p>As persoas que desexen renunciar á súa participación no concurso deberán realizar a renuncia aínda no suposto de que non obtivesen destino na resolución provisional, xa que, de non o facer, poderán obter destino na resolución definitiva, cos efectos previstos na base seguinte.</p>
    <p>Décimo sexta. Resolución definitiva</p>
    <p>Consideradas, se é o caso, as reclamacións e renuncias a que se refire a base anterior, a Dirección Xeral de Centros e Recursos Humanos ditará a resolución definitiva da adxudicación. A dita resolución publicarase no <em>Diario Oficial de Galicia</em> e na páxina web desta consellería (www.edu.xunta.gal).</p>
    <p>O prazo máximo para resolver e publicar a resolución definitiva non poderá exceder os cinco meses, contados a partir da data de finalización do prazo de presentación de solicitudes. Transcorrido o dito prazo sen se ditar resolución expresa, as solicitudes poderán entenderse rexeitadas por silencio administrativo.</p>
    <p>Contra esta resolución as persoas interesadas poderán interpoñer recurso de reposición ante a persoa titular da Dirección Xeral de Centros e Recursos Humanos no prazo dun mes contado a partir do día seguinte ao da súa publicación no DOG, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas.</p>
    <p>Décimo sétima. Toma de posesión</p>
    <p>O persoal funcionario docente do corpo de mestres que acade destino no presente concurso exercerá a xefatura do departamento de orientación con carácter definitivo e tomará posesión con efectividade do 1 de setembro de 2023.</p>
    <p>Décimo oitava. Desprazamento aos centros adscritos</p>
    <p>O persoal funcionario docente do corpo de mestres que resulte adscrito ás xefaturas dos departamentos de orientación dos colexios de educación infantil e primaria e dos colexios de educación primaria está obrigado a desprazarse, ademais de aos centros compartidos, aos centros a que sexa adscrito, conforme o establecido no Decreto 120/1998, do 23 de abril.</p>
    <p>Décimo novena. Constitución dos departamentos de orientación</p>
    <p>Nos colexios públicos de educación infantil e primaria e nos de educación primaria en que a praza de xefatura do departamento de orientación sexa provista na resolución da presente convocatoria constituirase o departamento de orientación, que terá a composición establecida no artigo 4 do Decreto 120/1998, do 23 de abril, polo que se regula a orientación educativa e profesional na Comunidade Autónoma de Galicia.</p>
    <p>Disposición adicional primeira. Participación simultánea no concurso xeral de traslados</p>
    <p>O persoal funcionario docente do corpo de mestres que estea participando simultaneamente nesta convocatoria e na realizada pola Orde do 4 de outubro de 2022 pola que se convoca concurso de traslados entre o persoal funcionario docente do corpo de mestres, e que obteña praza definitiva da xefatura do departamento de orientación, entenderase que renuncia á participación no concurso xeral.</p>
    <p>Disposición adicional segunda. Recursos</p>
    <p>De conformidade co establecido nos artigos 112, 123 e 124 da Lei 39/2015, do 1 de outubro, do procedemento administrativo común das administracións públicas, e na Lei 29/1998, do 13 de xullo, reguladora da xurisdición contencioso-administrativa, contra a presente orde, que pon fin á vía administrativa, poderase recorrer potestativamente en reposición ante a persoa titular da Consellería de Cultura, Educación, Formación Profesional e Universidades no prazo dun mes contado desde o día seguinte ao da súa publicación no <em>Diario Oficial de Galicia</em> ou poderá formularse directamente recurso contencioso-administrativo perante o xulgado do contencioso-administrativo que resulte competente no prazo de dous meses contados desde o día seguinte ao da súa publicación no <em>Diario Oficial de Galicia.</em></p>
    <p>Disposición derradeira. Entrada en vigor</p>
    <p>A presente orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 26 de outubro de 2022</p>
    <footer><p>Román Rodríguez González<br>Conselleiro de Cultura, Educación, <br>Formación Profesional e Universidades</p></footer>

