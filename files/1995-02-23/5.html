---
date: '1995-02-23'
id: B646
page: 1
number: 38
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 10 de febreiro de 1995 pola que se establecen axudas para o ano 1995
  para a instalación de equipos de comunicación e salvamento en embarcacións
  pesqueiras da flota artesanal galega.
range: Orde
url: 'https://www.xunta.gal/dog/Publicados/1995/19950223/AnuncioB646_gl.html'
---
<p>A Consellería de Pesca, Marisqueo e Acuicultura, co fin de contribuír á seguridade da flota pesqueira, establece a presente liña de axudas que ten por obxecto incentiva-la instalación de equipos de salvamento e comunicación que melloren as condicións de seguridade das embarcacións pesqueiras da flota artesanal con base en Galicia, de acordo coas normas complementarias de seguridade marítima para as embarcacións de pesca. A súa regulación estará contida na presente orde, na que se lles dá un tratamento preferencial ós investimentos destinados á instalación de equipos de comunicación e ós de emisión de radiosinais de emerxencia, coñecidos como radiobalizas de socorro.</p>
<p>Considerando todo o anterior, esta consellería</p>
<p>DISPÓN:</p>
<p>Artigo 1.-Acción obxecto da axuda:</p>
<p>A adquisición de equipos de comunicación, localización e salvamento en embarcacións pesqueiras constitúen o obxecto da axuda, segundo o previsto nesta orde.</p>
<p>Serán consideradas preferentes as accións, enmarcadas dentro das normas complementarias da seguridade, destinadas á compra e instalación de:</p>
<p>-Transmisores de radiosinais de emerxencia (radiobalizas de socorro) con sistema de liberación hidrostática.</p>
<p>-Equipos de radiocomunicación VHF bidireccionais, banda mariña, excluíndo os que incorporen calquera dispositivo de secrofonía.</p>
<p>-Balsas de salvamento homologadas ou aprobadas.</p>
<p>-Aros salvavidas con luz de acendido automático e rabiza de 27,5 metros de lonxitude homologados ou aprobados.</p>
<p>-Chalecos salvavidas homologados ou aprobados.</p>
<p>-Sinais de socorro pirotécnicos (sinais de socorro con paracaídas, bengalas de mar e sinais fumíxeos).</p>
<p>Os investimentos terán que realizarse no exercicio económico de 1995.</p>
<p>As axudas realizaranse con cargo á aplicación orzamentaria 12.03.614B.770.00 dos presupostos xerais da Comunidade Autónoma galega para 1995.</p>
<p>Artigo 2.-Beneficiarios.</p>
<p>Poderán ser destinatarios destas axudas os propietarios ou armadores de embarcacións da terceira lista con base en portos da Comunidade Autónoma galega, dedicados á pesca artesanal, e que estean incluídas no censo de buques de Galicia.</p>
<p>Así mesmo tamén poderán ser destinatarios das axudas os profesionais da pesca, os percebeiros e mariscadores desde embarcacións para a adquisición de elementos persoais de seguridade.</p>
<p>Enténdese por pesca artesanal aquelas embarcacións de pesca de eslora total inferior a 16 metros e cun rexistro inferior a 20 TRB</p>
<p>Artigo 3.-Contía da axuda.</p>
<p>O importe das axudas poderán acada-lo 75% do investimento, sempre tendo en conta a variedade de equipamentos e prezos existentes no mercado, cos seguintes límites:</p>
<p>-Radiobalizas de socorro: 125.000 ptas.</p>
<p>-Equipos de radiocomunicación: 115.000 ptas.</p>
<p>-Balsas de salvamento (dependendo do número de prazas): 375.000 ptas.</p>
<p>-Aros salvavidas: 5.000 ptas.</p>
<p>-Chalecos salvavidas: 14.000 ptas.</p>
<p>-Sinais de socorro pirotécnicos e fumíxeos: 10.000 ptas.</p>
<p>Se o investimento que efectivamente se leve a cabo fose inferior ó previsto na solicitude, reducirase a contía da axuda na mesma proporción. No caso dun aumento do investimento, a axuda concedida permanecerá invariable.</p>
<p>Artigo 4.-Solicitudes e documentación.</p>
<p>1. As solicitudes de axuda dirixidas ó conselleiro de Pesca, Marisqueo e Acuicultura presentaranse nas delegacións territoriais ou comarcais da consellería, no modelo que como anexo I se publica coa presente orde, xunto coa seguinte documentación, en exemplar duplicado:</p>
<p>a) Xustificación suficiente de ser propietario ou armador da embarcación pesqueira (certificación do Rexistro Mercantil ou fotocopia da folla de inscrición marítima debidamente compulsada).</p>
<p>b) Xustificante de ser profesional da pesca (fotocopia da libreta de navegación), ou mariscador desde embarcación ou percebeiro (permiso de explotación en ámbolos casos).</p>
<p>c) Factura pro forma ou orzamento dos equipos que se van instalar, no caso de non ter feito o investimento.</p>
<p>d) No caso de ter realizado o investimento no momento de presenta-la solicitude, xuntarase o xustificante conforme o investimento se realizou no ano 1995 (xuntaranse as facturas que especificarán fabricante, modelo e número de serie dos equipamentos e no caso dos sinais pirotécnicos e fumíxeos lote e data de caducidade).</p>
<p>e) Certificación da entidade bancaria na que conste o código dela, o da sucursal e o número de conta na que o solicitante desexa que se lle transfira o importe da axuda, xunto coa fotocopia do DNI e NIF do solicitante.</p>
<p>f) Declaración responsable conforme o anexo II de non ter recibido nin solicitado ningunha outra axuda de ningunha Administración pública para o mesmo concepto co compromiso de non facelo.</p>
<p>2.-As delegacións territoriais da consellería comprobarán que á solicitude se xunta a documentación mencionada.</p>
<p>No caso de ter realizado o investimento os servicios técnicos das delegacións ou os funcionarios designados polo delegado correspondente verificarán a instalación dos equipos obxecto da axuda e expedirán o certificado correspondente.</p>
<p>Artigo 5.-Prazo de presentación.</p>
<p>O prazo para a presentación de solicitudes rematará ós sesenta días naturais contados a partir da entrada en vigor desta orde.</p>
<p>Artigo 6.-Procedemento.</p>
<p>1.-Si unha vez presentada a documentación a que se refire o artigo 4 da presente orde, esta non reúne os requisitos esixidos, as delegacións territoriais requirirán do interesado a reparación do defecto de forma ou a presentación da documentación preceptiva. A documentación que reúna os requisitos establecidos seralle remitida polas delegacións territoriais á Dirección Xeral de Pesca e Industrias Pesqueiras que lle elevará proposta ó conselleiro de Pesca, Marisqueo e Acuicultura quen resolverá motivadamente. Tal resolución porá fin á vía administrativa.</p>
<p>2.-A non resolución expresa no prazo de tres meses contados a partir da data de finalización do prazo de presentación de solicitudes determinará a súa denegación presunta, quedando expedita á vía contencioso-administrativa.</p>
<p>Artigo 7.-Percepción da axuda.</p>
<p>Unha vez resolta a axuda, esta seralle transferida á conta sinalada polo solicitante, logo da comprobación da instalación dos equipos e a xustificación do investimento no caso de non o ter feito con anterioridade tal e como se indica no artigo 4, punto d) desta orde.</p>
<p>Con independencia da súa contía e antes de proceder ó seu cobramento, os beneficiarios das axudas terán que acreditar que se atopan ó día nas súas obrigas tributarias e sociais e que non teñen pendente de pagamento ningunha débeda, por ningún concepto coa Administración pública da Comunidade Autónoma.</p>
<p>Artigo 8.-Inspección e control.</p>
<p>A Consellería de Pesca, Marisqueo e Acuicultura poderá en calquera momento inspeccionar e controla-lo destino das axudas ás finalidades para as que se concederon. En consecuencia, poderanse facer visitas e inspeccións incluso previamente á concesión das axudas, para comproba-la adecuación á normativa vixente.</p>
<p>Disposición transitoria</p>
<p>As solicitudes formuladas ó amparo da Orde do 17 de febreiro de 1994 pola que se establecían axudas para a instalación de equipos de comunicación e salvamento en embarcacións pesqueiras da flota artesanal galega ás que non lles foi concedida a subvención peticionada por falta de crédito, poderán ser tidas en conta na presente convocatoria, sempre que así o faga consta-lo interesado.</p>
<p>Disposicións derradeiras</p>
<p>Primeira.-Autorízase o director xeral de Pesca e Industrias Pesqueiras para dicta-las instruccións que cumpran para o mellor desenvolvemento da presente orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 10 de febreiro de 1995.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>

