---
date: '2009-10-27'
page: 16
number: 210
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Decreto 397/2009, do 15 de outubro, polo que o Concello de Camariñas declara a
  urxente ocupación, para os efectos de expropiación forzosa, dos bens e
  dereitos necesarios para a realización das obras do proxecto de recuperación
  do tránsito peonil entre o porto de Camariñas e o paseo de Área da Vila,
  primeira fase.
range: Decreto
---
<p>O Concello de Camariñas en sesión que tivo lugar o día seis de novembro de dous mil oito, aprobou o proxecto de recuperación do tránsito peonil entre o porto de Camariñas e o paseo de Área da Vila, 1ª fase e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
<p>Os bens en que se concreta a declaración de urxente ocupación están determinados no expediente que se someteu a información pública.</p>
<p>O dito expediente tivo entrada na Consellería de Presidencia, Administracións Públicas e Xustiza, e contén a xustificación acreditativa da motivación para a declaración de urxente ocupación.</p>
<p>O expediente tratouse na comisión de secretarios xerais previa á súa elevación ao Consello da Xunta de Galicia.</p>
<p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
<p>En consecuencia considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinalan os informes da policía local de Camariñas e do técnico municipal, o único acceso que teñen os viandantes do paseo marítimo ao paseo portuario é un lateral da estrada autonómica AC 432, principal vía de comunicación, que soporta unha alta intensidade de tráfico rodado e carece de beiravías e beirarrúas co conseguinte perigo para os peóns coincidindo, así mesmo, nun dos seus tramos cun trazado curvo que limita a visibilidade e implica probables atropelos.</p>
<p>A competencia para a declaración da urxente ocupación correspóndelle ao Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia, na súa reunión do día quince de outubro de dous mil nove,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, o Concello de Camariñas declara a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de recuperación do tránsito peonil entre o porto de Camariñas e o paseo de Área da Vila, 1ª fase, debendo, de ser o caso, unha vez ocupados os terreos necesarios, obter as autorizacións que sexan necesarias dos organismos competentes, con carácter previo ao inicio das obras.</p>
<p>Santiago de Compostela, quince de outubro de dous mil nove.</p>
<p>Alberto Núñez Feijóo</p>
<p>Presidente</p>
<p>Alfonso Rueda Valenzuela</p>
<p>Conselleiro de Presidencia, Administracións Públicas e Xustiza</p>

