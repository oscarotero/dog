---
date: '2006-04-10'
page: 5
number: 70
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 58/2006, do 30 de marzo, polo que se crea e regula o funcionamento da
  Comisión de Seguimento e Impulso do Plan Xeral de Normalización da Lingua
  Galega.
range: Decreto
---
<p>Entre os obxectivos programáticos da Xunta de Galicia en materia de política lingüística está prevista unha comisión interdepartamental de seguimento e impulso do Plan Xeral de Normalización da Lingua Galega, aprobado polo Parlamento de Galicia o 22 de setembro de 2004.</p>
<p>Co fin de lle dar cumprimento ao dito acordo, procédese, mediante o presente decreto, á creación da Comisión de Seguimento e Impulso do Plan Xeral de Normalización da Lingua Galega, á cal, como comisión interdepartamental e baixo a autoridade da Secretaría Xeral de Política Lingüística, lle corresponde o impulso e seguimento do Plan Xeral de Normalización da Lingua Galega.</p>
<p>Na súa virtude, por iniciativa do vicepresidente da Igualdade e do Benestar e do conselleiro de Presidencia, Administracións Públicas e Xustiza e por proposta do conselleiro de Presidencia, Administracións Públicas e Xustiza e logo de deliberación do Consello da Xunta de Galicia na súa reunión do día trinta de marzo de dous mil seis,</p>
<p>DISPOÑO:</p>
<p>Artigo 1º.-Natureza.</p>
<p>Créase a Comisión de Seguimento e Impulso do Plan Xeral de Normalización da Lingua Galega como comisión interdepartamental para o impulso e seguimento do Plan Xeral de Normalización da Lingua Galega, aprobado polo Parlamento de Galicia o 22 de setembro de 2004.</p>
<p>Artigo 2º.</p>
<p>A Comisión de Seguimento e Impulso do Plan Xeral de Normalización da Lingua Galega exercerá as seguintes funcións:</p>
<p>a) Consensuar o deseño e aplicación das políticas da Xunta de Galicia no marco do Plan Xeral de Normalización da Lingua Galega.</p>
<p>b) Impulso, desenvolvemento e seguimento do Plan Xeral de Normalización da Lingua Galega.</p>
<p>c) Realización de propostas á Secretaría Xeral de Política Lingüística en todas as funcións que a esta se lle atribúen na súa estrutura orgánica.</p>
<p>d) Estudar e emitir informes sobre iniciativas que se lle propoñan á Secretaría Xeral de Política Lingüística desde outras institucións.</p>
<p>e) Emitir informe sobre os proxectos de decretos, ordes, plans de actuación e desenvolvemento e liñas estratéxicas da Secretaría Xeral.</p>
<p>f) Emitir informe sobre os proxectos de decretos, ordes e plans que no ámbito da lingua impulsen as diferentes consellerías.</p>
<p>Artigo 3º.-Composición.</p>
<p>1. A Comisión de Seguimento e Impulso do Plan Xeral de Normalización da Lingua Galega estará composta por un/unha presidente/a e catro vogais.</p>
<p>2. Asistirá ás reunións da comisión un/unha secretario/a.</p>
<p>3. A comisión poderá acordar a incorporación de asesores e técnicos, que non terán a condición de membros da dita comisión.</p>
<p>Artigo 4º.-Nomeamento, cesamento e renovación.</p>
<p>1. O presidente será o/a secretario/a xeral de Política Lingüística. No caso de vacante, ausencia, enfermidade ou outras causas de imposibilidade, poderá ser substituído/a pola persoa que represente a subdirección dependente da Secretaría Xeral de Política Lingüística con competencias en materias correspondentes ao Plan Xeral de Normalización da Lingua Galega.</p>
<p>2. Os vogais serán nomeados dous pola Vicepresidencia da Igualdade e do Benestar, e dous pola Consellería de Presidencia, Administracións Públicas e Xustiza. De igual forma disporase o seu cesamento.</p>
<p>3. O/a secretario/a será un/unha funcionario/a da Secretaría Xeral de Política Lingüística nomeado/a polo/a secretario/a xeral, que actuará con voz, pero sen voto.</p>
<p>4. Por cada membro da comisión nomearase un membro suplente.</p>
<p>Artigo 5º.-Competencias do/a presidente/a.</p>
<p>Correspóndelle ao/á presidente/a da comisión:</p>
<p>a) A representación da comisión, que poderá delegar en calquera outro membro da comisión.</p>
<p>b) Acordar a convocatoria das sesións ordinarias e extraordinarias, así como a determinación da orde do día, tendo en conta as propostas dos demais membros da comisión.</p>
<p>c) Presidir e levantar as reunións e mais moderar o desenvolvemento dos debates.</p>
<p>d) Dirimir as votacións no caso de empate.</p>
<p>e) Visar as actas e certificacións dos acordos da comisión.</p>
<p>f) Velar pola correcta execución dos acordos adoptados pola comisión nos termos que esta acorde.</p>
<p>g) Velar polo cumprimento das disposicións deste decreto.</p>
<p>h) As demais propias do presidente dun órgano colexiado, segundo o establecido na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 6º.-Competencias dos vogais.</p>
<p>Correspóndelles aos vogais:</p>
<p>a) Asistir ás reunións e participar nos debates.</p>
<p>b) Exercer o seu dereito a voto.</p>
<p>c) Propoñerlle ao presidente, a través da secretaría da comisión, a inclusión de asuntos na orde do día e formular rogos e preguntas.</p>
<p>d) Solicitar e recibir a información necesaria para cumprir debidamente as funcións asignadas.</p>
<p>e) Propor iniciativas encamiñadas ao desenvolvemento do Plan Xeral de Normalización da Lingua Galega, así como velar polo cumprimento das actividades de impulso do Plan Xeral de Normalización da Lingua Galega.</p>
<p>Artigo 7º.-Competencias do/a secretario/a.</p>
<p>1. Correspóndelle ao secretario:</p>
<p>a) Realizar a convocatoria das sesións, así como as notificacións e citacións por orde do presidente.</p>
<p>b) Redactar e asinar, co visto e prace do presidente, as actas das reunións.</p>
<p>c) Facilitarlles aos vogais a información e a asistencia técnica necesarias para o correcto desenvolvemento do seu traballo.</p>
<p>d) Expedir certificacións das consultas, acordos e ditames aprobados, co visto e prace do/a presidente/a.</p>
<p>2. O/a secretario/a contará cun/cunha suplente, funcionario/a da Secretaría Xeral de Política Lingüística, que o/a substituirá nas reunións da comisión a que este/a, por causas xustificadas, non poida asistir.</p>
<p>Artigo 8º.-Funcionamento da Comisión de Seguimento e Impulso do Plan Xeral de Normalización da Lingua Galega.</p>
<p>1. A Comisión de Seguimento e Impulso do Plan Xeral de Normalización da Lingua Galega funcionará en pleno. Tamén poderá actuar en comisións de traballo cando así se decida.</p>
<p>2. A comisión reunirase, como mínimo, catro veces ao ano ou, cando a convoque o/a presidente/a, por iniciativa propia ou por solicitude dun terzo dos seus membros.</p>
<p>Artigo 9º.-Convocatorias.</p>
<p>1. As sesións serán convocadas polo presidente con oito días naturais de antelación, agás por razóns de urxencia, caso en que poderán convocarse con 48 horas de antelación.</p>
<p>2. As convocatorias deberán indicar o día, a hora e o lugar da reunión así como a orde do día.</p>
<p>3. Coa convocatoria achegarase a documentación correspondente a cada un dos puntos da orde do día.</p>
<p>4. Na citación para a primeira convocatoria incluirase a hora da citación da segunda.</p>
<p>Artigo 10º.-Constitución e réxime de acordos.</p>
<p>1. A Comisión de Seguimento e Impulso do Plan Xeral de Normalización da Lingua Galega quedará validamente constituída cando asistan os dous terzos dos seus membros en primeira convocatoria ou o presidente ou persoa que o substitúa e dous dos seus membros en segunda convocatoria.</p>
<p>2. Só se poderán adoptar acordos sobre puntos que figuren incluídos na orde do día, agás que, estando presentes todos os membros da comisión, sexa declarada a urxencia do asunto polo voto favorable da maioría.</p>
<p>3. A Secretaría Xeral de Política Lingüística executará os acordos que tome a comisión.</p>
<p>4. Para a válida adopción de acordos requirirase o voto favorable da maioría dos membros asistentes.</p>
<p>5. De cada sesión levantarase acta, que relacionará as persoas asistentes, a orde do día, as intervencións, o lugar e a data e os puntos principais da deliberación, a forma e os resultados da votación e o contido dos acordos.</p>
<p>Os vogais poderán facer constar na acta a súa desconformidade co acordo adoptado ou a súa abstención xunto cos motivos que as xustifiquen.</p>
<p>As actas serán redactadas e asinadas polo/a secretario/a, co visto e prace do/a presidente/a, e aprobaranse na seguinte sesión. Xuntaranse á convocatoria da seguinte sesión.</p>
<p>6. O/a secretario/a da comisión expedirá certificación dos acordos adoptados nas súas reunións cando así o solicite algún dos seus membros. Esta certificación deberá asinala o secretario, co visto e prace do/a presidente/a.</p>
<p>Artigo 11º.-Sede.</p>
<p>A Comisión de Seguimento e Impulso do Plan Xeral de Normalización da Lingua Galega terá a súa sede na sala de reunións da Secretaría Xeral de Política Lingüística, en Santiago de Compostela.</p>
<p>Disposicións derradeiras</p>
<p>Primeira.-Autorízase o titular da Consellería de Presidencia, Administracións Públicas e Xustiza para ditar os actos e as normas necesarios para a aplicación e desenvolvemento do establecido no presente decreto.</p>
<p>Segunda.-Esta disposición entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, trinta de marzo de dous mil seis.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións Públicas e Xustiza</p>
<p>CONSELLERÍA DE PRESIDENCIA, ADMINISTRACIÓNS PÚBLICAS</p>
<p>E XUSTIZA</p>

