---
date: '2017-10-04'
id: G0426-260917-0005
page: 46899
number: 189
agency: Consellería do Medio Rural
section: III. Outras disposicións.
title: >-
  RESOLUCIÓN do 26 de setembro de 2017, da Dirección Xeral de Desenvolvemento
  Rural, de delegación de competencias nos servizos de infraestruturas agrarias.
range: Resolución
url: >-
  https://www.xunta.gal/dog/Publicados/2017/20171004/AnuncioG0426-260917-0005_gl.html
---
<p>Polo Decreto 146/2016, do 13 de novembro, establécese a estrutura orgánica da Xunta de Galicia, e mediante o Decreto 177/2016, do 15 de decembro, fíxase a estrutura orgánica da Vicepresidencia e das consellerías da Xunta de Galicia.</p>
    <p>O antedito Decreto 177/2016, do 15 de decembro, no seu artigo 9 establece a estrutura orgánica da Consellería do Medio Rural cunha Secretaría Xeral Técnica e tres dirección xerais, e concretamente no apartado cuarto da súa letra a) recolle a Dirección Xeral de Desenvolvemento Rural.</p>
    <p>A actividade administrativa relativa aos procesos de concentración e reestruturación parcelaria, competencia da Dirección Xeral de Desenvolvemento Rural, leva consigo unha acumulación de funcións na súa persoa titular que, polo seu volume, facilita a indesexable ralentización dos citados procedementos, o que fai aconsellable que naqueles asuntos que non exixan a súa atención directa e persoal, se recorra á delegación de competencias, sempre no marco do debido respecto aos principios informadores da actividade administrativa, que a nosa constitución recolle no seu artigo 103.1, en prol dunha maior axilidade da actuación que redunde en beneficio tanto da propia Administración como dos administrados.</p>
    <p>A delegación de competencias permite a axilización administrativa necesaria e redunda en beneficio tanto da Administración como dos administrados, dentro do máis riguroso respecto ás garantías xurídicas que a tutela dos intereses públicos exixe.</p>
    <p>O artigo 9.1 da Lei 40/2015, do 1 de outubro, de réxime xurídico do sector público, no seu número primeiro, recolle a posibilidade de delegación de competencias, indicando que os órganos das diferentes administracións públicas poderán delegar o exercicio das competencias que teñan atribuídas noutros órganos da mesma Administración, aínda cando non sexan xerarquicamente dependentes, ou en organismos públicos ou entidades de dereito público vinculados ou dependentes daquelas.</p>
    <p>Nese mesmo sentido, o número 1 do artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, dispón que o exercicio das competencias cuxa titularidade corresponda a órganos da Administración autonómica poderá ser delegado noutros órganos da propia Administración autonómica ou dalgunha entidade integrante do sector público autonómico.</p>
    <p>Vistas a Lei 40/2015, do 1 de outubro, de réxime xurídico do sector público, a Lei 16/2010, do 17 de decembro, de organización e funcionamento da Administración xeral e do sector público autonómico de Galicia, a Lei 10/1985, do 14 de agosto, de concentración parcelaria para Galicia, modificada pola Lei 12/2001, do 10 de setembro, a Lei 4/2015, do 17 de xuño, de mellora da estrutura territorial agraria de Galicia, e demais disposicións de aplicación ao caso.</p>
    <p>Esta dirección xeral</p>
    <p class="dog-titulo">RESOLVE:</p>
    <p>1. Delegar nos servizos de Infraestruturas Agrarias das xefaturas territoriais desta Consellería do Medio Rural, as facultades que a seguir se indican, en materia de reordenación parcelaria, tanto concentración como reestruturación parcelaria:</p>
    <p>• Resolución respecto dos expedientes de recoñecemento de titularidade de parcelas de achega tanto nos procesos de concentración como reestruturación parcelaria, ata a declaración de firmeza das bases.</p>
    <p>• Resolución das solicitudes de cambio de titularidade respecto das parcelas de achega.</p>
    <p>• Emenda de erros materiais detectados por instancia de parte ou de oficio, na documentación integrante das bases, sempre e cando non sexan consecuencia de materias propias de recurso de alzada.</p>
    <p>2. Ordenar que a presente resolución se publique no <em>Diario Oficial de Galicia</em> para xeral coñecemento.</p>
    <p>Santiago de Compostela, 26 de setembro de 2017</p>
    <footer><p>Miguel Ángel Pérez Dubois<br>Director xeral de Desenvolvemento Rural</p></footer>

