---
date: '2002-11-11'
id: 16F22
page: 15
number: 217
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 8 de outubro de 2002, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do convenio colectivo para o sector de transporte público de
  mercadorías por estrada.
range: Resolución
url: 'https://www.xunta.gal/dog/Publicados/2002/20021111/Anuncio16F22_gl.html'
---
<p>Visto o texto do convenio colectivo para o sector, transporte público de mercadorías por estrada, con nº de código 3602135, que tivo entrada nesta delegación provincial o día 24-9-2002, subscrito en representación da parte económica pola Asociación de Empresarios de Transporte Discrecional de Mercancía, Asociación de Empresarios de Agencias de Transporte e Asociación de Empresarios de Transporte Frigorífico, e da parte social, polas centrais sindicais CC.OO. e UGT, en data 12-9-2002, de conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial.</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo desta delegación provincial e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 8 de outubro de 2002.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo de traballo para o transporte</p>
<p>público de mercadorías por estrada da provincia</p>
<p>de Pontevedra</p>
<p>Artigo 1º.-Ámbito de aplicación.</p>
<p>O presente convenio afecta tódalas empresas dedicadas ás actividades de transporte regular e discrecional de mercadorías e axencia de transporte establecidas na provincia de Pontevedra e que, mesmo residindo fóra dela, teñan establecemento dentro da mesma provincia no que respecta ó seu persoal.</p>
<p>Artigo 2º.-Duración e vixencia.</p>
<p>O presente convenio terá unha duración de dous anos, contados desde o 1 de abril de 2002 ata o 31 de marzo de 2004. Entrará en vigor ós dez días da sinatura, ben que os efectos económicos dos salarios pactados para o primeiro ano de vixencia do convenio se retrotraerán ó 1 de abril de 2002.</p>
<p>Entenderase prorrogado de ano en ano, salvo denuncia de calquera das partes, con tres meses de anticipación, ó menos, á data da súa terminación. A denuncia deberase facer por escrito dirixida á outra parte afectada polo convenio.</p>
<p>Artigo 3º.-Ámbito persoal.</p>
<p>As presentes normas obrigan a totalidade do persoal contratado pola empresa, tanto se realizan función técnica como manual, exceptuando unicamente aquelas persoas as que alude o artigo 2º do Estatuto dos traballadores.</p>
<p>Artigo 4º.-Compensación de melloras.</p>
<p>As condicións pactadas son compensables na súa totalidade coas que xa viñeran rexendo por mellora voluntaria concedida pola empresa.</p>
<p>Artigo 5º.-Absorción.</p>
<p>As melloras que por disposición legal ou regulamentaria se poidan establecer no futuro serán absorbibles polos aumentos acordados no presente convenio, sempre e cando superen os beneficios que se concedan no seu conxunto.</p>
<p>Artigo 6º.-Situacións persoais.</p>
<p>Respectaranse as situacións persoais que con carácter de cómputo anual excedan destas normas estrictamente ad personam.</p>
<p>Como as melloras económicas que se implantan en virtude deste convenio teñen o carácter de mínimas no seu conxunto, subsistirán os pactos, cláusulas e situacións de feito establecidas por costume xeral ou do lugar, implantadas pola empresa. que signifiquen condicións máis beneficiosas para os traballadores.</p>
<p>Artigo 7º.-Soldos e salarios.</p>
<p>O persoal afectado por este convenio, segundo as categorías, rexerase para o primeiro ano do convenio pola táboa salarial anexa.</p>
<p>Para o segundo ano de vixencia do convenio (1-4-2003 ó 31-3-2004) incrementarase o salario da táboa salarial do convenio no IPC real do ano anterior máis o 1%, excepto para o persoal administrativo, que incrementará os salarios da táboa salarial no primeiro ano de vixencia do convenio no IPC real do ano anterior máis o 1,50%.</p>
<p>Artigo 8º.-Antigüidade</p>
<p>A promoción económica en función do traballo desenvolvido, que se devengará desde o día 1 do mes natural seguinte ó seu vencemento, queda fixada nun 5 por cento do salario base ós cinco anos un 10 por cento ós dez anos, un 15 por cento ós quince anos, e un 20 por cento ós vinte ou máis anos de servicios computables.</p>
<p>Ós traballadores que viñeran percibindo importes polo concepto de antigüidade, calquera que for a súa denominación, en contía superior á que resulte do novo sistema establecido no parágrafo anterior, respectaráselles, a título persoal, mentres lles resulte máis favorable, o dereito a cobraren a cantidade que viñeran percibindo por tal concepto o 31 de decembro de 1997; ós que nesa data estean en curso de adquisición dun novo tramo temporal recoñeceráselles no seu momento -salvo que ámbalas partes acorden outra forma de compensación- o dereito a cobraren, a título persoal, a cantidade que terían devengado ó consolidalo, calculada conforme os salarios vixentes en tal momento.</p>
<p>Artigo 9º.-Complementos salariais.</p>
<p>Establécense os seguintes complementos salariais:</p>
<p>a) O conductor de vehículos con guindastre que realice ó propio tempo funcións de manipulador de guindastre, terá dereito a un complemento salarial consistente no importe de 40,51 euros mensuais, salvo aqueles conductores manipuladores de guindastre que veñan percibindo cantidades superiores á establecida nesta cláusula.</p>
<p>b) O conductor de vehículos capitoné dedicados a mudanzas que ó propio tempo realice as funcións propias da mudanza e demais servicios que esta actividade require, percibirá a cantidade de 37,39 euros mensuais.</p>
<p>c) O conductor de camións ou furgonetas de negro fume que ó propio tempo teña que inspecciona-lo seu estado, limpeza e conservación, e as súas bocas de carga e descarga, así como empatar e desempata-las mangueiras de carga e descarga do propio vehículo, cando así o requira o servicio, percibirá a cantidade de 40,51 euros mensuais.</p>
<p>d) O conductor de vehículos portacoches percibirá a cantidade de 39,07 euros mensuais por realizar labores adicionais á conducción propias desta actividade.</p>
<p>Os complementos establecidos nesta cláusula incrementaranse para o segundo ano de vixencia na forma establecida no artigo 7º do convenio, é dicir, no IPC do ano anterior máis o 1%.</p>
<p>Artigo 10º.-Gratificacións extraordinarias.</p>
<p>As gratificacións extraordinarias do ano aboaranse na contía de trinta días e serán calculadas sobre a táboa salarial que corresponda, máis antigüidade, se é o caso. Denominaranse 25 de xullo, nadal e beneficios, e serán feitas efectivas antes do 22 de xullo, 22 de decembro e 15 de marzo, respectivamente.</p>
<p>Artigo 11º.-Axudas de custo.</p>
<p>O persoal que saia da súa residencia por causas do servicio terá dereito a percibir unha indemnización polos gastos que se lle orixinen, que recibirá o nome de axuda de custos.</p>
<p>No caso de que non se traslade en vehículo da empresa, terá dereito a que se lle aboe o importe do billete en segunda clase, con dereito a liteira se a viaxe for nocturna.</p>
<p>O importe das axudas de custo para o primeiro ano de vixencia será o que a seguir se reflicte:</p>
<p>1. Galicia: 30,26 euros axuda de custo completa, repartidas en 8,25 euros o xantar, 8,25 euros a cea e 13,76 euros a noite.</p>
<p>2. Territorio nacional e Portugal: 36,28 euros a axuda de custo completa, repartidas en 9,90 euros o xantar, 9,90 euros a cea e 16,18 euros a noite.</p>
<p>3. Restantes países europeos: 66,54 euros a axuda de custo completa, repartidas en 18,14 euros o xantar, 18,14 euros a cea e 30,26 euros a noite.</p>
<p>A empresa terá a facultade de asumi-lo pagamento de aloxamento e comida do traballador en substitución das axudas de custo.</p>
<p>Nos casos de destacamento, as axudas de custo establecidas neste artigo sufrirán unha reducción do 33%, sen prexuízo da facultade do precedente parágrafo que se lle recoñece á empresa.</p>
<p>Terán dereito a axudas de custo enteiras os que saian da súa residencia antes das doce horas e regresen despois das cero horas.</p>
<p>Percibirase a parte da axuda de custos correspondente ó xantar, sempre que o traballador saia de su residencia antes das doce horas e regrese despois das catorce horas.</p>
<p>Cobraranse axudas de custo para a cea cando a saída se efectúe antes das vinte horas e a chegada despois das vintedúas horas.</p>
<p>A noite correspóndelles ós que cheguen á residencia despois das cero horas.</p>
<p>Para o segundo ano de vixencia incrementaranse as axudas de custo no IPC do ano anterior máis o 1%.</p>
<p>Artigo 12º.-Recibo de salario.</p>
<p>A liquidación e pagamento do salario faranse puntual e documentalmente na data e lugar convidos ou conforme os usos e costumes. O período de tempo á que se refire o aboamento das retribucións periódicas e regulares non poderá exceder un mes.</p>
<p>A documentación do salario realizarase mediante a entrega ó traballador dun recibo individual e xustificativo do pagamento, axustado ó modelo oficial.</p>
<p>Artigo 13º.-Non discriminación.</p>
<p>De conformidade co establecido no artigo 14 da Constitución, artigo 4.2º c) do ET, e artigo 12 do Acordo Xeral de Transporte de Mercadorías por Estrada, os traballadores terán dereito a non ser discriminados por razón de sexo, orixe, estado civil, raza, condición social, ideas relixiosas ou políticas, afiliación ou non a un sindicato, así como por razón de lingua.</p>
<p>Artigo 14º.-Xornada laboral.</p>
<p>A xornada semanal ordinaria de traballo será de 40 horas efectivas para todo o persoal, de acordo co Estatuto dos traballadores.</p>
<p>A xornada anual ordinaria será de 1.826 horas e 27 minutos de traballo efectivo.</p>
<p>Cando a súa distribución a nivel de empresa supoña a superación das 40 horas semanais, o control e cómputo da xornada verificarase bimestralmente en termos de media.</p>
<p>Cando por razóns obxectivas sexa necesario, as partes negociarán outros sistemas de cómputo e control, respectándose en todo caso o tempo máximo de xornada ordinaria anual mencionada anteriormente.</p>
<p>Para efectos de xornadas especiais, será de aplicación o disposto no Real decreto 1561/1995, do 8 de novembro, e demais disposicións específicas para o sector dos transportes.</p>
<p>En relación co calendario laboral, observarase o disposto no artigo 34.6º do Estatuto dos traballadores e Real decreto 1561/1995.</p>
<p>Artigo 15º.-Vacacións.</p>
<p>O período anual de vacacións será de 30 días naturais, que se desfrutarán nun ou dous períodos.</p>
<p>En caso de fraccionamento, un dos períodos nunca será inferior a catorce días e os traballadores terán dereito a desfrutar un día máis nun deles.</p>
<p>Un deles desfrutarase preferentemente nos meses de verán.</p>
<p>As datas de desfrute acordaranse entre empresario e traballadores, non podendo iniciarse nin en domingo nin en festivo.</p>
<p>Artigo 16º.-Traballos nocturnos.</p>
<p>As horas traballadas durante o período comprendido entre as dez da noite e as seis da mañá terán unha retribución específica incrementada nun 25% sobre o salario base.</p>
<p>Exclúense da cobranza do expresado complemento os traballadores coa categoría de serenos, gardas e vixilantes, así como coa de lavacoches e mecánico de taller (co límite nos dous últimos casos dun cada dez vehículos por empresa), que fosen contratados especificamente para traballar no período nocturno.</p>
<p>Tamén se exclúen da cobranza deste complemento os demais traballadores que realicen traballos nocturnos, cos que se pactasen condicións salariais máis favorables e/ou de reducción de xornada laboral, na proporción antes indicada.</p>
<p>Artigo 17º.-Traballos en domingos e festivos.</p>
<p>Os domingos e festivos, se por excepcional necesidade da empresa, o traballador non puidese desfrutar do seu descanso neses días, farao dentro da semana seguinte, sinalándose o día con anterioridade, ou cobrarao co incremento establecido na lexislación vixente.</p>
<p>Artigo 18º.-Horas extraordinarias estructurais.</p>
<p>Para os efectos do previsto no Real decreto 92/1983 e a Orden do 1 de marzo de 1983 do Ministerio de Traballo e Seguridade Social, sobre cotización adicional de horas extraordinarias estructurais, consideraranse como tales as que se realicen con ocasión de accidentes ou para solucionar necesidades urxentes e prementes que veñan esixidas de inmediato polo servicio, as que obedecen a períodos punta de producción, ausencias imprevistas, cambios de quenda e outras circunstancias de carácter estructural</p>
<p>derivadas da propia natureza da actividade de transportes.</p>
<p>Artigo 19º.-Cadernos de control.</p>
<p>Todo o persoal que traballe horas extraordinarias será provisto dun caderno individual ou de ficha de control, no cal se irán anotando aquelas, así como as sucesivas liquidacións que se fagan.</p>
<p>Artigo 20º.-Licencias e permisos.</p>
<p>O traballador, despois de aviso e xustificación, poderá ausentarse do traballo, con dereito a remuneración, por algún dos motivos e polo tempo seguintes:</p>
<p>a) Quince días naturais en caso de matrimonio.</p>
<p>b) Tres días nos casos de nacemento de fillos ou enfermidade grave ou falecemento de parentes ata segundo grao de consanguinidade ou afinidade. Cando, con tal motivo, o traballador necesite facer un desprazamento para o efecto, o prazo será de cinco días.</p>
<p>Por outra parte, o traballador terá dereito a esta licencia no caso de enfermidade ou falecemento da súa parella de feito recoñecida legalmente.</p>
<p>c) Dous días por traslado do domicilio habitual.</p>
<p>d) Polo tempo indispensable para o cumprimento dun deber inescusable de carácter público e persoal. Cando conste nunha norma legal ou convencional un período determinado, aplicarase o que esta dispón verbo da duración da ausencia e a súa compensación económica.</p>
<p>Cando o cumprimento do deber antes referido supoña a imposibilidade da prestación do traballo debido en máis do vinte por cento das horas laborables nun período de tres meses, a empresa poderá pasa-lo traballador afectado á situación de excedencia regulada no punto un do artigo 46 do Estatuto dos traballadores.</p>
<p>No suposto de que o traballador, por cumprimento do deber ou desempeño do cargo, perciba unha indemnización, descontarase o importe desta do salario ó que tivese dereito na empresa.</p>
<p>e) Para realizar funcións sindicais ou de representación do persoal nos termos establecidos legal ou convencionalmente.</p>
<p>Artigo 21º.-Accidente de traballo e enfermidade.</p>
<p>Durante as situacións de incapacidade laboral transitoria derivadas de accidente de traballo, as empresas completarán a prestación económica aboada pola Seguridade Social ata o 100% da base reguladora desta e por un máximo de tres meses contados desde a data da baixa.</p>
<p>Se, ocorrido o accidente de traballo, se hospitalizase o traballador, as empresas deberán completar, durante a hospitalización e por un máximo de seis meses, incluído o período de tres meses citado no parágrafo anterior, a prestación económica da Seguridade Social ata o 100% da base reguladora desta.</p>
<p>Por outra parte, nas situacións de incapacidade laboral transitoria derivadas de enfermidade común que motive hospitalización, as empresas completarán durante a hospitalización e ata un máximo dun mes</p>
<p>a prestación económica da Seguridade Social ata o 100% da base reguladora desta.</p>
<p>Artigo 22º.-Excedencias.</p>
<p>A excedencia poderá ser voluntaria ou forzosa. A forzosa, que dará dereito á conservación do posto de traballo e ó cómputo da antigüidade da súa vixencia, concederase pola designación ou elección para un cargo público que imposibilite a asistencia ó traballo. O reingreso deberá ser solicitado dentro do mes seguinte ó cesamento no cargo público.</p>
<p>Así mesmo, poderán solicita-lo seu paso á situación de excedencia na empresa os traballadores que exerzan funcións sindicais de ámbito provincial ou superior mentres dure o exercicio do seu cargo representativo. O traballador excedente conserva soamente o seu dereito preferente ó reingreso nas vacantes de igual ou similar categoría á súa que houber ou se producisen na empresa.</p>
<p>Artigo 23º.-Extinción do contrato.</p>
<p>O contrato de traballo extinguirase polas causas establecidas polo ET e demais disposicións de aplicación.</p>
<p>Nos casos de contratos temporais, o empresario deberá notifica-la denuncia do contrato antes de que finalice. Se a súa duración é superior a seis meses e ata un ano, a denuncia se deberá cursar cunha anticipación mínima de 8 días. Se a súa duración é superior a un ano, a denuncia deberase cursar con unha anticipación mínima de 15 días. O incumprimento por parte do empresario do prazo anterior dará lugar a unha indemnización equivalente ós días en que o dito prazo se incumprise.</p>
<p>Nos supostos de demisión ou cesamento por vontade do traballador, todo empregado terá dereito a rescindi-lo seu contrato de traballo sen estar obrigado a alega-las causas da súa determinación.</p>
<p>Para isto, o persoal comunicaralle á dirección da empresa a data do seu cesamento cunha anticipación mínima de 15 días, excepto para o persoal non cualificado, para o cal o aviso será cunha anticipación de oito días.</p>
<p>Cando un traballador pretenda a rescisión do contrato, deberá seguir prestando os seus servicios en canto non transcorran os prazos sinalados no presente artigo.</p>
<p>O abandono do posto de traballo sen que transcorresen os prazos sinalados será penalizado cunha sanción económica equivalente ó salario base dos días que falten desde o abandono do servicio ata a data en que, cumprido o trámite de aviso previo, lle correspondería o cesamento.</p>
<p>Artigo 24º.-Uniformes.</p>
<p>A empresa e mailo traballador cumprirán canto se refire á uniformidade, conforme se determine no vixente Acordo Xeral para as Empresas de Transportes de Mercadorías por Estrada.</p>
<p>Artigo 25º.-Roupa de traballo.</p>
<p>As empresas que dispoñan de taller facilitaranlle ó seu persoal calzado adecuado, tendo en conta para isto o traballo específico que o persoal efectúe no taller.</p>
<p>Artigo 26º.-Taboleiros de anuncios.</p>
<p>De acordo co artigo 81 do ET, nas empresas, sempre que as súas características o permitan, porase ó dispor dos delegados de persoal un taboleiro de anuncios, co fin de informa-los traballadores dos asuntos laborais que sexan de interese para o persoal.</p>
<p>Artigo 27º.-Prevención de riscos laborais.</p>
<p>A empresa e a representación dos traballadores na empresa comprométense a cumpri-la Lei de prevención de riscos laborais.</p>
<p>Artigo 28º.-Seguro de accidente laboral.</p>
<p>A empresa contratará, totalmente ó seu cargo, un seguro colectivo a favor dos seus traballadores, de 21.035,42 euros por cada un, de forma que, en caso de falecemento ou invalidez permanente total, absoluta ou grande invalidez derivados de accidente laboral, ó servicio da empresa, a cantidade citada sexa cobrada polos seus herdeiros legais, ou polo propio traballador, se é o caso.</p>
<p>Este seguro non constitúe unha substitución das obrigas da empresa en materia de Seguridade Social, senón un complemento.</p>
<p>Artigo 29º.-Retirada de carné de conducir.</p>
<p>En caso de que por resolución administrativa se produza a retirada do carné de conducir a un conductor por un período non superior a seis meses, durante a vixencia do convenio e conducindo un vehículo da empresa para a que preste servicios, esta comprométese a lle facilitar ó productor afectado o posto de traballo mais idóneo, de acordo coa súa categoría profesional.</p>
<p>Se a retirada do carné de conducir é por resolución xudicial firme, o período non será superior a 90 días.</p>
<p>Artigo 30º.-Pagamento de multas.</p>
<p>As multas por infracción de tráfico imputables á culpa ou imprudencia do traballador serán aboadas por este. En caso de que a infracción non se deba á culpa ou imprudencia do traballador, as multas serán aboadas pola empresa.</p>
<p>Artigo 31º.-Xubilación anticipada.</p>
<p>As empresas e traballadores poderán pactar, existindo común acordo entre ámbalas ambas partes, xubilacións anticipadas ós 64 anos, de conformidade co disposto no Real decreto 1194/1985, do 17 de xullo, debendo as empresas substituílos simultaneamente ó seu cesamento por xubilación por outros traballadores nas condicións previstas no citado real decreto.</p>
<p>Por outra parte, o traballador que, con dez anos ó servicio da empresa, decida xubilarse anticipadamente percibirá unha gratificación nas contías seguintes:</p>
<p>* Ós 61 anos de idade: catro mensualidades.</p>
<p>* Ós 62 anos de idade: tres mensualidades.</p>
<p>* Ós 63 anos de idade: dúas mensualidades.</p>
<p>Artigo 32º.-Comisión paritaria.</p>
<p>Para a interpretación e cumprimento das cláusulas deste convenio, e en xeral para entender en cantas cuestións se deriven da súa aplicación, establécese unha comisión paritaria, integrada por un número igual de representantes económicos e das centrais sindicais signatarias do convenio.</p>
<p>A citada comisión elixirá o seu presidente, que non poderá ser membro do citado órgano.</p>
<p>Artigo 33º.-Indivisibilidade.</p>
<p>As condicións pactadas neste convenio forman un todo orgánico e indivisible e, para efectos da súa aplicación práctica, considerado na súa totalidade.</p>
<p>Artigo 34º.-Lexislación subsidiaria.</p>
<p>En todo o non expresamente previsto neste convenio observarase o disposto no Acordo Estatal para o Transporte de Mercadorías por Estrada e demais disposicións legais vixentes, así como regulamentos da CEE e convenio nº 153 da OIT mentres sexan de aplicación en España.</p>
<p>Disposicións adicionais</p>
<p>Primeira.-Recoñecemento médico.</p>
<p>Dadas as características da actividade de transportes por estrada, recoméndaselles ás empresas que voluntariamente, despois de acordo cos seus traballadores, leven a cabo anualmente recoñecementos médicos a través dos servicios correspondentes das mutuas patronais de accidentes de traballo, ou na forma que consideren mais idónea.</p>
<p>Segunda.-Atrasos salariais.</p>
<p>As diferencias salariais que as empresas estean a deber como consecuencia da entrada en vigor deste convenio con posterioridade ós seus efectos económicos do 1 de abril, serán aboadas no prazo máximo de 60 días, contando desde a súa entrada en vigor.</p>
<p>Terceira.-Partes asinantes.</p>
<p>As partes asinantes do presente convenio son as seguintes:</p>
<p>En representación dos traballadores: as centrais sindicais UGT; CC.OO.</p>
<p>En representación dos empresarios: as asociacións de empresarios de transportes discrecionais de mercadorías; transporte frigorífico; operadores loxísticos e de transporte; e transporte de peixe.</p>
<p>ANEXO</p>
<p>Táboa de salarios</p>
<p>(Vixencia 1-4-2002 ó 31-3-2003)</p>
<table><tbody><tr><td></td></tr>
<tr><td>Grupo/categoría</td><td>Euros</td></tr>
</tbody></table>
<table><tbody><tr><td>Grupo I. Persoal superior e técnicos:</td><td></td></tr>
<tr><td>Subgrupo A)</td><td></td></tr>
<tr><td>Xefe de servicio</td><td>993,06 mes</td></tr>
<tr><td>Inspector principal</td><td>868,92 mes</td></tr>
<tr><td>Subgrupo B)</td></tr>
<tr><td>Enxeñeiros e licenciados</td><td>911,61 mes</td></tr>
<tr><td>Enxeñeiros técnicos e aux. titulados</td><td>698,25 mes</td></tr>
<tr><td>Axudantes técnicos sanitarios</td><td>636,21 mes</td></tr>
<tr><td>Grupo II. Persoal administrativo:</td><td></td></tr>
<tr><td>Xefe de sección</td><td>724,10 mes</td></tr>
<tr><td>Xefe de negociado</td><td>672,39 mes</td></tr>
<tr><td>Oficial de primeira</td><td>626,45 mes</td></tr>
<tr><td>Oficial de segunda</td><td>574,21 mes</td></tr>
<tr><td>Auxiliar administrativo</td><td>544,83 mes</td></tr>
<tr><td>Aspirantes de 16 e 17 anos</td><td>Salario mínimo
segundo idade</td></tr>
<tr><td>Sección 2ª. Persoal de axencias de transporte:</td><td></td></tr>
<tr><td>Encargado xeral</td><td>750,01 mes</td></tr>
<tr><td>Encargado de almacén</td><td>715,48 mes</td></tr>
<tr><td>Capataz</td><td>681,02 mes</td></tr>
<tr><td>Auxiliar de almacén e basculeiro</td><td>575,52 mes</td></tr>
<tr><td>Mozo especializado</td><td>19,99 día</td></tr>
<tr><td>Mozo carga, descarga e reparto</td><td>19,36 día</td></tr>
</tbody></table>
<table><tbody><tr><td></td></tr>
<tr><td>Grupo/categoría</td><td>Euros</td></tr>
</tbody></table>
<table><tbody><tr><td>Subgrupo B) Transporte de mercadorías:</td><td></td></tr>
<tr><td>Xefe de tráfico de primeira</td><td>750,01 mes</td></tr>
<tr><td>Xefe de tráfico de segunda</td><td>715,48 mes</td></tr>
<tr><td>Xefe de tráfico de terceira</td><td>681,07 mes</td></tr>
<tr><td>Conductor-mecánico</td><td>21,91 día</td></tr>
<tr><td>Conductor</td><td>21,16 día</td></tr>
<tr><td>Conductor de motocicletas e furgonetas</td><td>20,64 día</td></tr>
<tr><td>Axudante</td><td>20,06 día</td></tr>
<tr><td>Mozo especializado</td><td>19,99 día</td></tr>
<tr><td>Mozo de carga, descarga e reparto</td><td>19,36 día</td></tr>
<tr><td>Grupo H) Transporte de mobles,
mudanzas e gardamobles:</td><td></td></tr>
<tr><td>Xefe de tráfico</td><td>750,01 mes</td></tr>
<tr><td>Inspector-visitador</td><td>715,48 mes</td></tr>
<tr><td>Encargado almacén e gardamobles</td><td>681,02 mes</td></tr>
<tr><td>Capataz</td><td>681,02 mes</td></tr>
<tr><td>Capitonista</td><td>20,42 día</td></tr>
<tr><td>Mozo especializado</td><td>20,42 día</td></tr>
<tr><td>Mozo</td><td>19,36 día</td></tr>
<tr><td>Carpinteiro</td><td>21,91 día</td></tr>
<tr><td>Conductor-mecánico</td><td>21,91 día</td></tr>
<tr><td>Conductor</td><td>21,16 día</td></tr>
<tr><td>Conductor furgonetas ou motocicletas</td><td>20,62 día</td></tr>
<tr><td>Grupo IV. Persoal de talleres:</td><td></td></tr>
<tr><td>Xefe de taller</td><td>787,36 mes</td></tr>
<tr><td>Encargado ou contramestre</td><td>674,32 mes</td></tr>
<tr><td>Encargado xeral</td><td>658,74 mes</td></tr>
<tr><td>Encargado de almacén</td><td>633,35 mes</td></tr>
<tr><td>Xefe de equipo</td><td>22,54 día</td></tr>
<tr><td>Oficial de primeira</td><td>21,65 día</td></tr>
<tr><td>Oficial de segunda</td><td>20,71 día</td></tr>
<tr><td>Oficial de terceira</td><td>19,91 día</td></tr>
<tr><td>Mozo de taller</td><td>17,77 día</td></tr>
<tr><td>Traballadores en formación</td><td>Salario mínimo
segundo idade</td></tr>
<tr><td>Grupo V. Persoal subalterno</td><td></td></tr>
<tr><td>Cobrador de facturas</td><td>544,64 mes</td></tr>
<tr><td>Telefonista</td><td>544,64 mes</td></tr>
<tr><td>Porteiro</td><td>544,64 mes</td></tr>
<tr><td>Vixilante</td><td>544,64 mes</td></tr>
<tr><td>Limpiadora (por horas)</td><td>2,16 hora</td></tr>
<tr><td>Mozo de recados de 16 e 17 anos</td><td>Salario mínimo
segundo idade</td></tr>
</tbody></table>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

