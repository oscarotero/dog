---
date: '2022-01-13'
id: G0532-040122-0003
page: 1259
number: 8
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 29 de decembro de 2021 de aprobación definitiva da modificación
  puntual número 2 do Plan xeral de ordenación municipal de Meaño (Pontevedra).
range: Orde
url: >-
  https://www.xunta.gal/dog/Publicados/2022/20220113/AnuncioG0532-040122-0003_gl.html
---
<p>O Concello de Meaño remite documentación relativa á modificación puntual sinalada de cara á súa aprobación definitiva, conforme o previsto nos artigos 60.13 e 60.16 da Lei 2/2016, do 10 de febreiro, do solo de Galicia (LSG), e os artigos 144.13 e 144.16 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, do solo de Galicia (RLSG).</p>
    <p>Analizada a documentación achegada, redactada por Urbes Gestión del Suelo, S.L., e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Meaño conta cun Plan xeral de ordenación municipal (PXOM) aprobado definitivamente o 28.12.1999 (DOG do 7.2.2000 e BOP do 17.1.2000).</p>
    <p>2. Mediante a Resolución do 20.2.2019, a Dirección Xeral de Calidade Ambiental e Cambio Climático formulou o informe ambiental estratéxico da modificación e decidiu non sometela ao procedemento de avaliación ambiental estratéxica ordinaria (DOG do 26.3.2019, expediente 2018AAE2211).</p>
    <p>3. Consta informe técnico municipal do 14.5.2019, informes de secretaría-intervención de 14.5.2019 e 7.8.2019 e informe de intervención do 14.5.2019.</p>
    <p>4. A modificación puntual número 2 apróbase inicialmente o 29.11.2019 e someteuse a información pública polo prazo de dous meses, mediante publicación no DOG do 8.1.2020 e no xornal <em>Faro de Vigo </em>do 8.1.2020.</p>
    <p>5. Desde o Concello foron solicitados informes a: Dirección Xeral de Sostibilidade da Costa e do Mar (constan informes do 31.5.2019 e 12.5.2021), Dirección Xeral de Ordenación do Territorio e Urbanismo (informes do 31.5.2019 e 30.4.2021), Consellería de Infraestruturas e Mobilidade, Axencia Galega de Infraestruturas (informes do 28.5.2019, 29.5.2019, 14.4.2020 e 22.12.2020), Augas de Galicia (informes do 27.3.2020 e 26.11.2020), Deputación de Pontevedra (acordos da Xunta de Goberno do 14.2.2020 e 27.11.2020), Ministerio de Defensa, SDX Patrimonio (informe do 21.2.2020), Ministerio de Transportes, Mobilidade e Axenda Urbana, Subdirección Xeral de Planificación de Infraestruturas e Transporte (informe do 31.1.2020), Delegación do Goberno (informe do 25.6.2020 e informe da Dirección Xeral de Política Enerxética e Minas do 3.6.2020) e Ministerio de Asuntos Económicos e Transformación Dixital, Dirección Xeral de Telecomunicacións e Tecnoloxías da Información (informe do 6.3.2020).</p>
    <p>6. Segundo o establecido no artigo 60.7 da LSG, foron solicitados informes sectoriais a: Dirección Xeral de Ordenación do Territorio en Urbanismo en materia de costas (informe do 12.2.2020), así como o informe previsto no artigo 102 do Plan de ordenación do litoral (informe do 5.8.2020), Instituto de Estudos do Territorio (informe do 6.5.2020), Dirección Xeral de Calidade Ambiental e Cambio Climático en materia de residuos (informe do 21.2.2020), Servizo de Enerxía e Minas da Consellería de Economía, Emprego e Industria (informe do 13.3.2020), Axencia Galega de Infraestruturas (informes do 14.4.2020 e 22.12.2020), Dirección Xeral de Patrimonio Cultural (informe do 25.5.2020), Dirección Xeral de Patrimonio Natural (informes do 18.6.2020 e 19.6.2020), Deputación de Pontevedra (informe do 22.5.2020) e Dirección Xeral de Emerxencias e Interior (informe do 10.2.2020). </p>
    <p>Non contestaron ao requirimento de informe Augas de Galicia, a Dirección Xeral de Ordenación e Produción Forestal e a Secretaría Xeral Técnica da Consellería de Economía, Emprego e Industria.</p>
    <p>Deuse audiencia aos concellos limítrofes de Cambados, Meis, Poio, Ribadumia e Sanxenxo, e recibiuse o Acordo plenario do Concello de Poio do 26.5.2020).</p>
    <p>7. Constan informes técnico do 19.1.2021 e de secretaría-intervención do 20.1.2021.</p>
    <p>8. O Concello Pleno aprobou provisionalmente a modificación en sesión do 19.2.2021.</p>
    <p>II. Obxecto e descripción da modificación.</p>
    <p>O obxecto da modificación puntual é adaptar e aclarar determinados aspectos da normativa, relativos a: medición de alturas; parcela e fronte mínimas; fondo; fóra de ordenación; caducidade das licenzas; usos posibles, autorizables ou compatibles; Ordenanza 4, industrial; aliñacións e sistema viario na Pedreira; delimitación do solo urbano axustado a límites parcelarios e/ou accidentes topográficos; e incorporación da normativa sectorial da Axencia Galega de Infraestruturas.</p>
    <p>III. Análise e consideracións.</p>
    <p>1. As razóns de interese público en que se xustifica a modificación, segundo o establecido no artigo 83.1 da LSG e 201.1 do RLSG, baséanse na necesidade de axustar a normativa do plan xeral á lexislación urbanística vixente, así como aclarar as dúbidas de interpretación detectadas na aplicación do PXOM, de cara a garantir unha maior seguridade xurídica a nivel urbanístico no concello.</p>
    <p>2. Analizada a documentación achegada, cómpre sinalar que o documento responde ás cuestións sinaladas no informe emitido pola Dirección Xeral de Urbanismo no trámite de consultas previsto no artigo 60.4 da LSG.</p>
    <p>En todo caso, en relación coa modificación do artigo 8.3.21 Usos existentes da normativa, cómpre sinalar que a previsión da posibilidade de extinguir un uso desconforme co planeamento mediante expropiación ou convenio non se axusta ao marco lexislativo vixente, polo que debe eliminarse da modificación puntual.</p>
    <p>3. En relación cos informes sectoriais emitidos na súa tramitación, son favorables ou déuselles cumprimento.</p>
    <p>A competencia para resolver a aprobación definitiva do planeamento xeral corresponde á conselleira de Medio Ambiente, Territorio e Vivenda, de conformidade co disposto nos artigos 60.16, 61.1, 83.5 da LSG e no artigo 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica da consellería.</p>
    <p>IV. Resolución.</p>
    <p>En consecuencia, e visto o que antecede, </p>
    <h2>RESOLVO:</h2>
    <p>1. Outorgar a aprobación definitiva á modificación puntual número 2 do Plan xeral de ordenación municipal de Meaño, condicionada ao cumprimento do indicado en relación co artigo 8.3.21 no punto III.2 anterior.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación puntual no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e as ordenanzas da modificación aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao Concello.</p>
    <p>5. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses que se contarán dende o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 29 de decembro de 2021</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

