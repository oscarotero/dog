---
date: '2003-05-13'
id: 108F6
page: 6
number: 91
agency: 'CONSELLERÍA DE INNOVACIÓN, INDUSTRIA E COMERCIO'
section: I. DISPOSICIÓNS XERAIS
title: >-
  Decreto 250/2003, do 8 de maio, polo que se modifica o Regulamento de
  organización e funcionamento do Instituto Enerxético de Galicia (Inega).
range: Decreto
url: 'https://www.xunta.gal/dog/Publicados/2003/20030513/Anuncio108F6_gl.html'
---
<p>A Lei 3/1999, do 11 de marzo, de creación do Instituto Enerxético de Galicia, e o Decreto 280/1999, do 4 de novembro, polo que se aproba o Regulamento de organización e funcionamento do dito ente de dereito público, regulan a súa estructura básica. A referida normativa recolle, á súa vez, as distintas clases de persoal do instituto.</p>
<p>No ámbito da Administración pública en xeral e dos entes públicos en particular, débese intentar estructurar unha regulación da cobertura de postos de traballo desde as perspectivas dos intereses do sector público, que deben coincidir co ben común, e buscando a súa optimización, con base nos principios xerais que rexen a teoría da organización administrativa, os de racionalidade, eficiencia e economía.</p>
<p>Todo isto debe levarse a cabo sen esquece-la homoxeneidade co resto do persoal ó servicio do aludido sector público.</p>
<p>Polo tanto, as relacións de carácter laboral no Inega regúlanse polo preceptuado na lexislación laboral e no seu acordo empresa e, por conseguinte, para os efectos de propiciar unha axeitada mobilidade do persoal laboral que facilite unha maior axilidade na cobertura de prazas reservadas a ese persoal, lévase a cabo a modificación do artigo 9.1º do Decreto 280/1999, do 4 de novembro, que aproba o Regulamento de organización e funcionamento do Instituto Enerxético de Galicia.</p>
<p>En consecuencia, por proposta do conselleiro de Innovación, Industria e Comercio, de conformidade co dictame do Consello Consultivo de Galicia e logo de deliberación do Consello da Xunta de Galicia na súa reunión do día oito de maio de dous mil tres,</p>
<p>DISPOÑO:</p>
<p>Artigo único.-O artigo 9.1º do Decreto 280/1999, do 4 de novembro, que aproba o Regulamento de organización e funcionamento do Instituto Enerxético de Galicia, terá, no sucesivo, a seguinte redacción:</p>
<p>«Artigo 9º.-Persoal do instituto.</p>
<p>1. O personal da entidade estará integrado, conforme a relación de postos de traballo que aprobe o Consello de Administración, por:</p>
<p>a) O persoal laboral que sexa contratado de acordo cos requisitos establecidos pola normativa vixente, e o procedente da Administración da Xunta de Gali</p>
<p>cia que se adscriba ó Instituto, sen alteración da súa situación laboral.</p>
<p>b) O persoal funcionario ó servicio da Administración da Xunta de Galicia que se adscriba ó instituto a través dos sistemas de provisión de postos de traballo previstos na normativa vixente, sen alteración da súa situación administrativa.</p>
<p>c) O persoal de alta dirección, ó que lle será de aplicación o réxime previsto na Lei 10/1996, do 5 de novembro, sobre actuación de entes e empresas nas que ten participación maioritaria a Xunta de Galicia. Excluirase especificamente do contrato deste persoal todo tipo de cláusula de blindaxe ou indemnizatoria similar por resolución contractual anticipada, de conformidade coas previsións que poidan introducir ó respecto as leis de orzamentos.».</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, oito de maio de dous mil tres.</p>
<p>Manuel Fraga Iribarne</p>
<p>Presidente</p>
<p>Juan Rodríguez Yuste</p>
<p>Conselleiro de Innovación, Industria e Comercio</p>

