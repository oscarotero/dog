---
date: '2012-02-28'
id: G2346-090212-12059
page: 7186
number: 41
agency: Xulgado do Social número 3 da Coruña
section: V. Administración de xustiza.
title: EDICTO (773/2011).
range: Edicto
url: >-
  https://www.xunta.gal/dog/Publicados/2012/20120228/AnuncioG2346-090212-12059_gl.html
---
<p>Juan Rey Pita, secretario xudicial do Xulgado do Social número 3 da Coruña, fago saber que no procedemento de despedimento/cesamentos en xeral 773/2011 deste xulgado do social, seguido por instancia de Carmen Mónica Parga Veiga contra a empresa Inrola, S.L., Costa da Morte Desarrollos, S.L. sobre despedimento, ditouse a seguinte resolución:</p>
    <p>«Na Coruña o 19 de xaneiro de 2012.</p>
    <p>Carlos Villarino Moure, maxistrado xuíz do Xulgado do Social número 3, tras ver o presente procedemento de despedimento/cesamentos en xeral 773/2011 a instancia de Carmen Mónica Parga Veiga asistida polo letrado Francisco Valiño Ferreiro contra Inrola, S.L. e Costa da Morte Desarrollos, S.L., que non comparecen malia estar citado en legal forma.</p>
    <p>En nome do rei, pronunciou a seguinte sentenza 37/12.</p>
    <p>Antecedentes de feito.</p>
    <p>Primeiro. Carmen Mónica Parga Veiga presentou o 29 de agosto de 2011, ante o Decanato desta cidade, unha demanda fronte ás empresas Inrola, S.L. e Costa da Morte Desarrollos, S.L., que foi tramitada dando lugar ao xuízo de referencia, e na que, tras facer as alegacións de feito e de dereito que tivo por oportunas, solicitaba a declaración de improcedencia do despedimento, e condenaba ás empresas demandadas nos termos que aparecen recollidos na demanda.</p>
    <p>Segundo. Admitida a trámite, sinalouse como data para a realización do xuízo o 17 de xaneiro de 2011, e compareceu só a parte demandante. Aberto o acto, e dada conta, a parte demandante afirmouse e ratificou na súa demanda. Atendendo ás solicitudes acordouse recibir o preito a proba e no devandito trámite practicouse a proba proposta, cuxo resultado obra na acta. A continuación pasouse ao trámite de conclusións, co que se deu por rematado o acto e quedaron os autos conclusos para sentenza.</p>
    <p>Terceiro. Na tramitación do presente xuízo observáronse e cumpríronse as disposicións legais.</p>
    <p>Feitos probados.</p>
    <p>1. A parte demandante prestaba servizos a tempo parcial para a empresa Inrola, S.L. como expendedora de combustible desde o 5 de xuño de 2010, e percibía un salario mensual de 356,52 euros con rateo de pagas extraordinarias.</p>
    <p>2. A demandante prestaba servizos no centro de traballo (gasolineira) de Buño o cal foi transmitido a Costa da Morte Desarrollos, S.L. a mediados de xullo de 2011.</p>
    <p>O día 22 de xullo de 2011, Inrola, S.L. cursou a baixa da traballadora demandante na Seguridade Social e a codemandada Costa da Morte Desarrollos, S.L. denegoulle o acceso ao posto de traballo sen cursar a súa alta na Seguridade Social.</p>
    <p>3. Realizouse acto conciliatorio previo ante o SMAC sen efecto.</p>
    <p>Fundamentos de dereito.</p>
    <p>Primeiro. Os feitos probados antes referidos resultan da proba documental practicada valorada no seu conxunto –en especial, das nóminas, certificado de empresa e acta de conciliación en autos–, e da facultade para ter por confeso o demandado recollida no artigo 91.2 LPL. En concreto, a transmisión do centro de traballo en que prestaba servizos a demandante enténdese acreditada pola aplicación do citado artigo 91.2 LPL, e ademais polo recorte de prensa do día 24 de xullo de 2011, achegado coa documental da demandante, onde figura unha noticia relativa á «reapertura da estación de servizo de Buño» pola empresa Costa da Morte Desarrollos.</p>
    <p>Segundo. Está acreditada a relación laboral entre a parte demandante e Inrola, S.L. Así mesmo, está acreditada a sucesión de empresa por transmisión dun centro de traballo co conseguinte dereito da traballadora demandante a que o novo empresario, Costa da Morte Desarrollos, S.L., se subrogue na súa relación laboral por aplicación do artigo 44 ET. Sendo isto así, e dado que Costa da Morte Desarrollos, S.L. non permitiu á traballadora o acceso ao seu posto de traballo, debe entenderse que se produciu un despedimento tácito o día 22 de xullo de 2011. Este despedimento debe ser declarado improcedente por aplicación do artigo 122.1 e 108.1 LPL, xa que se incumpriron os requisitos formais para iso sen que se acreditase ademais causa ningunha que xustifique a extinción da relación laboral por parte de Costa da Morte Desarrollos, S.L.</p>
    <p>A condena debe ditarse respecto da citada empresa, pero non en relación con Inrola, S.L., posto que o mencionado despedimento tivo lugar despois da transmisión do centro de traballo; polo que as obrigas nacidas do citado despedimento terían nacido con posterioridade á transmisión e, por iso, non tendo sido declarada delito a cesión, a responsabilidade non debe alcanzar o cedente por aplicación o artigo 44.3 ET. Por iso, Inrola, S.L. debe ser absolta.</p>
    <p>A consecuencia da declaración de improcedencia é a obriga da empresa demandada de optar, no prazo de cinco días desde a notificación da sentenza, entre a readmisión, nas mesmas condicións que rexían antes do despedimento, ou o aboamento dunha indemnización de 45 días de salarios por ano de servizo, rateándose por meses os períodos inferiores a un ano (e tomando as fraccións de mes que puidesen resultar como un mes completo segundo, entre outras, STS unif. doc. 31-10-07, Rec. 4181/06) ata un máximo de 42 mensualidades; e, en todo caso, con aboamento dos salarios deixados de percibir desde a data do despedimento –artigo 123.2 e 110.1 LPL e artigo 56 ET– ata a notificación da presente resolución.</p>
    <p>Por todo iso, procede admitir a demanda nos termos indicados.</p>
    <p>Resolución.</p>
    <p>1. Estimo a demanda sobre despedimento formulada por Carmen Mónica Parga Veiga fronte a Costa da Morte Desarrollos, S.L. e, en consecuencia, declaro a improcedencia do seu despedimento con condena da empresa indicada a que readmita inmediatamente a traballadora nas mesmas condicións que rexían antes de producirse o despedimento, ou ben, a elección da empresa, á extinción da relación laboral con aboamento da indemnización detallada no número segundo desta resolución. Todo iso con aboamento, calquera que fose a súa opción, dos salarios de tramitación que non percibise ata a data da notificación da presente sentenza.</p>
    <p>A devandita opción deberá exercitarse en 5 días a partir da notificación desta sentenza, mediante escrito ou comparecencia ante este xulgado. Transcorrido o devandito prazo, sen que se optase, entenderase que procede a readmisión.</p>
    <p>2. A indemnización e os salarios de tramitación que debe aboar a empresa demandada, segundo o disposto no número anterior, son os seguintes:</p>
    <p>– En concepto de indemnización, e de optar a empresa por ela: 623,70 € (seiscentos vinte e tres con setenta céntimos de euro).</p>
    <p>– En concepto de salarios de trámite, os deixados de percibir desde a data do despedimento, calculados a razón de 11,88 €/día, e que ata a data da presente sentenza ascenden a 2.151 euros.</p>
    <p>3. Absolvo á empresa Inrola, S.L. en relación coa acción exercitada fronte a esta.</p>
    <p>Notifíquese esta sentenza ás partes advertindo que contra ela poderán interpoñer recurso de suplicación ante o Tribunal Superior de Xustiza que deberá ser anunciado por comparecencia, ou mediante escrito neste xulgado dentro dos cinco días seguintes á notificación desta sentenza, ou por simple manifestación no momento en que se lle practique a notificación. Advírtase igualmente ao recorrente que non fose traballador ou beneficiario do réxime público de Seguridade Social, ou habentes causa seus, ou non teña recoñecido o beneficio de xustiza gratuíta, que deberá depositar a cantidade de 300 euros na conta aberta en Banesto (0030.1846) a nome deste xulgado co número 1533.0000.65.0773.11 acreditando mediante a presentación do xustificante de ingreso no período comprendido ata a formalización do recurso así como, no caso de ter sido condenado en sentenza ao pagamento dalgunha cantidade, consignar na conta de depósitos e consignacións a nome deste xulgado, co número 1533.0000.60.0773.11 a cantidade obxecto de condena, ou formalizar aval bancario pola devandita cantidade en que se faga constar a responsabilidade solidaria do avalista, incorporándoos a este xulgado co anuncio de recurso. En todo caso, o recorrente deberá designar letrado para a tramitación do recurso, no momento de anuncialo.</p>
    <p>Así, por esta a miña sentenza, definitivamente xulgando, pronúncioo, mando e asino».</p>
    <p>Publicación. Lida e publicada foi a anterior sentenza polo maxistrado que a ditou, achándose celebrando audiencia pública no día da data, do que dou fe.</p>
    <p>Advírteselle ao destinatario que as seguintes comunicacións se farán fixando copia da resolución ou da cédula no taboleiro de anuncios da oficina xudicial, salvo o suposto da comunicación das resolucións que deban revestir forma de auto ou sentenza, ou cando se trate de localización.</p>
    <p>A Coruña, 9 de febreiro de 2012.</p>
    <footer><p>O secretario xudicial</p></footer>

