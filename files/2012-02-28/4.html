---
date: '2012-02-28'
id: CA02-210212-12504
page: 7081
number: 41
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 13 de febreiro de 2012 sobre aprobación definitiva da modificación
  número 11 do Plan Xeral de Ordenación Municipal de Mugardos para actuación
  rehabilitadora do Castelo da Palma.
range: Orde
url: >-
  https://www.xunta.gal/dog/Publicados/2012/20120228/AnuncioCA02-210212-12504_gl.html
---
<p>O Concello de Mugardos solicita a aprobación definitiva da modificación puntual referida en virtude do artigo 85.7 da Lei 9/2002, de ordenación urbanística e protección do medio rural de Galicia.</p>
    <p>I. Antecedentes.</p>
    <p>1. O Concello de Mugardos conta na actualidade cun Plan Xeral de Ordenación Municipal aprobado definitivamente polo Pleno do concello o 19.10.1999. </p>
    <p>2. A Dirección Xeral de Desenvolvemento Sostible decidiu non someter a modificación ao procedemento de avaliación ambiental estratéxica, en Resolución do 30.7.2007.</p>
    <p>3. A Dirección Xeral de Urbanismo emitiu o informe previo á aprobación inicial, conforme o artigo 85.1 da LOUG, con data do 8.11.2007.</p>
    <p>4. Consta informe xurídico do secretario con data do 1.2.2008, previo á aprobación inicial.</p>
    <p>5. O Pleno do concello aprobou inicialmente a modificación en sesión do 12.2.2008. Foi sometida a información pública polo prazo de dous meses (<em>Diario de Ferrol</em> e <em>La Voz de Galicia</em> do 29.2.2008, e <em>Diario Oficial de Galicia</em> do 6.3.2008) sen se ter presentado ningunha alegación, segundo o certificado municipal con data do 15.5.2008.</p>
    <p>6. A Dirección Xeral de Conservación da Natureza (Consellería de Medio Ambiente e Desenvolvemento Sostible) emitiu informe, de carácter favorable, con data do 8.4.2008.</p>
    <p>7. A Dirección Xeral de Patrimonio Cultural (Consellería de Cultura e Deporte) tras un primeiro informe desfavorable con data do 9.4.2008, emite informe favorable o 29.8.2008.</p>
    <p>8. A Dirección Xeral de Fomento e Calidade da Vivenda (Consellería de Vivenda e Solo) emite informe favorable o 29.9.2008.</p>
    <p>9. A Dirección Xeral de Ordenación do Territorio e Urbanismo emitiu informe favorable en materia de costas en data 25.3.2009.</p>
    <p>10. A Dirección Xeral de Sostibilidade da Costa e do Mar (Ministerio de Medio Ambiente, e Medio Rural e Mariño) tras emitir informes desfavorables con datas do 30.9.2008, do 2.2.2009 e do 13.9.2010, emitiu informe favorable con data do 17.5.2011.</p>
    <p>11. No expediente constan os informes municipais, técnico con data do 15.7.2011, e xurídico con data do 28.7.2011, previos á aprobación provisional.</p>
    <p>12. O proxecto foi aprobado provisionalmente polo Pleno municipal con data do 2.8.2011.</p>
    <p>13. O Consello de Ministros acordou, con data do 28.10.2011, autorizar a execución das obras comprendidas no denominado «Proxecto básico de rehabilitación, reforma e ampliación do Castelo da Palma para hotel de 5 estrelas con Spa» na zona de servidume de protección de costas (autorización preceptiva para este uso, segundo o artigo 25.3 da Lei 22/1988, de costas, e artigo 47 do Regulamento).</p>
    <p>14. A técnica municipal e o secretario emitiron cadanseus informes con data do 12.12.2011 e do 13.12.2011.</p>
    <p>15. O proxecto corrixido foi aprobado provisionalmente polo Concello Pleno en sesión con data do 23.12.2011.</p>
    <p>II. Obxecto e descrición do proxecto.</p>
    <p>A modificación ten por obxecto suprimir a cualificación de sistema xeral de equipamento de parte da parcela do castelo, e establecer unha nova cualificación de sistema xeral de equipamentos nunhas parcelas de titularidade municipal. </p>
    <p>E destinar o Castelo da Palma a usos de carácter hoteleiro e hosteleiro, para viabilizar o mantemento da edificación e obter un aproveitamento produtivo, o que é congruente cos obxectivos de ordenación expresados na memoria do PXOM vixente para a Enseada do Baño.</p>
    <p>Ademais de alterar a ficha do catálogo para permitir os novos usos, clasifícase como solo rústico de protección de patrimonio o ámbito de solo rústico incluído na delimitación do contorno do Castelo da Palma como Ben de Interese Cultural (Decreto 186/2007).</p>
    <p>III. Análise e consideracións.</p>
    <p>Logo de analizar a documentación remitida polo Concello de Mugardos, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>1. Os motivos que se invocan inclúense entre as razóns de interese público referidas no artigo 94.1 da LOUG como base das modificacións de planeamento urbanístico.</p>
    <p>2. Esta Secretaría Xeral de Ordenación do Territorio e Urbanismo informou favorablemente a actuación no marco da tramitación da excepcionalidade prevista no artigo 25.3 da Lei de costas, constando autorización en materia de costas para a actuación por Acordo do Consello de Ministros do 28 de outubro de 2011.</p>
    <p>A competencia para resolver sobre a aprobación definitiva das modificacións de planeamento xeral lle corresponde ao conselleiro de Medio Ambiente, Territorio e Infraestruturas, de conformidade co disposto nos artigos 89 e 93.4 da LOUG, e no artigo 1 de Decreto 316/2009, do 4 de xuño, polo que se establece a estrutura orgánica da Consellería de  Medio Ambiente, Territorio e Infraestruturas.</p>
    <p>IV. Resolución.</p>
    <p>Visto canto antecede,</p>
    <footer><p>RESOLVO:</p></footer>
    <p>Primeiro. Outorgar a aprobación definitiva á modificación puntual n.º 11 do PXOM de Mugardos, para actuación rehabilitadora do Castelo da Palma. </p>
    <p>Segundo. Notifíquese esta orde ao concello e publíquese no <em>Diario Oficial de Galicia</em>.</p>
    <p>Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa notificación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 13 de febreiro de 2012.</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

