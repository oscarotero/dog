---
date: '2012-02-24'
id: CA02-150212-12267
page: 6780
number: 39
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 10 de febreiro de 2012, da Dirección Xeral de Conservación da
  Natureza, pola que se crea o couto de pesca lagoa Mina Mercedes V no concello
  de Valga.
range: Resolución
url: >-
  https://www.xunta.gal/dog/Publicados/2012/20120224/AnuncioCA02-150212-12267_gl.html
---
<p>Antecedentes.</p>
    <p>De conformidade co disposto no artigo 15 do Regulamento de ordenación da pesca fluvial e dos ecosistemas acuáticos continentais (Decreto 130/1997, do 14 de maio), o Servizo Provincial de Conservación da Natureza de Pontevedra iniciou o expediente de creación do couto de pesca Lagoa Mina Mercedes V, logo de solicitude do Concello de Valga.</p>
    <p>No expediente de creación do couto de pesca lagoa Mina Mercedes V consta o informe favorable do Comité Provincial de Pesca Fluvial de Pontevedra.</p>
    <p>O expediente de creación do couto de pesca lagoa Mina Mercedes V foi sometido a información pública mediante Resolución do 21 de outubro de 2011, publicada no DOG núm. 221, do 18 de novembro de 2011. Neste trámite de información pública non se presentaron alegacións.</p>
    <p>Consideracións legais.</p>
    <p>O expediente de creación do couto de pesca lagoa Mina Mercedes V cumpre os requisitos establecidos na Lei 7/1992, do 24 de xullo, de pesca fluvial, no Decreto 130/1997, do 14 de maio, polo que se aproba o Regulamento de ordenación da pesca fluvial e dos ecosistemas acuáticos continentais, e demais normativa de aplicación.</p>
    <p>A Dirección Xeral de Conservación da Natureza é competente para resolver o expediente segundo o disposto na Lei 7/1992, do 24 de xullo, de pesca fluvial, no Decreto 130/1997, do 14 de maio, polo que se aproba o Regulamento de ordenación da pesca fluvial e dos ecosistemas acuáticos continentais, e mais no Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas.</p>
    <p>Resolución.</p>
    <p>De conformidade con todo o anterior, resolvo crear o couto de pesca lagoa Mina Mercedes V, situado no lugar da Torre, parroquia de Campaña, concello de Valga, cos límites e a normativa que a seguir se establecen:</p>
    <p>– Zonificación do couto:</p>
    <p>Tramo 1.</p>
    <p>Situación e límites: situado na beira oeste da lagoa e nel están instaladas na actualidade dúas plataformas flotantes, que marcan os límites deste tramo.</p>
    <p>Lonxitude aproximada: 151 m.</p>
    <p>Tramo 2.</p>
    <p>Situación e límites: situado na beira nor-noroeste da lagoa, comeza na plataforma flotante situada ao noroeste da lagoa e transcorre pola beira norte ata 30 m antes da esquina onde remata esta.</p>
    <p>Lonxitude aproximada: 108 m.</p>
    <p>Tramo 3.</p>
    <p>Situación e límites: transcorre dende o límite do tramo anterior, situado nos últimos 30 m do extremo nordés da lagoa, ata o punto situado a 50 m da esquina sur da lagoa, ao longo de toda a beira leste, entre a lámina de auga e o paseo peonil que percorre toda esta beira.</p>
    <p>Lonxitude aproximada: 357 m.</p>
    <p>Tramo 4.</p>
    <p>Situación e límites: situado na beira sur-suroeste da lagoa, desde o límite do tramo anterior, a 50 m da esquina sur da lagoa, ata a plataforma flotante que delimita o comezo do tramo 1.</p>
    <p>Lonxitude aproximada: 183 m.</p>
    <p>– Normativa do couto:</p>
    <p>Clasificación: couto de pesca sen morte.</p>
    <p>Especie principal: troita arco da vella.</p>
    <p>Engados: autorízanse unicamente a mosca artificial, nas súas distintas modalidades, e a culleriña, en ambos casos cun só anzol e sen arponciño. Prohíbense para todos os efectos os engados naturais.</p>
    <p>Canas: autorízase unha soa cana por pescador.</p>
    <p>Períodos e xornadas hábiles: segundo a orde anual de pesca continental.</p>
    <p>Número de permisos de pesca: 15 permisos diarios como máximo.</p>
    <p>Adxudicación dos permisos de pesca: no tramo 1 terán prioridade para obter permisos de pesca as persoas menores de 16 anos ou maiores de 65 anos, e as persoas discapacitadas. Quen non pertenza a estes colectivos poderá acceder en función da existencia de permisos sobrantes.</p>
    <p>Outras normas: logo de autorización expresa do Servizo Provincial de Conservación da Natureza de Pontevedra, poderá practicarse a pesca con extracción nos tramos que se establezan na citada autorización. A lagoa poderá ser utilizada en calquera época do ano para actividades de escolas de pesca, logo de autorización do Servizo Provincial de Conservación da Natureza de Pontevedra. A Dirección Xeral de Conservación da Natureza poderá reservar a totalidade ou unha parte dos permisos de pesca para actividades colectivas, con solicitude previa en que figurarán as datas, o horario e a relación de participantes inscritos.</p>
    <p>Contra esta resolución caberá, de conformidade cos artigos 107.1, 114 e 115 da Lei 4/1999, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común, a interposición do recurso de alzada perante o conselleiro de Medio Ambiente, Territorio e Infraestruturas no prazo de un mes, contado desde o día seguinte ao da publicación no Diario Oficial de Galicia.</p>
    <p>Santiago de Compostela, 10 de febreiro de 2012.</p>
    <footer><p>Ricardo García-Borregón Millán<br>Director xeral de Conservación da Natureza</p></footer>

