---
date: '2001-07-12'
id: B5FA
page: 9409
number: 135
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 4 de xullo de 2001 pola que se articulan axudas no marco do Programa
  de Mellora Gandeira de Galicia.
range: Orde
url: 'https://www.xunta.gal/dog/Publicados/2001/20010712/AnuncioB5FA_gl.html'
---
<p>De acordo coas liñas marcadas no Programa de Mellora Gandeira de Galicia, é preciso regular deter</p>
<p>minadas axudas destinadas a presta-lo apoio técnico ó sector agrario co que se consegue mellora-la eficacia e a profesionalidade do sector na Comunidade, contribuíndo á súa viabilidade a longo prazo e afectando en moi escasa medida as condicións da competencia; así mesmo, é preciso regula-las axudas para fomenta-lo mantemento e a mellora da calidade xenética da cabana gandeira de Galicia.</p>
<p>Polo que se refire ó apoio ós libros xenealóxicos e ó control de rendementos, a experiencia adquirida desde que se puxo en marcha o Plan Integral de Mellora Xenética (PIMX) e o desenvolvemento das liñas básicas definidas nel, así como a importancia do sector do gando vacún dentro da renda agraria da Comunidade Autónoma de Galicia, aconsellan continua-las accións emprendidas como o mellor medio para a incorporación ó sector gandeiro de novos criterios de manexo e de mellora xenética. As novas orientacións a nivel nacional e internacional no desenvolvemento destes programas fan das asociacións e agrupacións de productores unha canle axeitada para a progresiva participación do sector e a garantía da súa viabilidade futura.</p>
<p>Os libros xenealóxicos son a base de tódolos programas de mellora xenética, ó seren os arquivos dinámicos oficiais que conteñen a información xenealóxica e productiva dos animais inscritos, permitindo estima-lo seu mérito xenético e servindo para toma-las decisións sobre cómo orienta-la mellora xenética en cada raza.</p>
<p>Nun mercado máis profesionalizado, os animais inscritos acadan un valor económico maior, contribuíndo por unha parte a aumenta-los beneficios derivados da súa comercialización, e por outra a estimula-la recría de animais selectos que prestixian o labor dos seus criadores e, por ende, do proceso de selección.</p>
<p>A comprobación dos rendementos do gando en Galicia ten por obxecto o estudio e a determinación dos parámetros productivos necesarios para documenta-los programas de mellora xenética e de manexo. Cumpre dúas funcións, por unha banda achega unha valiosa información sobre aspectos productivos, reproductivos e sanitarios dos animais, que unha vez procesados permiten a súa utilización na xestión técnica da granxa. E por outra a información dos datos productivos é fundamental, xunto coa cualificación morfolóxica, para realiza-las avaliacións xenéticas dos animais.</p>
<p>A aplicación a nivel de explotación de programas innovadores na cría animal é unha vía para incorpora-las novas tecnoloxías en materia de producción animal ás explotacións galegas. En relación ás razas de gando vacún de maior productividade da nosa Comunidade (Frisona e Rubia Galega); estes programas fundaméntanse na necesidade de aplica-las tecnoloxías punteiras en materia de xenética animal para que os gandeiros galegos estean á vangarda no progreso xenético e na optimización no manexo dos rabaños. No caso das seguintes razas autóctonas galegas: Cachena, Caldelá, Frieiresa, Limiá, Vianesa, Cabalo de Pura Raza Galega, Ovella Galega, Porco Celta e Galiña de Mos, este tipo de programas de características innovadoras en materia de fomento e conservación destes recursos xenéticos xustifícanse para evita-la erosión xenética, a perda de bio</p>
<p>diversidade e o aumento de consanguinidade, de xeito que se poida facer unha promoción orientada a mante-la adaptabilidade ó medio, servindo así para a utilización de recursos naturais de difícil aproveitamento.</p>
<p>A realización de programas zoosanitarios de xestión zootécnica, selección e reproducción animal, formación de técnicos e de gandeiros, manexo da explotación, etc., son algunhas das actividades que permiten acada-la mellora da eficacia dos sistemas productivos agrarios cunha clara repercusión na economía da explotación, sendo as agrupacións de gandeiros a vía axeitada para a realización de actividades que garantan a viabilidade das explotacións e a competencia dos seus productos no mercado.</p>
<p>En consecuencia, de acordo co disposto no artigo 30.1º 3 do Estatuto de autonomía de Galicia, e en uso das competencias que me confire a Lei 1/1983, reguladora da Xunta e do seu presidente,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Obxecto.</p>
<p>Esta orde ten por obxecto:</p>
<p>a) Convocar e regula-las axudas de apoio ós libros xenealóxicos de gando frisón e das razas autóctonas de Galicia.</p>
<p>b) Convocar e regula-las axudas para a realización do control de rendementos neste gando.</p>
<p>c) Convocar e regula-las axudas para a realización de programas innovadores de cría.</p>
<p>d) Convocar e regular axudas para programas de xestión zootécnica e de planificación zoosanitaria.</p>
<p>Artigo 2º.-Ámbito de aplicación.</p>
<p>O ámbito de aplicación desta orde será o territorio da Comunidade Autónoma de Galicia.</p>
<p>Artigo 3º.-Finalidade.</p>
<p>Os fins que se pretenden acadar con esta orde son os seguintes:</p>
<p>a) O aumento da rendibilidade das explotacións gandeiras galegas mediante o desenvolvemento de programas de mellora xenética baseados no estudio e a determinación de parámetros productivos.</p>
<p>b) A modernización do sector gandeiro galego en materia de xenética e producción animal tralo desenvolvemento de programas innovadores de cría establecidos para tal fin. A instauración destes programas nas razas autóctonas ten como obxectivo fundamental o fomento, a conservación e a promoción delas para mellora-la súa adaptación ó medio de cara a aumenta-la eficiencia no aproveitamento dos recursos naturais.</p>
<p>c) A mellora da eficacia dos sistemas productivos agrarios e das calidades nas súas produccións baseadas na xestión zootécnica e planificación zoosanitaria dos rabaños.</p>
<p>Artigo 4º.-Beneficiarios.</p>
<p>Poderán acollerse a estas axudas os gandeiros, as asociacións ou agrupacións de gandeiros e as súas federacións recoñecidas oficialmente. Tamén enti</p>
<p>dades locais e outras entidades sen ánimo de lucro relacionadas co sector agrario, formalmente constituídas, que desexen realizar actividades encamiñadas á mellora da eficacia dos sistemas productivos e das calidades nas súas produccións, ou apoien a realización deste tipo de programas, e que presenten un programa de actuación de acordo co contido desta orde.</p>
<p>Artigo 5º.-Solicitudes.</p>
<p>As solicitudes presentaranse nas respectivas delegacións provinciais da Consellería de Agricultura, Gandería e Política Agroalimentaria (en diante consellería), ou na forma prevista no artigo 38.4º da Lei de réxime xurídico das administracións públicas e do procedemento administrativo común, segundo a redacción dada pola Lei 4/1999, de acordo cos modelos dos anexos I, II, III ou IV.</p>
<p>Á solicitude xuntaráselle a documentación requirida de acordo co tipo de axuda que se solicite, e que será a que se cite no capítulo VI.</p>
<p>O prazo de presentación de solicitudes será de 30 días naturais contados a partir do seguinte ó da publicación desta orde no Diario Oficial de Galicia, salvo:</p>
<p>a) Para os programas de planificación zoosanitaria, que será de 90 días naturais.</p>
<p>b) Para os gandeiros de raza Frisona que se incorporen ó control leiteiro ó longo deste ano, que presentarán a súa solicitude de subvención no mes de outubro deste ano.</p>
<p>O expediente será resolto polo conselleiro de Agricultura, Gandería e Política Agroalimentaria, por proposta do director xeral de Producción Agropecuaria ou polo director do Ilgga, segundo proceda. A consellería comunicará, no prazo de cinco meses, contados a partir do día seguinte ó da finalización do prazo de presentación de solicitudes, a aprobación ou a denegación razoada da solicitude. A falta de comunicación no dito prazo entenderase desestimatoria das peticións de axuda.</p>
<p>As resolucións do conselleiro poñen fin á vía administrativa e contra elas poderá presentarse recurso potestativo de reposición ante o mesmo órgano, no prazo dun mes a partir do día seguinte ó da súa notificación; ou ben poderán ser impugnadas directamente perante a orde xurisdiccional contencioso-administrativa no prazo de dous meses contados a partir do día seguinte ó da notificación.</p>
<p>As resolucións do director do Ilgga non poñen fin á vía administrativa e contra elas poderá presentarse recurso de alzada ante o presidente do dito instituto, no prazo dun mes contado a partir do día seguinte ó da notificación.</p>
<p>Artigo 6º.-Seguimento e control da concorrencia e acumulación de axudas.</p>
<p>Xunto coa solicitude inicial, os peticionarios das axudas presentarán unha declaración de conxunto de tódalas solicitudes efectuadas ou concedidas, para un mesmo proxecto. En calquera caso, antes do último pagamento, o peticionario presentará unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para un mesmo proxecto, das distintas administracións públicas competentes</p>
<p>ou calquera dos seus organismos, entes ou sociedades.</p>
<p>Artigo 7º.-Criterios de adxudicación e control da execución dos programas.</p>
<p>Os servicios técnicos da consellería poderán establece-los índices e baremos necesarios para a mellor tramitación das axudas reguladas por esta orde, en función do número de explotacións e reses amparadas polos programas e dos previsibles beneficios derivados do desenvolvemento deles.</p>
<p>Artigo 8º.-Modificación das axudas.</p>
<p>As subvencións ás que se refire esta orde serán consideradas como subvencións máximas e poderán ser reducidas, por proposta da Dirección Xeral de Producción Agropecuaria, en función da realización dos programas propostos, por limitacións orzamentarias ou cando exista concorrencia doutras axudas oficiais.</p>
<p>Así mesmo, os importes dos orzamentos xerais da Comunidade Autónoma de Galicia cos que se financiarán estas axudas poderanse incrementar con fondos comunitarios, estatais ou autonómicos achegados para o efecto.</p>
<p>Artigo 9º.-Reintegro da axuda e obriga de facilitar información.</p>
<p>O interesado ten a obriga do reintegro, total ou parcial, da subvención ou axuda pública percibida no suposto de incumprimento das condicións establecidas para a súa concesión. Así mesmo, ten a obriga de facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino das axudas.</p>
<p>Artigo 10º.-Modificación da resolución de concesión.</p>
<p>Toda alteración das condicións tidas en conta para a concesión das axudas e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Artigo 11º.-Xustificacións.</p>
<p>Os beneficiarios deberán comunica-la finalización da execución do programa antes do 15 de novembro, preferentemente á delegación provincial da consellería, xuntando os xustificantes de investimento e unha memoria explicativa sobre a súa realización, se é o caso.</p>
<p>Para poder percibi-la axuda, o beneficiario terá que acreditar que se encontra ó día das súas obrigas tributarias e coa Seguridade Social e de non ter pendente débeda ningunha, por ningún concepto, coa Administración pública da Comunidade Autónoma.</p>
<p>A consellería poderá solicitar dos peticionarios toda a información e xustificacións técnicas e económicas que considere necesarias co obxecto de comproba-la realización das actuacións subvencionables.</p>
<p>Artigo 12º.-Financiamento.</p>
<p>As axudas que deriven da aplicación desta orde financiaranse con cargo ós seguintes conceptos dos orzamentos xerais da Comunidade Autónoma de</p>
<p>Galicia para o 2001, aprobados pola Lei 4/2000, do 27 de decembro:</p>
<p>a) 09.03.613-A.760.0 Programas sanitarios especiais: 8.000.000 de pesetas.</p>
<p>b) 09.03.613-A.771.0 Agrupacións de defensa sanitaria: 228.765.985 de pesetas.</p>
<p>c) 09.03.614-A.771.0 Plan integral de mellora xenética: 255.000.000 pesetas.</p>
<p>d) 09.03.614-A.775.0 Fomento da mellora tecnolóxica e mecanización común: 190.750.000 pesetas.</p>
<p>e) 09.03.614-A.781.0 Programa de mellora gandeira: 267.392.000 pesetas.</p>
<p>f) 09.03.712-A.773.0 Apoio á eficacia dos sistemas productivos: 137.000.000 de pesetas.</p>
<p>g) 09.60.614-A.782.0 Mellora da eficiacia dos sistemas productivos: 40.000.000 de pesetas.</p>
<p>Estas axudas son cofinanciadas pola Unión Europea.</p>
<p>Capítulo II</p>
<p>Artigo 13º.-Axudas de apoio ós libros xenealóxicos e de apoio técnico ó sector agrario.</p>
<p>Establécense axudas destinadas ás asociacións e ás súas federacións de criadores de gando frisón e das razas autóctonas de Galicia para apoia-los libros xenealóxicos, e axudas de apoio técnico ó sector agrario.</p>
<p>a) Co fin de fomenta-lo mantemento e a mellora da calidade xenética do gando da nosa comunidade, concederanse axudas para a creación e o mantemento dos libros xenealóxicos que poderán acada-lo 100% dos custos administrativos correspondentes, de acordo co disposto no punto 15.1 das directrices comunitarias sobre axudas estatais ó sector agrario (2000/C 28/02) (en diante directrices).</p>
<p>b) Concederanse, así mesmo, axudas para actividades de organización de competicións, exposicións e feiras, incluíndo os custos derivados da participación neles, de ata o 100% dos custos, de acordo co disposto no punto 14.1 das directrices.</p>
<p>c) Concederanse axudas á educación e formación de ata o 100% dos custos subvencionables de acordo co punto 14.1 das directrices.</p>
<p>As asociacións beneficiarias deberán estar recoñecidas oficialmente no ámbito da Comunidade Autónoma de Galicia.</p>
<p>Capítulo III</p>
<p>Artigo 14º.-Axudas destinadas ó control de rendementos.</p>
<p>Establécense axudas destinadas ós gandeiros e ás súas asociacións e federacións recoñecidas oficialmente no ámbito da Comunidade Autónoma de Galicia para apoia-lo control de rendementos do gando frisón e da raza Rubia Galega.</p>
<p>Concederanse axudas para o desenvolvemento das probas destinadas a determina-la calidade xenética</p>
<p>ou o rendemento do gando, que poderán acada-lo 70% dos custos de acordo co disposto no punto 15.1 das directrices.</p>
<p>Capítulo IV</p>
<p>Artigo 15º.-Axudas destinadas á realización de programas innovadores de cría animal.</p>
<p>Establécense axudas para os gandeiros, asociacións e as súas federacións, que desenvolvan programas innovadores de cría animal establecidos pola asociación de criadores ou a súa federación, se é o caso, da raza considerada, e que deberán ser supervisados polos técnicos da consellería.</p>
<p>Establécense axudas para a implantación a nivel de explotación de técnicas ou prácticas innovadoras no ámbito da cría de animais de ata o 40% dos custos subvencionables, de acordo co punto 15.1 das directrices.</p>
<p>Capítulo V</p>
<p>Artigo 16º.-Axudas destinadas a programas de xestión zootécnica e planificación zoosanitaria.</p>
<p>Establécense axudas destinadas ás agrupacións de gandeiros, ás súas federacións e ás entidades relacionadas co sector agrario formalmente constituídas, así como outras entidades, tales como as locais e aquelas sen ánimo de lucro, para prestaren apoio técnico ó sector agrario co obxecto da mellora da súa eficacia e profesionalidade mediante programas de xestión zootécnica e planificación zoosanitaria, que contribúan á súa viabilidade a longo prazo. A porcentaxe da axuda poderá acadar ata o 100% dos custos destas actividades, segundo o punto 14.1 das directrices.</p>
<p>As actividades subvencionables son as seguintes:</p>
<p>a) Servicios de xestión técnica na explotación agraria.</p>
<p>b) Educación e formación: considéranse custos subvencionables os custos reais de organización do programa de formación.</p>
<p>c) Organización de competicións, exposicións e feiras, así como outras actividades de divulgación de novas técnicas.</p>
<p>As contías das axudas para os programas serán proporcionais os seguintes parámetros:</p>
<p>a) Número de explotacións e efectivos incluídos nos programas.</p>
<p>b) No caso de programas de xestión zootécnica no gando vacún, terase en conta a porcentaxe de explotacións leiteiras no control leiteiro. Non obstante, non se subvencionará ningún programa que non inclúa un tercio das súas explotacións en control leiteiro oficial, salvo que a súa orientación sexa a producción de carne.</p>
<p>Os requisitos para que as agrupacións ou federacións poidan acceder a estas axudas son os seguintes:</p>
<p>a) No caso de programas de xestión zootécnica:</p>
<p>-Presentación dun programa zootécnico que deberá ser aprobado pola consellería. Debido á especial</p>
<p>situación epizootiolóxica actual, éste deberá sempre ir xunto cun programa sanitario.</p>
<p>-Dispor de alomenos un facultativo responsable contratado con dedicación exclusiva para o desenvolvemento do programa.</p>
<p>b) No caso de programas de planificación zoosanitaria:</p>
<p>-Que a agrupación estea recoñecida pola consellería como agrupación de defensa sanitaria.</p>
<p>-Presentar un programa sanitario común aprobado pola Dirección Xeral de Producción Agropecuaria.</p>
<p>-Dispor de alomenos un facultativo veterinario contratado responsable de desenvolve-las funcións sanitarias relacionadas cos programas aprobados, e que este estea recoñecido pola Comunidade Autónoma.</p>
<p>Artigo 17º.-Contía máxima de determinadas axudas.</p>
<p>A contía máxima das axudas concedidas de acordo coa sección 14 de apoio técnico ó sector agrario das directrices, concretamente as incluídas nas letras b) e c) do artigo 13, e en tódolas letras do artigo 16 desta orde, non poderán supera-los 100.000 euros por beneficiario nun mesmo período de tres anos ou, tratándose de axudas concedidas a explotacións que respondan á definición de pequenas e medianas empresas da comisión, non poderán superar un 50% dos custos subvencionables, segundo cál sexa a cifra máis favorable. Para o cálculo da contía da axuda considerarase que o beneficiario é a persoa á que se lle prestan os servicios.</p>
<p>Capítulo VI</p>
<p>Artigo 18º.-Documentación.</p>
<p>Ás solicitudes xuntaráselles, ademais da documentación específica de cada programa, se é o caso, a seguinte:</p>
<p>18.1. Para as axudas ós libros xenealóxicos e á comprobación de rendementos:</p>
<p>18.1.1. Para as agrupacións:</p>
<p>-Solicitude segundo anexo I.</p>
<p>-Acreditación da personalidade xurídica da entidade solicitante e os seus estatutos, se é o caso.</p>
<p>-Fotocopia do código de identificación fiscal.</p>
<p>-Certificado orixinal da entidade financeira sobre a titularidade da conta na que se solicita o ingreso da axuda.</p>
<p>-Memoria do programa que se pretende desenvolver e medios humanos e materiais necesarios, se é o caso. Obxectivos, orzamento pormenorizado e prazo de execución.</p>
<p>-Avaliación económica do investimento que se vai realizar.</p>
<p>-Avaliación económica da subvención solicitada.</p>
<p>18.1.2. Para as ganderías individuais:</p>
<p>-Solicitude segundo anexo II.A para gandeiros en control leiteiro oficial e segundo o anexo II.B para gandeiros da raza Rubia Galega.</p>
<p>-Fotocopia do CIF ou NIF, se é o caso.</p>
<p>-Certificado orixinal da entidade financeira sobre a titularidade da conta na que se solicita o ingreso da axuda, se é o caso.</p>
<p>18.2. Para as axudas destinadas á realización de programas innovadores de cría animal:</p>
<p>-Solicitude segundo anexo III.</p>
<p>-Fotocopia do DNI/NIF ou CIF, segundo o caso.</p>
<p>-Certificado orixinal da entidade financeira sobre a titularidade da conta na que se solicita o ingreso da axuda.</p>
<p>-Fotocopia cotexada da folla de saneamento gandeiro en vigor, se procede.</p>
<p>-Memoria do programa de actuación que se pretende desenvolver, obxectivos, orzamento pormenorizado e prazo de execución.</p>
<p>-Certificación emitida polos técnicos responsables do programa do grao de cumprimento técnico do programa, se é o caso.</p>
<p>-Certificado emitido por cada un dos respectivos libros xenealóxicos dos animais inscritos, se é o caso.</p>
<p>18.3. Para as axudas a programas de xestión zootécnica e planificación zoosanitaria.</p>
<p>-Solicitude segundo o anexo IV.</p>
<p>-Acreditación da personalidade xurídica da entidade solicitante.</p>
<p>-Relación informatizada segundo a estructura da base de datos indicada no anexo V no que se inclúan os datos das explotacións de gando acollidas ós programas de xestión zootécnica ou de planificación zoosanitaria.</p>
<p>-Fotocopia do código de identificación fiscal.</p>
<p>-Certificado orixinal da entidade financeira sobre a titularidade da conta na que se solicita o ingreso do importe da axuda.</p>
<p>-Memoria do programa de actuación que se pretende desenvolver, obxectivos, orzamento pormenorizado e prazo de execución.</p>
<p>-Contrato dos técnicos responsables da súa execución, se é o caso.</p>
<p>-Fotocopia cotexada do título dos técnicos, se é o caso.</p>
<p>-Declaración xurada de exclusividade dos técnicos responsables dos programas de mellora, se é o caso.</p>
<p>-Factura pro forma dos equipos que se van adquirir, se é o caso.</p>
<p>Disposicións derradeiras</p>
<p>Primeira.-Facúltase o director xeral de Producción Agropecuaria para dicta-las normas necesarias para o mellor cumprimento e desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 4 de xullo de 2001.</p>
<p>Juan Miguel Diz Guedes</p>
<p>Conselleiro de Agricultura, Gandería</p>
<p>e Política Agroalimentaria</p>

