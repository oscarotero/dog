---
date: '2001-07-12'
id: B5F6
page: 9409
number: 135
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 21 de xuño de 2001 pola que se declara de interese galego a Fundación
  para a Defensa dos Consumidores (Fundeco) e se ordena a súa inscrición na
  sección do Rexistro de Fundacións de Interese Galego da Consellería de
  Industria e Comercio.
range: Orde
url: 'https://www.xunta.gal/dog/Publicados/2001/20010712/AnuncioB5F6_gl.html'
---
<p>Con data do 26 de febreiro de 2001 publicouse no Diario Oficial de Galicia a orde da Consellería da Presidencia e Administración Pública do 7 de febreiro de 2001, pola que se clasifica como de interese social a Fundación para a Defensa dos Consumidores (Fundeco) e se adscribe á Consellería de Industria e Comercio, que terá que exerce-lo protectorado plenamente sobre ela.</p>
<p>Esta fundación, de acordo co establecido no artigo 5 dos seus estatutos, ten por obxecto e finalidade a) Fomenta-lo coñecemento e a difusión dos dereitos dos consumidores e usuarios. b) Contribuír á formación e información dos consumidores e usuarios. c) Promover a través de tódolos medios de actuación posibles o desenvolvemento e progreso dos consumidores e usuarios, así como velar pola súa protección contra os riscos que poidan afecta-la súa seguridade, saúde e patrimonio. d) A correcta formación, información e educación ós consumidores e usuarios sobre temas de interese colectivo e, de maneira especial, fomenta-las pautas de consumo que impliquen unha utilización racional dos recursos naturais e sexan respectuosos con tal fin. e) Contribuír ó estudio e á investigación das formas de participación dos consumidores e usuarios nos programas e accións de protección, cooperación e defensa dos seus dereitos económicos e sociais. f) Velar polo dereito dos consumidores e usuarios e polo </p>
<p>seu dereito a ser reparados os danos e perdas que se lles causen con ocasión do consumo. g) A participación nos procedementos de elaboración de disposicións xerais que afecten directamente ós intereses dos consumidores e usuarios. h) A protección xurídica, administrativa e técnica nas situacións de inferioridade, subordinación ou indefensión. i) Promover e realizar toda clase de actividades e servicios de orientación, asesoramento en materia fiscal, eco</p>
<p>nómica e xurídica dos consumidores e usuarios, así como realizar actividades de colaboración neste campo con outras entidades que teñan similares fins de defensa de interese colectivo.</p>
<p>Por todo isto, e en virtude das competencias que me confire o artigo 34.12º da Lei 1/1983, do 22 de febreiro, reguladora da Xunta e do seu presidente, e segundo o establecido nos artigos 8 da Lei 7/1983, do 22 de xuño, de réxime das fundacións de interese galego, e 32.3º do Decreto 248/1992, do 18 de xuño, polo que se aproba o réxime de organización e funcionamento do protectorado das fundacións de interese galego.</p>
<p>DISPOÑO:</p>
<p>Artigo único.</p>
<p>1. Declarar de interese galego a Fundación para a Defensa dos Consumidores (Fundeco) ó cumpri-los seus estatutos as prescricións que, para tal efecto, sinala a vixente lexislación en materia de fundacións de interese galego.</p>
<p>2. Ordena-la inscrición da Fundación para a Defensa dos Consumidores (Fundeco) na sección do Rexistro de Fundacións da Consellería de Industria e Comercio para os efectos constitutivos que sinala a Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro.</p>
<p>Disposición derradeira</p>
<p>Esta orde entrará en vigor no mesmo día da súa publicación no Diario Oficial de Galicia.</p>
<p>Santiago de Compostela, 21 de xuño de 2001.</p>
<p>Juan Rodríguez Yuste</p>
<p>Conselleiro de Industria e Comercio</p>

