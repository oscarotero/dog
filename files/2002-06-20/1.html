---
date: '2002-06-20'
id: BE22
page: 9
number: 118
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: I. DISPOSICIÓNS XERAIS
title: >-
  Orde do 12 de xuño de 2002 pola que se modifica a do 21 de novembro de 1989,
  pola que se fixan os criterios xerais para a elaboración das relacións de
  postos de traballo da Comunidade Autónoma de Galicia, se aproba o modelo e se
  dictan instruccións para o seu cumprimento.
range: Orde
url: 'https://www.xunta.gal/dog/Publicados/2002/20020620/AnuncioBE22_gl.html'
---
<p>A mobilidade do persoal funcionario entre as administracións das distintas comunidades autónomas e a Administración do Estado vén garantida e regulada, co carácter de base do réxime estatutario dos funcionarios públicos ó abeiro do artigo 149.1º.18 da Constitución española, no artigo 17 da Lei 30/1984, do 2 de agosto, de medidas para a reforma da función pública, modificada polo artigo 39.2º da Lei 55/1999, do 29 de decembro, de medidas fiscais, administrativas e da orde social (BOE nº 312, do 30 de decembro).</p>
<p>Pola súa parte, o artigo 42 da Lei 4/1988, do 26 de maio, da función pública de Galicia establece, de acordo coa lexislación básica do Estado, o dereito á mobilidade dos funcionarios procedentes doutras administracións públicas de conformidade coas condicións e requisitos que determine previamente a Xunta de Galicia nas relacións de postos de traballo.</p>
<p>En consecuencia, para que determinados postos poidan ser ocupados por funcionarios doutras administracións, é necesario previamente modifica-la orde da Consellería da Presidencia e Administración Pública do 21 de novembro de 1989 (DOG nº 232, do 4 de decembro), co obxecto de crear unha nova columna no anexo á citada orde na que se recolla a adscrición a administracións públicas.</p>
<p>Polo tanto, oída a Comisión de Persoal, e en uso das competencias reguladas no artigo 13 da Lei 4/1988, do 26 de maio, da función pública de Galicia.</p>
<p>DISPOÑO:</p>
<p>Artigo 1º</p>
<p>Modifícase o artigo 7 da citada orde, engadindo un novo parágrafo a continuación da alínea g:</p>
<p>Especificarase o tipo de Administración ó que debe pertence-lo titular do posto de traballo, que comunmente será a Administración da Xunta de Galicia. As claves que se empregarán serán as seguintes:</p>
<p>AXG: adscrición exclusiva a funcionarios da Administración da Xunta de Galicia.</p>
<p>A11: adscrición indistinta a funcionarios da Administración da Xunta de Galicia, Administración do Estado, Administración de comunidades autónomas.</p>
<p>A12: adscrición indistinta a funcionarios da Administración da Xunta de Galicia, Administración do Estado, Administración de comunidades autónomas e Administración local.</p>
<p>A13: adscrición indistinta a funcionarios da Administración da Xunta de Galicia, Administración do Estado, Administración de comunidades autónomas e Administración de xustiza.</p>
<p>A14: adscrición indistinta a funcionarios da Administración da Xunta de Galicia, Administración do Estado, Administración de comunidades autónomas, e forzas e corpos de seguridade do Estado.</p>
<p>A15: adscrición indistinta a funcionarios da Administración da Xunta de Galicia, Administración do Estado, Administración de comunidades autónomas, persoal estatutario do Sergas e persoal laboral da Administración da Xunta de Galicia.</p>
<p>A16: adscrición indistinta a funcionarios da Administración da Xunta de Galicia, Administración do Estado, Administración de comunidades autónomas, e persoal estatutario do Sergas.</p>
<p>A17: adscrición indistinta a funcionarios da Administración da Xunta de Galicia, Administración do Estado, Administración de comunidades autónomas e persoal docente con destino na Comunidade Autónoma de Galicia.</p>
<p>A20: outras adscricións que se definirán nas relacións de postos de traballo.</p>
<p>Artigo 2º</p>
<p>No anexo á dita orde engádese unha nova columna a continuación da 7, coa denominación: «Adscrición ás administracións públicas».</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 12 de xuño de 2002.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

