---
date: '2001-01-03'
id: 5EB2
page: 53
number: 2
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 294/2000, do 9 de novembro, polo que se modifican os estatutos da
  sociedade pública Redes de Telecomunicación Galegas Retegal, S.A.
range: Decreto
url: 'https://www.xunta.gal/dog/Publicados/2001/20010103/Anuncio5EB2_gl.html'
---
<p>Polo Decreto 59/1997, do 20 de febreiro, foi creada a sociedade pública Redes de Telecomunicación Galegas Retegal, S.A., asumindo, en virtude do artigo 2 dos seus estatutos, a xestión de infraestructuras, sistemas e servicios de telecomunicación da Xunta de Galicia.</p>
<p>A Lei 11/1998, de 24 de abril, xeral de telecomunicacións, así como as diferentes ordes que a desenvolven, dispoñen que para poder prestar servicios e establecer ou explotar redes de telecomunicacións, se requirirá a obtención do correspondente título habilitante. Neste sentido e co obxecto de obte-la correspondente licencia individual ante a Comisión Nacional do Mercado das Telecomunicacións, é preciso modifica-los estatutos da sociedade pública Redes de Telecomunicación Galegas, Retegal, S.A. para que poida prestar tanto os actuais servicios como portador soporte de difusión á Compañía de Radiotelevisión de Galicia, así como para prestar servicios de telecomunicacións a terceiros.</p>
<p>Por todo o anterior e de conformidade co disposto nos artigos 45 e seguintes da Lei 3/1985, do 12 de abril, do patrimonio da Comunidade Autónoma e no artigo 106 do Decreto 50/1989, do 9 de marzo polo que se aproba o regulamento que a desenvolve, e por proposta do conselleiro de Economía e Facenda e logo de deliberación do Consello da Xunta de Galicia na súa reunión do día nove de novembro de dous mil,</p>
<p>DISPOÑO:</p>
<p>Artigo único.-O artigo 2 dos estatutos da sociedade Redes de Telecomunicación Galegas Retegal, S.A., aprobados polo Decreto 59/1997, do 20 de febreiro, queda redactado nos seguintes termos:</p>
<p>Artigo 2º.-Obxecto e fins.</p>
<p>A sociedade terá por obxecto o establecemento e explotación de redes e a prestación de servicios de telecomunicacións a terceiros, para o que obterá os títulos habilitantes que sexan en cada momento necesarios. Así mesmo, terá como obxecto a realización por si ou a través de terceiros da xestión das infraestructuras, sistemas e servicios de telecomunicacións en Galicia, ou o seu mantemento e a elaboración de propostas, análises e estudios relacionados coas telecomunicacións que corresponden á Xunta de Galicia.</p>
<p>En especial, e con carácter non excluínte, a sociedade terá as seguintes funcións respecto das infraestructuras, servicios e sistemas de telecomunicación da Xunta de Galicia:</p>
<p>a) Xestión de infraestructuras, sistemas e servicios de telecomunicación.</p>
<p>b) Elaboración de propostas de planificación de infraestructuras, sistemas e servicios de telecomunicacións.</p>
<p>c) Mantemento de infraestructuras, sistemas e servicios relacionados coas telecomunicacións.</p>
<p>d) Mantemento e xestión das infraestructuras e equipamentos da rede de transporte e difusión, utilizadas pola Radio e a Televisión de Galicia.</p>
<p>e) Deseño de estratexias de futuro en relación coas telecomunicacións.</p>
<p>f) Análise de viabilidade de proxectos que teñan relación coas telecomunicacións.</p>
<p>g) Asesoramento técnico na toma de decisións pola Administración galega en materia de telecomunicacións.</p>
<p>h) A formación de persoal técnico mediante a organización, a promoción de cursos e outras posibilidades de formación para a implantación de sistemas e prestación de servicios.</p>
<p>i) Xestiona-la explotación das redes de telecomunicacións.</p>
<p>j) Participación noutras sociedades, o cal poderá acordarse coas autorizacións previas legalmente previstas.</p>
<p>k) Implantación e posta en marcha de calquera tipo de redes e servicios de telecomunicación.</p>
<p>l) En xeral, calquera actividade comercial ou industrial que estea directamente relacionada con estas funcións, e coa explotación de redes e servicios de telecomunicacións.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, nove de novembro de dous mil.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

