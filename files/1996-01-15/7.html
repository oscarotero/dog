---
date: '1996-01-15'
id: 26B2
page: 388
number: 10
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: Orde do 2 de xaneiro de 1996 sobre expositores.
range: Orde
url: 'https://www.xunta.gal/dog/Publicados/1996/19960115/Anuncio26B2_gl.html'
---
<p>A Lei 6/1993, do 11 de maio, de pesca de Galicia, considera a figura do expositor dentro dos establecementos auxiliares de cultivos mariños situados en establecementos de hostelería, supermercados e peixerías, á vista do público, dedicados á estabulación de crustáceos.</p>
<p>As peculiares características deste tipo de establecementos aconsellan que a súa regulación se faga mediante unha orde que desenvolva expresamente tanto as súas características como a tramitación administrativa relativa a eles. Por todo iso,</p>
<p>DISPOÑO:</p>
<p>Artigo 1º</p>
<p>De acordo co establecido no artigo 9.2º da Lei 6/1993, do 11 de maio, de pesca de Galicia, enténdese por expositor todo depósito dedicado ó mantemento de crustáceos vivos para a súa venda directa ó consumidor, que estea situado en establecementos de hostelería, supermercados, peixerías e á vista do público.</p>
<p>Artigo 2º</p>
<p>2.1. Os expositores poderán almacenar ata un máximo de 25 (vintecinco) kg de crustáceos sen que o seu volume poida supera-los 500 (cincocentos) litros e a superficie de piscinas non poderá ser superior a 1,25 m.</p>
<p>2.2. Poderá autorizarse un número máximo de 2 (dous) expositores por cada establecemento matriz.</p>
<p>2.3. Os expositores construiranse dun material adecuado para manter vivos os crustáceos nas mellores condicións posibles, debendo recibir auga dunha calidade tal que non transmita organismos ou substancias nocivas ós ditos crustáceos.</p>
<p>Funcionarán en circuíto cerrado e dispoñerán de sistemas autónomos de filtración e aireación.</p>
<p>Artigo 3º</p>
<p>3.1. Os titulares de establecementos que desexen instalar expositores deberán solicita-la correspondente habilitación á Consellería de Pesca, Marisqueo e Acuicultura, de conformidade co modelo que figura no anexo á presente orde.</p>
<p>3.2. As solicitudes, que serán dirixidas ó delegado territorial da Consellería de Pesca, Marisqueo e Acuicultura correspondente á localización do establecemento, presentaranse no rexistro da Consellería de Pesca, Marisqueo e Acuicultura, nos das súas delegacións territoriais e comarcais ou en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administraciones públicas e do procedemento administrativo común.</p>
<p>Artigo 4º</p>
<p>As solicitudes do título habilitante irán acompañadas da seguinte documentación:</p>
<p>a) Fotocopia compulsada do documento nacional de identidade do solicitante, se é persoa física, ou escritura acreditativa da personalidade e fotocopia compulsada do documento nacional de identidade do seu representante, se é persoa xurídica.</p>
<p>b) Documentación acreditativa do establecemento onde se encontra instalado, incluíndo a pertinente autorización sanitaria.</p>
<p>c) Planos e características do expositor.</p>
<p>d) Xustificación do aboamento da taxa correspondente.</p>
<p>Artigo 5º</p>
<p>O prazo para resolver será de tres meses. De non dictarse resolución no prazo anteriormente establecido, entenderase estimada a solicitude, de acordo co previsto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O outorgamento do título habilitante será acordado mediante resolución do delegado territorial correspondente, da Consellería de Pesca, Marisqueo e Acuicultura.</p>
<p>Artigo 6º</p>
<p>O permiso de actividade do expositor outorgarase por tempo indefinido mentres se encontre en funcionamento o establecemento matriz.</p>
<p>O cambio de titularidade do establecemento onde se sitúe o expositor, que suporá o cambio de titularidade deste, será preceptivamente comunicado mediante escrito dirixido á Delegación Territorial da Consellería de Pesca, Marisqueo e Acuicultura correspondente, no prazo máximo de seis meses desde que se faga legalmente efectivo.</p>
<p>No caso de incumprimento da obriga mencionada no parágrafo anterior, a Consellería de Pesca, Marisqueo e Acuicultura, poderá revoga-lo título no seu día outorgado.</p>
<p>Artigo 7º</p>
<p>Para a obtención ou modificación do título habilitante será requisito imprescindible que o solicitante non teña sanción firme en vía administrativa,</p>
<p>imposta pola comisión de calquera das infraccións tipificadas na Lei 6/1991, do 15 de maio, de infraccións en materia de protección de recursos marítimo-pesqueiros.</p>
<p>Disposición derrogatoria</p>
<p>Queda derrogada a orde da Consellería de Pesca do 27 de setembro de 1988 (DOG nº 194 do 7 de outubro) sobre expositores de crustáceos.</p>
<p>Disposicións derradeiras</p>
<p>Primeira.-Facultase o director xeral de Marisqueo e Acuicultura para dicta-las disposicións necesarias para o desenvolvemento e aplicación desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 2 de xaneiro de 1996.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>96-7792</p>

