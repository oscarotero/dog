---
date: '1998-06-04'
id: CF2E
page: 6122
number: 106
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 18 de maio de 1998 pola que se anuncian subvencións en materia de
  tecnificación de empresas e creación de novos productos turísticos.
range: Orde
url: 'https://www.xunta.gal/dog/Publicados/1998/19980604/AnuncioCF2E_gl.html'
---
<p>A mellora da competitividade da empresa turística galega, fundamentalmente nos aspectos de creación de novos productos turísticos que complementen a oferta turística tradicional, dentro do Plan Marco de Competitividade do Turismo Español (Plan Futures 1996-1999), conduce a arbitrar liñas de axudas para incentiva-las actuacións dos axentes que actúan no sector turístico.</p>
<p>En virtude do anexo I do Real decreto 2346/1996, do 8 de novembro, polo que se establece un réxime de axudas que regulamentase o seu sistema de xestión, en aplicación do Plan Marco de Competitividade do Turismo Español 1996-1999 (BOE nº 283 do 23-11-1996), e seguindo os criterios básicos sobre o réxime de incentivos ó investimento productivo en Galicia sinalados no Decreto 309/1995, do 23 de novembro, sobre incentivos para o desenvolvemento económico e fomento da actividade empresarial da Comunidade Autónoma de Galicia así como o establecido sobre medidas de fomento no artigo 73 da Lei 9/1997, do 21 de agosto, de ordenación e promoción do turismo en Galicia en concordancia co sinalado no artigo 74 da dita lei,</p>
<p>DISPOÑO:</p>
<p>Artigo 1º.-Destinatarios.</p>
<p>1. Con carácter xeral poderán ser beneficiarios de subvención, consonte o sinalado nesta orde, as pequenas e medianas empresas turísticas de Galicia, así como as de nova creación, as agrupacións delas, así como as persoas físicas e institucións que realizen unha actividade que se encadre nos ámbitos de actuación a que se refire o obxecto da subvención.</p>
<p>Considérase pequena e mediana empresa, consonte a definición da Unión Europea, a que cumpre os requisitos seguintes:</p>
<p>1º. Non supera-los 250 empregados e</p>
<p>* Ou ben contar cun volume de negocio que non supere os 6.240.000.000 pesetas,</p>
<p>* Ou ben que o seu activo en balance non supere os 4.212.000.000 pesetas.</p>
<p>2º. Non estar participada en contía superior ó 25% por outras grandes empresas, coa excepción de corporacións públicas de investimento, sociedades de capital risco ou, no caso de que non se exerza control, investidores institucionais.</p>
<p>2. Tamén poderán ser beneficiarios das axudas regulamentadas nesta orde as empresas que non reúnan</p>
<p>as características sinaladas no número anterior, se ben a contía máxima de subvención será a prevista no apartado 2 do artigo 4º.</p>
<p>3. En todo caso os destinatarios da subvención teñen que estar inscritos no REAT con anterioridade á data de remate de presentación de solicitudes de subvención ó abeiro desta orde. No caso de agrupación de empresas a inscrición debe de ser de cada unha das entidades que formen a agrupación. Quedan exentos de cumprir este requisito os solicitantes que propoñan un investimento que supoña a creación dunha empresa, así como as institucións de carácter público.</p>
<p>Artigo 2º.-Determinacións orzamentarias.</p>
<p>A Consellería de Cultura, Comunicación Social e Turismo concederá as ditas subvencións con cargo ás aplicacións orzamentarias 10.05.651A.743.0, 10.05.651A.774.0 e 10.05.651A.781.0 dos seus créditos orzamentarios para 1998. As ditas concesións estarán limitadas polos créditos dispoñibles para este fin, e así mesmo, cando as subvencións concedidas teñan carácter plurianual rexerá o que dispón o artigo 36.Dous.B).2.e) da Lei de presupostos da Comunidade Autónoma de Galicia para 1998, para os efectos do pagamento correspondente á anualidade do exercicio de 1998, e se é o caso, á de 1999.</p>
<p>Artigo 3º.-Obxecto da axuda.</p>
<p>Poderán ser obxecto de subvención, de acordo co establecido nesta orde, os investimentos que se engloben nalgúns dos seguintes plans e programas do Plan Marco de Competitividade do Turismo Español (Plan Futures 1996-1999):</p>
<p>A.- Plan de tecnificación e innovación. Futures innovación.</p>
<p>Neste programa serán subvencionables os proxectos de tecnificación de empresas que aporten solucións novas dentro das tecnoloxías da información ou da enxeñería e melloras importantes na xestión interna ou externa empresarial.</p>
<p>Consideranse incluídos neste apartado, segundo orde de prioridade, as seguintes actuacións:</p>
<p>1º. Os proxectos de deseño e implantación de innovacións tecnolóxicas na empresa en aspectos tales como:</p>
<p>* Os relativos á seguridade, conservación de recursos productivos, sistemas de loxística e eficiencia nos aprovisionamentos, sistema de comercialización conxunta, sistemas de adaptación ós requirimentos de grupos sociais con disfuncionalidades, etc.</p>
<p>2º. O deseño e implantación de innovacións tecnolóxicas en aspectos ambientais (aforro enerxético, xestión da auga, recuperación ambiental, depuración de residuos, etc.).</p>
<p>3º. O deseño e aplicación de novas tecnoloxías para a configuración de ferramentas de formación turística que contribúan a mellora-la calidade da docencia e o perfeccionamento da cualificación dos profesionais do sector.</p>
<p>4º. Calquera outra actuación que responda á finalidade deste programa.</p>
<p>B.- Plan de novos productos. Futures novos productos.</p>
<p>Neste programa serán subvencionables os proxectos dirixidos ó deseño, posta en marcha, xestión e marketing, de oferta turística singular que supoña, ben eleva-la adecuación de productos turísticos tradicionais ás tendencias da demanda, promovendo a aparición de oferta complementaria, a segmentación da oferta e o desenvolvemento de productos específicos; ben apoiar novos productos turísticos, como o turismo de saúde, deportivo e de aventura, ecoturismo e agroturismo, turismo cultural, de congresos, etc.</p>
<p>Considéranse incluídos neste apartado, segundo orde de prioridade, as siguintes actuacións:</p>
<p>1º. Os proxectos de investimento en melloras, adaptación dos equipamentos existentes e creación de novos establecementos.</p>
<p>2º. A adecuación do contorno e as actuacións de recuperación ambiental.</p>
<p>3º. A recuperación dos elementos de arquitectura, a cultura e a sociedade tradicional.</p>
<p>4º. A cooperación empresarial e o establecemento de órganos de coordinación e xestión.</p>
<p>5º. A elaboración de estratexias de comercialización e promoción e as correspondentes actuacións para a súa posta en marcha.</p>
<p>6º. Calquera outra actuación que responda á finalidade deste programa.</p>
<p>Artigo 4º.-Contía máxima das subvencións.</p>
<p>1. A contía das subvencións someterase ós seguintes límites:</p>
<p>* Non será superior ó 7,5% do investimento, máis 468.000 pesetas por novo posto de traballo creado polo mesmo.</p>
<p>* En todo caso, non se poderá supera-la cantidade de 31.200.000 pesetas.</p>
<p>2. A contía da subvención será dun importe máximo total de 15.200.000 pesetas durante un período de tres anos a partir da concesión da primeira axuda, cando o beneficiario non poida ser considerado pequena ou mediana empresa (consonte coa definición que dela se fai no artigo 1º.1, de acordo co sinalado no artigo 1º.2.</p>
<p>Artigo 5º.-Solicitudes e documentación.</p>
<p>1. As solicitudes, dirixidas ó director xeral de Turismo maila documentación que de seguido se especifica</p>
<p>presentarase, por duplicado exemplar, na Delegación Provincial da Consellería de Cultura, Comunicación Social e Turismo- Servicio Provincial de Turismo correspondente á localización do investimento, en calquera das formas previstas na Lei 30/1992, do 26 de novembro, de réxime xurídico das administracións públicas e do procedemento administrativo común no prazo dun mes, desde a publicación desta orde no Diario Oficial de Galicia:</p>
<p>a) Solicitude segundo o modelo do anexo I e II.</p>
<p>b) Fotocopia compulsada do DNI e do NIF do solicitante ou do CIF cando corresponda.</p>
<p>c) Se fose o caso, e tendo en conta a natureza do investimento, informe urbanístico emitido polo concello sobre as condicións que debe cumpri-la execución do proxecto para que este sexa conforme coa legalidade urbanística vixente.</p>
<p>d) Memoria descritiva da actuación acreditativa dos trazos que a fagan coincidir coas actuacións consideradas típicas da convocatoria e coas prioridades establecidas e onde tamén se fagan constar, seguindo os criterios de valoración sinalados no artigo 6º.1 da presente orde, os obxectivos a conseguir, os destinatarios, a localización do investimento, a protección do medio ambiente, a mellora da oferta, etc. Á dita memoria xuntaráselle o orzamento das actuacións presentadas ó concurso de subvencións.</p>
<p>e) No caso de que o investimento comporte a execución dunha obra e/ou instalación polo solicitante deberase de aportar proxecto técnico do profesional correspondente formado pola memoria, os orzamentos e os planos.</p>
<p>f) Para os proxectos promovidos por persoas xurídicas, achegarase copia autenticada dos seus estatutos, nos que se indicará, con dilixencia do seu secretario, que estes son os vixentes. Cando o promotor do proxecto sexa unha comunidade de bens, unha sociedade civil ou unha agrupación de empresas ou entidades deberá presentarse o orixinal ou copia autenticada do documento privado de constitución da entidade; o orixinal ou copia autenticada das tarxetas de identificación fiscal de cada un dos seus compoñentes e a designación dun destes compoñentes da entidade como representante desta, tanto para presenta-la solicitude de subvención como para proceder ó hipotético cobro. Esta designación será efectuada por escrito e de común acordo polos membros da entidade mediante declaración en comparecencia persoal ou, no seu defecto, en escritura notarial.</p>
<p>g) No caso de que o investimento proxectado supoña a creación dunha empresa será preciso achegar declaración xurada do promotor ou do representante legal de que a nova empresa vai axustarse a tódalas condicións que se sinalan para os destinatarios.</p>
<p>h) Declaración xurada dos novos postos de traballo que se van crear co investimento proxectado.</p>
<p>i) Declaración xurada das subvencións solicitadas ou percibidas para o proxecto para o que se solicita subvención.</p>
<p>k) Se é o caso, documentación acreditativa de que a empresa cumpre os requisitos para ser considerada pequena ou mediana empresa (artigo 1º.1 da orde).</p>
<p>2. Os interesados emendarán os defectos dos expedientes de solicitudes de subvención que o precisen, segundo o sinalado no artigo 71.1º da Lei 30/1992, do 26 de novembro, de réxime xurídico das administracións públicas e do procedemento administrativo común, procedéndose ó arquivo, sen máis trámite, daqueles que non se cubrisen en tempo e forma.</p>
<p>3. As compulsas que procedan para toda a documentación que se especifica nesta orde faranse nos correspondentes servicios centrais ou provinciais da Consellería de Cultura, Comunicación Social e Turismo. Todo iso de conformidade co establecido no Decreto lexislativo 1/1992, do 11 de abril, polo que se aproba o texto articulado das bases contidas no capítulo 3º do título II da Lei 13/1991, do 9 de decembro, de taxas, prezos e exaccións reguladoras da Comunidade Autónoma de Galicia (Diario Oficial de Galicia nº 112, do 12 de xuño) e na orde da Consellería de Economía e Facenda do 30 de xuño de 1992, pola que se regulamenta a utilización de efectos timbrados para o pagamento das taxas por servicios administrativos de compulsa.</p>
<p>Artigo 6º.-Selección das solicitudes e resolución.</p>
<p>Ás solicitudes achegaráselle informe dos respectivos xefes dos servicios provincias de turismo no que se indicará a valoración, desde un punto de vista turístico, do proxecto presentado, así como se se adapta á normativa turística vixente.</p>
<p>As solicitudes, logo de emitido o anterior informe, serán estudiadas por unha comisión técnica constituída polo titular da Subdirección Xeral de Fomento e Cooperación, ou funcionario en quen delegue, que a presidirá actuando como vocais un representante de cada unha das delegacións provinciais da Consellería de Cultura, Comunicación Social e Turismo, os xefes dos servicios provinciais de turismo, os xefes de servicio de fomento e promoción, de investimentos e supervisión técnico-turística e de ordenación do turismo da Dirección Xeral de Turismo. Exercerá as funcións de secretario da comisión o antedito xefe de servicio de fomento e promoción.</p>
<p>1. Para a valoración das solicitudes teranse en conta os seguintes criterios:</p>
<p>* O tipo de investimento en función das prioridades establecidas no artigo 3º da presente orde.</p>
<p>* O número de postos de traballo que se creen co investimento proxectado.</p>
<p>* A localización do investimento atendendo á súa demanda turística.</p>
<p>* A mellora que para a oferta turística galega signifique o proxecto presentado.</p>
<p>* A protección que a realización do proxecto poida significar para o ambiente natural.</p>
<p>* O obxectivo de aumenta-la demanda na tempada baixa.</p>
<p>* A promoción e potenciación de turismos alternativos.</p>
<p>* A procura de apertura de novos mercados.</p>
<p>2. Esta comisión, á vista dos expedientes e dos informes emitidos polos servicios provinciais, analizarán e cualificarán os proxectos e, tendo en conta as dispoñibilidades orzamentarias elevará ó director xeral de Turismo, proposta de concesión ou denegación de subvención. Dos acordos adoptados pola sinalada comisión redactarase a correspondente acta.</p>
<p>3. O director xeral de Turismo, vista a proposta elevada pola comisión técnica, dictará as resolucións de concesión, ou se é o caso, de denegación de subvencións. Contra as ditas resolucións poderase interpoñer, ante o conselleiro de Cultura, Comunicación Social e Turismo, recurso ordinario sen prexuízo de que os interesados poidan exercer, se é o caso, calquera outro que coiden procedente.</p>
<p>A resolución de concesión determinará o importe da subvención concedida, con cargo ás disposicións orzamentarias da Comunidade Autónoma de Galicia para 1998, 1999 e 2000, en función das disposicións orzamentarias e das dificultades de índole técnica de execución do investimento subvencionado.</p>
<p>4. De conformidade co establecido no Decreto 264/1994, do 29 de xullo, entenderanse desestimadas as solicitudes sobre as que non recaese resolución expresa no prazo de seis meses contados desde a data do Rexistro de Entrada da solicitude.</p>
<p>Artigo 7º.-Aceptación e renuncia da subvención.</p>
<p>1. Unha vez recibidas as notificacións de concesión de subvención polos beneficiarios, estes, no prazo de quince días naturais, comunicaranlle á Dirección Xeral de Turismo a aceptación ou renuncia a elas. Se o beneficiario comunicase a aceptación, deberase achegar esta no modelo sinalado no anexo III da presente orde. Se transcorridos os sinalados quince días no se fixese manifestación en ningún sentido, tal feito entenderase como renuncia á subvención e procederase, sen máis trámite, ó arquivo do expediente.</p>
<p>2. No prazo dun mes, contado desde a presentación da aceptación da subvención, os beneficiarios remitirán á Dirección Xeral de Turismo:</p>
<p>a) Licencia urbanística de obras, se for precisa en función do investimento proxectado, expedida polo</p>
<p>concello, que posibilite a execución do investimento obxecto de subvención.</p>
<p>b) No caso de creación de empresa, a documentación acreditativa desta creación.</p>
<p>Excepcionalmente, e por razóns non imputables ó interesado, poderase apraza-la presentación destes documentos.</p>
<p>c) Programa de realización do investimento que determinará a previsión anual da súa execución en función do determinado na resolución de concesión.</p>
<p>d) No caso de que o investimento comporte a execución dunha obra polo solicitante deberase de aportar acreditación da propiedade do predio onde se han de face-las obras ou instalacións, ou ben a autorización do propietario e copia do contrato de aluguer.</p>
<p>e) Certificación bancaria da conta onde se aboará a subvención.</p>
<p>Se transcorrido o dito prazo non se cumprise algunha das condicións anteriores, procederase, salvo que se concedese concedido aprazamento para os casos sinalados nas alíneas a) e b) deste parágrafo, sen máis trámite, ó arquivo do expediente.</p>
<p>3. Se por calquera motivo, e durante o exercicio económico, houbese máis crédito orzamentario para a concesión de subvencións obxecto desta orde, o director xeral de Turismo, vista a proposta que lle formule pola comisión técnica, poderá conceder subvencións ós expedientes que non a recibisen e teñan cualificación dabondo, segundo os acordos da sinalada comisión.</p>
<p>Artigo 8º.-Xustificación e pagamento das subvencións.</p>
<p>1. Os beneficiarios de subvencións concedidas en virtude da presente orde e cando o importe dela se atribuíu en dúas ou máis anualidades terán como data límite, para a presentación de xustificación do investimento executado, que se deberá realizar de conformidade co programa de obras, as seguintes:</p>
<p>Fase de 1998: 15 de novembro de 1998.</p>
<p>Fase de 1999: 30 de xuño de 1999, se o importe da subvención se imputou a dúas anualidades. No caso de terse imputado a tres, 15 de novembro de 1999.</p>
<p>Fase de 2000: 30 de xuño de 2000.</p>
<p>Se a subvención se imputou só ó exercicio de 1998, a data límite de presentación será o 15 de novembro de 1998.</p>
<p>En todo caso, os beneficiarios de subvencións, unha vez executado o investimento, deberán xustificalo o antes posible e nunca con posterioridade ás datas indicadas, datas que son límite de presentación da xustificación.</p>
<p>2. O proxecto xustificado deberá coincidir coa resolución de concesión da subvención ou coas modificacións autorizadas. Se o investimento xustificado fose menor, e sempre mantendo os fins para os que se concedeu a subvención, ésta reducirase proporcionalmente ó investimento non xustificado.</p>
<p>3. Para percibi-la subvención os beneficiarios remitirán á Dirección Xeral de Turismo, por exemplar triplicado, a seguinte documentación:</p>
<p>3.1. Solicitude de cobro segundo o modelo do anexo IV.</p>
<p>3.2. Facturas e certificación por conceptos, asinada polo técnico director de obra e visada polo correspondente colexio oficial, relativa á obra ou instalación executada coa súa valoración e, no caso de obra rematada, tamén se achegará certificado de fin de obra, visado polo colexio oficial, no caso de que o investimento subvencionable se referise á realización de obras e/ou instalacións.</p>
<p>Cando o investimento subvencionable non se referise á realización de obras e/ou instalacións deberase achegar, ou ben a documentación que se sinala no parágrafo anterior ou, no seu defecto, facturas orixinais, ou copia compulsada delas, relativas ó investimento executado.</p>
<p>En calquera caso, nas facturas o interesado deberá especificar a que concepto do investimento que serviu de base á concesión de subvención corresponde cada unha delas.</p>
<p>3.3. Certificados de estar ó día nas súas obrigas tributarias coas facendas do Estado e da Comunidade Autónoma e nas obrigas coa Seguridade Social así como de estar ó día no imposto sobre actividades económicas.</p>
<p>3.4. Licencia urbanística de obras e documentación acreditativa de constitución de empresa, no caso de que non se achegara con anterioridade por causas excepcionalmente autorizadas.</p>
<p>3.5. Acta de manifestacións, en escritura pública, onde se recolla o compromiso que se plasma na declaración xurada, incorporada ó expediente, relativa ós novos postos de traballo que se creen coa execución do investimento subvencionado. Este documento será obrigatorio coa última solicitude de pagamento e potestativo nos demais casos e nel especificarase que o beneficiario se compromete a crea-los postos de traballo a que se fan referencia na declaración xurada incorporada á solicitude, nun prazo de 3 anos contados desde a data de autorización de apertura pola administración turística ou, se é o caso, desde cando se reemprenda a actividade. Tamén se especificará que se compromete a manter estes postos de traballo durante 3 anos, contados desde a súa creación.</p>
<p>Por outra banda, no caso de ser beneficiario dunha subvención plurianual e cando se solicite o pagamento da anualidade de 1998 ou, se é o caso, de 1999,</p>
<p>ademais da documentación indicada no apartado 3 do presente artigo, tamén se deberá remiti-la documentación á que se fai referencia no artigo 36.Dous.B).2 da Lei de presupostos xerais da Comunidade Autónoma de Galicia para 1998.</p>
<p>4. Para o non previsto anteriormente, haberá que aterse ó disposto nesta materia nos artigos 78 e 79 da Lei 11/1992, do 7 de outubro, de réxime financeiro e presupostario de Galicia.</p>
<p>Disposición adicional</p>
<p>Primeira.-As modalidades de contratos aceptados na presente orde, para os efectos de creación de emprego, son:</p>
<p>-Autoemprego.</p>
<p>-Indefinidos, a xornada completa ou a tempo parcial.</p>
<p>-De duración determinada, de carácter formativo.</p>
<p>Todo isto con independencia de se a cotización á Seguridade Social se fai a través do réxime xeral ou especial de traballadores por conta allea ou polo de traballadores autónomos.</p>
<p>Sé é o caso, e para o cálculo da equivalencia ó ano, procederase a dividi-la suma de horas traballadas pola xornada anual de actividade, determinando este resultado o número de postos creados.</p>
<p>O cumprimento das condicións relativas á creación de emprego acreditarase mediante o oportuno certificado do organismo laboral competente.</p>
<p>Segunda.-No caso de concesión de subvención trala resolución dun recurso administrativo as datas para a presentación da documentación a que fai referencia o artigo 7º.2 desta orde así como os prazos establecidos no artigo 8º.1 terase que determinar no acto que resolva o dito recurso. As ditas datas e prazos no poderán ser, en ningún caso, posteriores ó 30 de xuño do 2000. Será tamén de aplicación o disposto neste parágrafo cando se concedese unha subvención consonte o sinalado no artigo 7º.3 desta orde.</p>
<p>Disposicións derradeiras</p>
<p>Primeira.-As unidades administrativas que actúen en calquera das fases do procedemento determinado na presente orde, poderán solicitarlle ó administrado a documentación que consideren precisa para un mellor estudio do expediente.</p>
<p>Segunda.-Facúltase o director xeral de Turismo para dicta-las resolucións e instruccións oportunas para o desenvolvemento e interpretación desta orde.</p>
<p>Santiago de Compostela, 18 de maio de 1998.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>
<p>4716</p>

