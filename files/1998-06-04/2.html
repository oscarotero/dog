---
date: '1998-06-04'
id: CF26
page: 6119
number: 106
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Decreto 152/1998, do 15 de maio, polo que se establecen as condicións para o
  exercicio do mergullo profesional na Comunidade Autónoma de Galicia.
range: Decreto
url: 'https://www.xunta.gal/dog/Publicados/1998/19980604/AnuncioCF26_gl.html'
---
<p>O mergullo é unha actividade prioritaria para que Galicia poida manter no futuro a posición que actualmente ten en relación coa explotación dos recursos mariños, pesqueiros ou non, ó seren as tecnoloxías subacuáticas ferramentas esenciais non só para a explotación dos recursos senon para a súa xestión e control, á vez que son ferramentas auxiliares importantes na industria naval, na construcción civil e no rescate e salvamento no mar e augas fluviais.</p>
<p>A transferencia á Comunidade Autónoma de Galicia das funcións e servicios en materia de mergullo profesional polo Real decreto 1377/1997, do 29 de agosto, establece a referencia para o exercicio das ditas funcións na normativa básica do Estado.</p>
<p>A situación normativa na que se encontran as titulacións de mergullo profesional en España, como consecuencia da Orde do 22 de decembro de 1995 do Ministerio de Agricultura, Pesca e Alimentación, (BOE nº 11, do 12-1-1996), que retrotrae a normativa básica de aplicación ó Decreto 2055/1969, do 27 de setembro, sobre actividades subacuáticas e ás normas de seguridade para o exercicio de actividades subacuáticas establecidas por orde do Ministerio de Fomento do 14 de outubro de 1997 (BOE nº 280, do 22 de novembro), aconsella que a Comunidade Autónoma fixe, dentro dos límites establecidos no dito decreto, as titulacións e as súas</p>
<p>atribucións, adaptándoas á situación do sector e ás necesidades de Galicia, así como crear un marco que permita o desenvolvemento futuro do sector dentro do complexo mar-industria tan importante para a nosa comunidade autónoma.</p>
<p>O presente decreto complementa a regulación contida no Decreto 428/1993, do 17 de decembro, da Xunta de Galicia, polo que se regula e refunde a normativa en materia de formación náutico-pesqueira, introducindo no marco da normativa estatal novas titulacións de mergullo profesional e actividades subacuáticas non recollidas no seu momento polo citado decreto.</p>
<p>Na súa virtude, por proposta do conselleiro de Pesca, Marisqueo e Acuicultura e logo de deliberación do Consello da Xunta de Galicia na súa reunión do día quince de maio de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>Para a práctica de intervencións hiperbáricas e subacuáticas de carácter laboral, profesional ou científico de calquera tipo en augas pertencentes ó ámbito territorial de Galicia, nas que se someta a persoas a un medio hiperbárico, será necesario que estas estean en posesión do título de mergullo profesional adecuado ó seu nivel de exposición hiperbárica.</p>
<p>Artigo 2º</p>
<p>As titulacións profesionais de mergullo e, se é o caso, as especialidades subacuáticas, permitirán desenvolve-las actividades dentro dos límites establecidos neste decreto para o seu exercicio, nas atri</p>
<p>bucións de cada unha delas e nas normas de seguridade para o exercicio de actividades subacuáticas establecidas por orde do Ministerio de Fomento do 14 de outubro de 1997 (BOE nº 280, do 22 de novembro).</p>
<p>Artigo 3º</p>
<p>As titulacións profesionais para o exercicio do mergullo profesional en Galicia son:</p>
<p>A) Mergullador en apnea.</p>
<p>Esta titulación profesional capacita para efectuar inmersións en apnea ata unha profundidade de 10 metros coa finalidade de realizar unicamente traballos relativos á extracción de recursos mariños sempre que se estea en posesión do correspondente permiso de explotación e dentro dun plan de explotación aprobado.</p>
<p>B) Iniciación ó mergullo profesional.</p>
<p>Esta titulación profesional capacita para a utilización de equipos de mergullo autónomo e de subministración desde superficie con aire, limitada a efectuar inmersións ata unha profundidade de 15 metros sen descompresión.</p>
<p>C) Mergullador profesional de 2ª clase restrinxido.</p>
<p>Esta titulación profesional capacita para a utilización de equipos de mergullo autónomo e de subministración desde superficie con aire, limitada a efectuar inmersións ata unha profundidade de 30 metros.</p>
<p>D) Mergullador profesional de 2ª clase.</p>
<p>Esta titulación profesional capacita para</p>
<p>1. Utilizar equipos de mergullo autónomo, de subministración desde superficie e campás húmidas ou utilizar aire e mesturas binarias de nitróxeno e osíxeno, segundo as limitacións que marca a lexislación, limitada a efectuar inmersións ata unha profundidade de 60 metros.</p>
<p>2. Actuar como axudante do mergullador instructor na instrucción de alumnos de cursos de iniciación ó mergullo profesional.</p>
<p>E) Mergullador profesional de lª clase.</p>
<p>Esta titulación profesional capacita para:</p>
<p>1. Realiza-las funcións do mergullador de 2ª clase.</p>
<p>2. Utilizar torretas, mergullo a saturación, así como equipos especiais de mestura de gases ata a profundidade que permitan estes sen excede-los límites de seguridade marcados pola lexislación vixente.</p>
<p>3. Actuar como axudante do mergullador instructor na instrucción de alumnos de mergullo e especialidades subacuáticas profesionais, respecto das materias nas que estea capacitado.</p>
<p>F) Mergullador instructor profesional.</p>
<p>Esta titulación profesional capacita para:</p>
<p>1. Realiza-las funcións do mergullador de lª clase.</p>
<p>2. Dirixi-la instrucción de cursos e especialidades de mergullo profesional.</p>
<p>G) Operador de cámaras hiperbáricas.</p>
<p>Esta titulación profesional capacita para o manexo de cámaras baixo a supervisión e en presencia do persoal responsable legalmente autorizado que se atopa en posesión da especialidade en instalacións e sistemas de mergullo.</p>
<p>H) Técnico en mergullo a media profundidade.</p>
<p>Esta titulación profesional capacita para:</p>
<p>1. Utilización de equipos autónomos, con subministración desde superficie e campás húmidas.</p>
<p>2. Efectuar intervencións hiperbáricas e subacuáticas ata a profundidade de 60 metros, con aire e nitróxeno.</p>
<p>3. Exerce-las mesmas atribucións que os posuidores das seguintes especialidades subacuáticas profesionais:</p>
<p>Instalacións e sistemas de mergullo.</p>
<p>Reparacións a flotación e salvamento de buques.</p>
<p>Corte e soldadura subacuáticas.</p>
<p>Obras hidráulicas.</p>
<p>Explosivos subacuáticos.</p>
<p>4. Poder actuar como axudante do mergullador instructor en cursos de mergullo profesional (ata mergullador profesional de 2ª clase).</p>
<p>5. Poder optar ó título de mergullador profesional de lª clase, despois dun ano de obte-la tarxeta profesional, e demostrando te-la experiencia no campo profesional requirida regulamentariamente.</p>
<p>Para poder optar á posesión do título profesional de técnico en mergullo a media profundidade cómpre estar en posesión do título académico de técnico de mergullo a media profundidade regulado polos reais decretos 727 e 750/1994, (BOE nº 150, do 24-6-1994, e nº 171, do 19-7-1994, respectivamente).</p>
<p>Artigo 4º</p>
<p>Establécense as seguintes especialidades subacuáticas profesionais:</p>
<p>-Instalacións e sistemas de mergullo.</p>
<p>-Reparacións a flotación e salvamento de buques.</p>
<p>-Corte e soldadura subacuáticas.</p>
<p>-Obras hidráulicas.</p>
<p>-Explosivos subacuáticos.</p>
<p>-Salvamento e rescate subacuáticos.</p>
<p>-Inspección subacuática e ensaios non destructivos.</p>
<p>-Mergullo en ambientes hiperbáricos e subacuáticos especiais e contaminados.</p>
<p>-Mostraxe e inspección biolóxica.</p>
<p>As citadas especialidades capacitan para:</p>
<p>1. A aplicación no campo profesional das actividades comprendidas na especialidade que posúa en relación coa categoría profesional que lle corresponda.</p>
<p>2. Participar na docencia das materias da especialidade e nas condicións que indique o título de mergullo que posúa.</p>
<p>3. Poder optar ós títulos de mergullador de lª clase, cumprindo os demais requisitos esixidos para a obtención do dito título.</p>
<p>Para acceder ás referidas especialidades será necesario posuí-lo título de mergullador profesional de 2ª clase.</p>
<p>Artigo 5º</p>
<p>As titulacións profesionais e as súas atribucións para o exercicio do mergullo profesional utilizando técnicas clásicas son:</p>
<p>A) Escafandrista de pequena profundidade.</p>
<p>Esta titulación profesional capacita para a utilización de equipos de aire de mergullo clásico mediante equipos de casco ríxido, en directa dependencia de medios auxiliares situados na superficie, limitada a efectuar inmersións ata unha profundidade de 25 metros.</p>
<p>B) Escafandrista de grande profundidade.</p>
<p>Esta titulación profesional capacita para:</p>
<p>1. Utilización de equipos de aire de mergullo clásico mediante equipos de casco ríxido, en directa dependencia de medios auxiliares situados na superficie.</p>
<p>2. Utilización de equipos especiais de mergullo clásico con mestura de gases ata a profundidade que permita a lexislación vixente.</p>
<p>3. Actuar como axudante do escafandrista instructor na instrucción de alumnos de mergullo clásico nos que estea capacitado e por proposta previa do centro de ensino.</p>
<p>C) Escafandrista instructor.</p>
<p>Esta titulación profesional capacita para:</p>
<p>1. Utilización dos mesmos equipos de mergullo clásico permitidos ós escafandristas de grande profundidade e nas mesmas condicións.</p>
<p>2. Dirixi-la instrucción de alumnos de mergullo clásico de pequena e de grande profundidade.</p>
<p>Artigo 6º</p>
<p>As condicións e requisitos para poder obte-las titulacións profesionais son:</p>
<p>1. Ter cumpridos dezaoito anos de idade. Os de mergullo en apnea e Iniciación ó mergullo profesional poderán obterse cumpridos os 16 anos con autorización paterna.</p>
<p>2. Supera-lo exame médico de aptitude para a práctica das actividades subacuáticas profesionais.</p>
<p>3. Superar exame psicotécnico de aptitude para a práctica de mergullo profesional.</p>
<p>4. Supera-lo test de compresión e tolerancia ó osíxeno hiperbárico nos límites que se establezan, excepto para o mergullador en apnea.</p>
<p>5. Supera-las probas físicas en terra e en piscina.</p>
<p>6. Supera-lo curso de formación e as probas correspondentes.</p>
<p>7. Acredita-la realización dun curso primeiros auxilios para mergulladores profesionais, no nivel que se determine.</p>
<p>A Consellería de Pesca, Marisqueo e Acuicultura establecerá os niveis esixibles de cumprimento dos requisitos para acceso ás actividades subacuáticas profesionais.</p>
<p>Artigo 7º</p>
<p>Os mergulladores profesionais deberán estar en posesión da correspondente tarxeta de identidade profesional que será emitida pola Consellería de Pesca, Marisqueo e Acuicultura, por solicitude do interesado, na forma que se determine regulamentariamente.</p>
<p>A tarxeta emitida terá unha validez de 5 anos e será anotada no Rexistro de Titulacións da Dirección Xeral de Formación Pesqueira e Investigación.</p>
<p>Para renovala será preciso cumpri-lo requisito 2 do artigo 6º e, se é o caso, o 7º do citado artigo.</p>
<p>Artigo 8º</p>
<p>Para o exercicio da súa actividade profesional o mergullador deberá estar en posesión do diario de mergullo profesional, expedido pola Xunta de Galicia onde consten, ademais dos datos persoais e fotografía do titular, as súas titulacións de mergullo profesional, recoñecementos médicos periódicos e as eventuais restriccións ó exercicio do mergullo.</p>
<p>No diario de mergullo profesional rexistraranse as autorizacións de mergullo que lle sexan concedidas pola autoridade competente. O titular rexistrará nas follas correspondentes do diario cada unha das intervencións hiperbáricas en que participe, asinadas polo xefe de equipo e referendadas pola empresa.</p>
<p>Artigo 9º</p>
<p>O desenvolvemento das actividades subacuáticas quedará suxeito ás limitacións que poidan establece-las administracións competentes en razón do lugar onde se realice ou da finalidade do mergullo.</p>
<p>Artigo 10º</p>
<p>As normas do presente decreto non son de aplicación ó mergullo militar.</p>
<p>Disposición adicional</p>
<p>Modifícase o número 6 do anexo I do Decreto 428/1993, do 17 de decembro, polo que se regula</p>
<p>e refunde a normativa en materia de formación náutico-pesqueira, que quedará redactada como segue:</p>
<p>6. Titulacións de mergullo profesional e actividades subacuáticas.</p>
<p>6.1. Titulacións de mergullo profesional.</p>
<p>6.1.1. Mergullador en apnea.</p>
<p>6.1.2. Iniciación ó mergullo profesional.</p>
<p>6.1.3. Mergullador profesional de 20 clase restrinxido.</p>
<p>6.1.4. Mergullador profesional de 20 clase.</p>
<p>6.1.5. Mergullador profesional de l0 clase.</p>
<p>6.1.6. Mergullador instructor profesional.</p>
<p>6.1.7. Escafandrista de pequena profundidade.</p>
<p>6.1.8. Escafandrista de grande profundidade.</p>
<p>6.1.9. Escafandrista instructor.</p>
<p>6.1.10. Operador de cámaras</p>
<p>6.1.11. Técnico en mergullo a media profundidade (F.P. R.D. 727 e 750/94).</p>
<p>6.2 Especialidades subacuáticas profesionais.</p>
<p>6.2.1. Instalacións e sistemas de mergullo.</p>
<p>6.2.2. Reparacións a flotación e salvamento de buques.</p>
<p>6.2.3. Corte e soldadura subacuáticas.</p>
<p>6.2.4. Obras hidráulicas.</p>
<p>6.2.5. Explosivos subacuáticos.</p>
<p>6.2.6. Salvamento e rescate subacuáticos.</p>
<p>6.2.7. Inspección subacuática e ensaios non destructivos.</p>
<p>6.2.8. Mergullo en ambientes hiperbáricos e subacuáticos especiais e contaminados.</p>
<p>6.2.9. Mostraxe e inspección biolóxica.</p>
<p>Disposicións derradeiras</p>
<p>Primeira.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Segunda.-Facúltase a Consellería de Pesca, Marisqueo e Acuicultura, para dicta-las disposicións necesarias para o desenvolvemento do presente decreto.</p>
<p>Santiago de Compostela, quince de maio de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Amancio Landín Jaraiz</p>
<p>Conselleiro de Pesca, Marisqueo e Acuicultura</p>
<p>4995</p>

