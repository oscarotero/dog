---
date: '1997-05-08'
id: '6112'
page: 4
number: 87
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 30 de abril de 1997 pola que se dan instruccións para a conmemoración
  do Día das Letras Galegas nos centros de ensino non universitarios.
range: Orde
url: 'https://www.xunta.gal/dog/Publicados/1997/19970508/Anuncio6112_gl.html'
---
<p>A institucionalización pola Real Academia Galega, a partir de 1963, do Día das Letras Galegas o 17 de maio, foi sen dúbida un acontecemento que ano tras ano colleu pulo e resonancia na nosa sociedade, de tal xeito que en toda a Comunidade Autónoma galega se proxecta a figura homenaxeada e serve, ó mesmo tempo, para reflexionar sobre Galicia, sobre a súa lingua e sobre a súa cultura.</p>
<p>A Real Academia Galega tomou como punto de partida para a celebración desta efeméride a publicación no ano 1863 de Cantares Gallegos, de Rosalía de Castro.</p>
<p>O Goberno galego declara o ano 1997 como Ano de Ánxel Fole, unha das personalidades que máis contribuíu ó coñecemento do noso país. Creador e impulsor de innumerables iniciativas culturais que abranguen diversos campos, foi un destacado escritor que soubo describir dunha maneira insuperable as paisaxes e a natureza galega, contribuíndo cos seus traballos a dar a coñecer mellor a nosa terra non só en Galicia senón mesmo fóra dela.</p>
<p>Os galegos de todo o mundo debémoslle recoñecemento a esta personalidade da nosa cultura e das nosas letras, polo que debemos contribuír non só a dar a coñecer na nosa terra a figura deste galego insigne, e a súa obra, senón tamén a animar ós galegos a segui-lo seu exemplo de traballador incansable a prol do seu país.</p>
<p>Por iso, esta consellería,</p>
<p>DISPÓN:</p>
<p>Primeiro.-Durante o mes de maio destacarase en tódolos centros docentes da Comunidade Autónoma galega a importancia que ten para Galicia o Día das Letras Galegas.</p>
<p>Segundo.-O profesorado, de acordo coa liña que estableza o consello escolar de cada centro, programará as actividades escolares que considere oportunas para un mellor coñecemento desta data.</p>
<p>Terceiro.-En calquera caso, cando menos, dedicarase en cada un dos grupos de cada curso unha hora ó desenvolvemento dunha lección ou conferencia-coloquio, adaptada á idade do alumnado, na que se poña de manifesto a importancia que ten para Galicia a nosa lingua, facendo referencia ó persoeiro homenaxeado este ano: Ánxel Fole.</p>
<p>Santiago de Compostela, 30 de abril de 1997.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>3393</p>

