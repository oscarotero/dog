---
date: '1997-06-18'
id: F66E
page: 5
number: 116
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: I. DISPOSICIÓNS XERAIS
title: >-
  Decreto 142/1997, do 5 de xuño, sobre vivendas en réxime de alugueiro para
  xoves.
range: Decreto
url: 'https://www.xunta.gal/dog/Publicados/1997/19970618/AnuncioF66E_gl.html'
---
<p>A política de vivenda da Xunta de Galicia ten o fin de garanti-lo dereito constitucional a unha vivenda digna e axeitada, especialmente para os sectores con menos capacidade económica.</p>
<p>De acordo cos artigos 47 e 48 da Constitución española, os poderes públicos promoverán as condicións necesarias e establecerán as normas pertinentes para facer efectivo este dereito así como para promove-la participación da xuventude no desenvolvemento político, social e económico.</p>
<p>Na actualidade, o problema da vivenda para xoves ten unha grande transcendencia social, demandando programas de actuación prioritaria que favorezan a súa autonomía personal mediante a súa integración social e o acceso á vivenda. Son maioría os xoves que teñen dificultades para acceder a unha vivenda, atrasando a saída do seu lugar de orixe e a súa autonomía personal. Por outra banda, en numerosas ocasións, os xoves que se dispoñen a iniciar estudios superiores deben abandona-la familia e fixa-la súa residencia preto da universidade, o que carrexa gastos que algunhas unidades familiares non están en disposición de afrontar. Neste sentido xorde o compromiso de remover obstáculos desta índole, canalizando esforzos para facilitar non só a autonomía persoal dos xoves, senón tamén o acceso á educación e ó desenvolvemento da personalidade.</p>
<p>En aplicación do Plan de Vivenda 1996-1999, o presente decreto supón a regulación na Comunidade Autónoma de Galicia da promoción de vivendas en réxime de alugueiro para xoves ó abeiro do artigo 1.4º do Real decreto 2190/1995, do 28 de decembro, sobre medidas de actuacións protexibles en materia de vivenda e solo, así como o establecemento de axudas complementarias ás do Estado, con cargo ós orzamentos da Comunidade Autónoma, e destinadas igualmente ós promotores destas actuacións.</p>
<p>Na súa virtude, por proposta do conselleiro de Política Territorial, Obras Públicas e Vivenda e logo de deliberación do Consello da Xunta de Galicia na súa reunión do día cinco de xuño de mil novecentos noventa e sete,</p>
<p>DISPOÑO:</p>
<p>Artigo 1º.-Finalidade.</p>
<p>O presente decreto ten por obxecto:</p>
<p>1. Regula-la promoción de vivendas en réxime de alugueiro para xoves ó abeiro do establecido no</p>
<p>artigo 1.4º do Real decreto 2190/1995, do 28 de decembro, sobre medidas de actuacións protexibles en materia de vivenda e solo para o período 1996-1999.</p>
<p>2. Logo de cualificación como vivendas de protección oficial de réxime xeral, concedérlle-las axudas previstas no referido real decreto ós promotores destas actuacións, así como as que se establecen con cargo ós orzamentos da Comunidade Autónoma.</p>
<p>Artigo 2º.-Características das vivendas.</p>
<p>1. A superficie útil das vivendas no poderá ser superior a 50 metros cadrados.</p>
<p>2. Cada promoción ou edificio deberá conte-la reserva para minusválidos fixada nas disposicións aplicables.</p>
<p>3. A configuración das vivendas deberá permitir que poidan ser destinadas a dúas persoas como mínimo.</p>
<p>Artigo 3º.-Características do edificio.</p>
<p>O uso maioritario do edificio será residencial e a superficie máxima que poderá destinarse a servicios comúns, computable para efectos de obte-las axudas previstas, será equivalente ó 15 por 100 da superficie útil total destinada a vivendas, ou o 20 por 100 no caso de que a actuación comprendese operacións de rehabilitación.</p>
<p>Deben cumprirse as disposicións do Decreto 286/1992, do 8 de outubro, sobre accesibilidade e eliminación de barreiras.</p>
<p>Artigo 4º.-Destino das vivendas.</p>
<p>1. A vinculación ó réxime de alugueiro das vivendas deberá axustarse ós prazos establecidos para a vivenda de protección oficial de réxime xeral destinada a alugueiro.</p>
<p>2. Os destinatarios das vivendas deberán reuni-las seguintes condicións:</p>
<p>a) Que teñan unha idade comprendida entre 18 e 30 anos.</p>
<p>b) Que non sexan propietarios de ningunha vivenda de protección oficial nin doutra vivenda libre no mesmo concello.</p>
<p>c) Que os seus ingresos familiares ponderados non superen 3,5 veces o salario mínimo interprofesional.</p>
<p>Entenderanse por ingresos familiares ponderados os da unidade familiar do inquilino ou, no seu defecto, da unidade familiar á que pertenzan.</p>
<p>3. As vivendas destinaranse a domicilio habitual e permanente dos arrendatarios. Nos contratos de</p>
<p>alugueiro deberá incluírse, como cláusula obrigatoria, a prohibición de cede-la vivenda, por calquera título, por parte do arrendatario.</p>
<p>Artigo 5º.-Condicións dos arrendamentos.</p>
<p>Os arrendamentos das vivendas axustaranse ás seguintes condicións:</p>
<p>a) A renda anual inicial será como máximo equivalente ó 7,5% do prezo de venda que correspondería a unha vivenda de protección oficial en réxime xeral cualificada provisionalmente na data do contrato de alugueiro.</p>
<p>b) A renda inicial poderá ser actualizada anualmente de acordo coa evolución do índice xeral de prezos ó consumo.</p>
<p>c) O arrendador poderá percibir, ademais da renda inicial ou revisada, o custo real dos servicios dos que goce o inquilino e que sexan satisfeitos polo propietario, así como as operacións autorizadas pola lexislación vixente.</p>
<p>d) O propietario deberá entregarlles ós arrendatarios as vivendas en condicións adecuadas de uso e conservación.</p>
<p>e) En garantía do bo mantemento e do uso adecuado da vivenda, deberá depositarse, por parte do arrendatario, unha fianza por un importe dunha mensualidade, de acordo co disposto na lexislación aplicable en materia de fianzas.</p>
<p>Os contratos de alugueiro terán carácter anual e serán prorrogables segundo o establecido no artigo 9 da Lei de arrendamentos urbanos. Non obstante, transcorrida a devandita prórroga legal, o contrato poderá ser novamente prorrogado por períodos anuais por acordo das partes, sempre que o arrendatario non superase a idade de 30 anos no momento do inicio de cada prórroga.</p>
<p>Artigo 6º.-Obrigas dos propietarios.</p>
<p>As reparacións necesarias e as operacións de mantemento co fin de conserva-la vivenda en condicións de uso adecuado, serán por conta do arrendador, propietario do edificio ou da empresa xestora administradora, de conformidade co que establece a lexislación de arrendamentos urbanos.</p>
<p>O promotor deberá dispor da documentación necesaria para que a Administración poida comprobar que os inquilinos cumpren os requisitos esixidos.</p>
<p>Artigo 7º.-Vivendas destinadas a universitarios.</p>
<p>1. Cando as actuacións protexibles recollidas neste decreto sexan promovidas pola universidade, ou entidades ou empresas que con ela colaboren xa sexan de titularidade pública ou privada, e se destinen</p>
<p>a estudiantes universitarios, os límites de ingresos a que se refire o apartado c) do punto 2 do artigo 4º, non se terán en conta.</p>
<p>2. Así mesmo, o contrato que estableza a universidade ou as empresas ou entidades que con ela colaboren terá carácter anual, se ben poderá prolongarse durante o período que duren os estudios universitarios.</p>
<p>3. Para o acceso ás vivendas polos estudiantes universitarios, a universidade establecerá as condicións de tutela e baremación.</p>
<p>Artigo 8º.-Axudas económicas.</p>
<p>1. Con cargo ós orzamentos do Ministerio de Fomento, o Instituto Galego da Vivenda e Solo recoñeceralles ós promotores destas actuacións que se cualifiquen como vivendas de protección oficial en réxime xeral, as axudas establecidas nos artigos 11 e seguintes do Real decreto 2190/1995, do 28 de decembro, para as promocións de vivendas en arrendamento.</p>
<p>2. Con cargo ós orzamentos do Instituto Galego da Vivenda e Solo concederáselles ós promotores unha subvención que terá carácter complementario coa recoñecida a cargo do Ministerio de Fomento.</p>
<p>3. Ó abeiro do Plan de Vivenda 1996-1999, as axudas económicas contidas neste decreto financiaranse, polo que respecta ó exercicio de 1997, con cargo ó crédito existente na aplicación orzamentaria 06.50.331A.783 do vixente orzamento de gastos do Instituto Galego da Vivenda e Solo. As axudas que se vaian conceder en exercicios futuros estarán condicionadas ás dispoñibilidades orzamentarias que para tal fin se establezan.</p>
<p>Artigo 9º.-Características das axudas outorgadas polo Ministerio de Fomento.</p>
<p>Os promotores que obtivesen o préstamo cualificado terán dereito ás seguintes axudas:</p>
<p>a) Subsidiación do préstamo cualificado. O tipo de xuro subsidiado será do 7 por 100 anual, tanto durante o período de carencia como durante o período de amortización, sempre que se manteña o destino das vivendas.</p>
<p>b) Subvención equivalente ó 15 por 100 do prezo máximo de venda que correspondería a unha vivenda de protección oficial de réxime xeral no momento da súa cualificación definitiva.</p>
<p>O aboamento da subvención farase unha vez obtida a cualificación definitiva e en función das vivendas arrendadas.</p>
<p>Artigo 10º.-Características das axudas outorgadas pola Comunidade Autónoma.</p>
<p>O Instituto Galego da Vivenda e Solo subvencionará ós promotores de vivendas de protección oficial en réxime xeral, destinadas a xoves que teñan unha idade comprendida entre 18 e 30 anos, na contía do 20 por 100 do prezo máximo ó que se poide vender unha vivenda de protección oficial de réxime xeral no momento da cualificación definitiva.</p>
<p>O aboamento da subvención farase efectivo unha vez obtida a cualificación definitiva.</p>
<p>O incumprimento de calquera dos requisitos e condicións esixidos no presente decreto para a obtención destas axudas, sen prexuízo das sancións que puidese corresponder conforme a lexislación vixente, determinará o reintegro das subvencións satisfeitas pola Comunidade Autónoma incrementadas cos xuros legais desde a súa percepción.</p>
<p>Artigo 11º.-Presentación de solicitudes.</p>
<p>As solicitudes, así como a documentación que debe achegarse para que estas actuacións obteñan a cualificación de vivendas de protección oficial, axustaranse ós modelos que se establecen no anexo deste decreto e poderán presentarse, desde a súa data de entrada en vigor, nas delegacións provinciais do Instituto Galego da Vivenda e Solo ou conforme ó disposto no artigo 38.4º da Lei de réxime xurídico das administracións públicas e do procedemento administrativo común.</p>
<p>Disposición adicional</p>
<p>As disposicións do presente decreto serán de aplicación ás actuacións que entre a data da súa entrada en vigor e o 31 de decembro de 1999 obtivesen a cualificación provisional de vivendas de protección oficial.</p>
<p>En todo caso, a súa vixencia, para efectos do recoñecemento do dereito a acceder ó financiamento cualificado e demais axudas económicas previstas, estará supeditada ás seguintes limitacións:</p>
<p>1. No que respecta ó recoñecemento e ó exercicio dos dereitos de obtención do financiamento cualificado e demais axudas estipuladas no artigo 8º.1 do presente decreto con cargo ós fondos do Estado, quedarán limitados polo esgotamento dos volumes de recursos asignados segundo o establecido nos artigos 1.6º e 58 do Real decreto 2190/1995, do 28 de decembro.</p>
<p>2. No que respecta ás axudas do artigo 8º.2 do presente decreto, con cargo ós orzamentos do Instituto Galego da Vivenda e Solo, quedarán limitadas polo esgotamento dos volumes de recursos asignados ó Plan Cuadrienal de Vivenda 1996-1999 pola Comunidade Autónoma e, sendo estas axudas complementarias das recoñecidas con cargo ós fondos do Estado, quedarán igualmente condicionadas polo esgotamento dos volumes asignados de acordo co parágrafo anterior.</p>
<p>Disposicións derradeiras</p>
<p>Primeira.-No non previsto neste decreto seguirase o establecido na lexislación de vivendas de protección oficial, no Real decreto 2190/1995, do 28 de decembro, e disposicións de desenvolvemento.</p>
<p>Segunda.-A Consellería de Política Territorial, Obras Públicas e Vivenda poderán dicta-las disposicións que requira a aplicación e desenvolvemento do presente decreto.</p>
<p>Tercera.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, cinco de xuño de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>José Cuíña Crespo</p>
<p>Conselleiro de Política Territorial, Obras Públicas</p>
<p>e Vivenda</p>
<p>4602</p>

