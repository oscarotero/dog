---
date: '1998-11-17'
id: 47DA
page: 12
number: 223
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 6 de novembro de 1998 pola que se modifica a Orde do 23 de xullo de
  1998, pola que se establecen as medidas necesarias para a aplicación, na
  Comunidade Autónoma de Galicia, do programa de abandono voluntario e
  definitivo da producción leiteira.
range: Orde
url: 'https://www.xunta.gal/dog/Publicados/1998/19981117/Anuncio47DA_gl.html'
---
<p>O Real decreto 1486/1998, do 10 de xullo, sobre modernización e mellora da competitividade do sector lácteo estableceu, na súa disposición adicional terceira, un programa nacional de abandono voluntario, definitivo e indemnizado da producción leiteira para o período 1998/1999; diponse, no seu artigo 7.2º, que o prazo para a presentación das solicitudes de indemnización sería de dous meses a partir da publicación do programa de abandono no Boletín Oficial del Estado.</p>
<p>Ó abeiro do citado Real decreto 1486/1998, a Orde da consellería, do 23 de xullo de 1998, pola que se estableceron as medidas necesarias para a aplicación, na Comunidade Autónoma de Galicia, do programa de abandono voluntario e definitivo da producción leiteira (DOG nº 145, do 29 de xullo) dispuña, no seu artigo 3, parágrafo 3º, que o prazo de presentación de solicitudes para acollerse ó programa nacional de abandono durante o período 1998/1999 remataría o 12 de setembro de 1998.</p>
<p>Posteriormente, o Real decreto 1931/1998, do 11 de setembro (BOE nº 219, do 12 de setembro), ampliou o prazo de presentación de solicitudes, establecido no devandito Real decreto 1486/1998, polo que, por orde da Consellería de Agricultura, Gandería e Política Agroalimentaria do 14 de setembro de 1998 (DOG do 15 de setembro) se ampliou, tamén</p>
<p>o antedito prazo de presentación de solicitudes ata o 31 de outubro deste ano.</p>
<p>Mais, por Orde do 30 de outubro de 1998, do Ministerio de Agricultura, Pesca e Alimentación, volveuse amplia-lo devandito prazo de presentación de solicitudes ata o 30 de novembro do ano que corre, ademais de establecerse un prazo máximo para a xustificación do cumprimento de determinados requisitos, antes do aboamento da axuda por parte dos beneficiarios.</p>
<p>En consecuencia, de acordo co disposto no artigo 31.1º.3ª do Estatuto de autonomía de Galicia, e en uso das facultades que me confire a Lei 1/1983, do 22 de febreiro, reguladora da Xunta e do seu presidente,</p>
<p>RESOLVO:</p>
<p>Artigo único.-Modifícanse os artigos 3.3º e 8.1º da orde da Consellería de Agricultura, Gandería e Política Agroalimentaria, do 23 de xullo de 1998, pola que se establecen as medidas necesarias para a aplicación, na Comunidade Autónoma de Galicia, do programa de abandono voluntario e definitivo da producción leiteira, que quedan redactados do seguinte xeito:</p>
<p>«3.3º. O prazo de presentación rematará o 30 de novembro de 1998.</p>
<p>8.1º. No prazo de 2 meses desde a notificación da resolución de concesión da axuda e, en todo caso, antes do 31 de marzo de 1999, os beneficiarios deberán acreditar debidamente o cumprimento do seguinte:».</p>
<p>Disposición derradeira</p>
<p>Esta orde entrará en vigor o mesmo día ó da súa publicación no Diario Oficial de Galicia.</p>
<p>Santiago de Compostela, 6 de novembro de 1998.</p>
<p>Cástor Gago Álvarez</p>
<p>Conselleiro de Agricultura, Gandería</p>
<p>e Política Agroalimentaria</p>
<p>10283</p>

