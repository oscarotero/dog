---
date: '1998-11-17'
id: '47E2'
page: 12
number: 223
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 19 de outubro de 1998, da Delegación Provincial da Coruña, pola
  que se dispón a inscrición no rexistro e a publicación, no Diario Oficial de
  Galicia, do convenio colectivo da empresa Ángel López Soto, S.L.
range: Resolución
url: 'https://www.xunta.gal/dog/Publicados/1998/19981117/Anuncio47E2_gl.html'
---
<p>Visto o expediente do convenio colectivo da empresa Ángel López Soto, S.L. que tivo entrada nesta delegación provincial o día 24-9-1998, e posteriormente rectificado con data do 15-10-1998, subscrito en representación da parte económica pola empresa, e, da parte social polo comité de empresa o día 1-9-1998, de conformidade co disposto no artigo 90.2º e 3º da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autó</p>
<p>noma de Galicia en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 19 de outubro de 1998.</p>
<p>Mª Reyes Carabel Pedreira</p>
<p>Delegada provincial da Coruña</p>
<p>Convenio colectivo da empresa Ángel López Soto, S.L.</p>
<p>Artigo 1º.-Ámbito de aplicación.</p>
<p>O convenio colectivo será de aplicación a tódolos traballadores e traballadoras que presten servicios no centro de traballo, sito en Couso-Aguiño, da empresa Ángel López Soto, S.L.</p>
<p>Artigo 2º.-Vixencia e duración.</p>
<p>As normas establecidas no presente convenio colectivo serán aplicables desde o 1º de outubro de 1998 ata o 31 de decembro do ano 2000.</p>
<p>De conformidade coa lexislación vixente, este convenio darase por denunciado tres meses antes da data de finalización, comprometéndose ámbalas partes a comeza-los trámites de negociación dun novo convenio a partir da dita data.</p>
<p>Artigo 3º.-Condicións máis beneficiosas.</p>
<p>Respectaranse as condicións persoais que sexan máis beneficiosas cas establecidas neste convenio colectivo e que de forma individual puidesen goza-los traballadores e traballadoras desta empresa.</p>
<p>Artigo 4º.-Retribucións salariais.</p>
<p>Os salarios aplicables serán os reflectidos na táboa salarial anexa, cantidades ás que se chega incrementando 5.000 pesetas lineais ós salarios establecidos ata o de agora.</p>
<p>Artigo 5º.-Revisións salariais.</p>
<p>Os salarios establecidos sufrirán unha revisión o primeiro de xaneiro de 1999 e o primeiro do ano 2000. Estas revisións salariais serán igual ó incremento do IPC previsto polo Goberno máis unha cantidade fixa de dúas mil cincocentas pesetas que se aplicará sobre os salarios vixentes o 31 de decembro do ano anterior.</p>
<p>Artigo 6º.-Antigüidade.</p>
<p>Os traballadores/ras percibirán polo concepto de antigüidade un 5 % sobre o salario base que corres</p>
<p>ponda a cada categoría profesional por cada trienio de permanencia ó servicio da empresa.</p>
<p>Artigo 7º.-Pagas extraordinarias.</p>
<p>Os traballadores e traballadoras teñen dereito a percibir dúas gratificacións extraordinarias ó ano, chamadas extra de verán e extra do Nadal. O importe de cada unha delas será igual a 30 días de salario base máis a antigüidade que corresponda.</p>
<p>Artigo 8º.-Vacacións anuais.</p>
<p>As vacacións anuais para tódolos empregados e empregadas da empresa Ángel López Soto, S.L., será igual a 30 días naturais, e aplicarase o seguinte réxime para o seu desfrute:</p>
<p>a) Establecerase un calendario anual dentro do primeiro trimestre do ano entre a dirección da empresa e o comité de empresa.</p>
<p>b) Gozaranse 15 días nos meses de xullo, agosto e setembro e outros 15 días en decembro.</p>
<p>c) Os 15 días que se gocen nos meses de xullo a setembro estableceranse por quendas a pedimento dos traballadores e traballadoras, e tendo como límite que non poderán coincidir por quincena máis dunha sexta parte do cadro de persoal.</p>
<p>d) Os 15 días no mes de decembro, e posiblemente os primeiros de xaneiro do ano seguinte, gozaraos conxuntamente todo o persoal. Exceptúase desta norma o persoal de mantemento, que gozará das vacacións por acordo coa empresa.</p>
<p>e) De coincidiren máis solicitantes, nalgunha quincena, das que poden realiza-las vacacións conxuntamente, nos meses de xullo a setembro, concederanse en primeiro lugar por orde de antigüidade; despois, por orde alfabética e rotando en anos sucesivos.</p>
<p>f) Calquera excepción ós criterios establecidos anteriormente será atendida na medida das posibilidades pola dirección da empresa, coa comunicación preceptiva ó comité de empresa.</p>
<p>g) As vacacións serán retribuídas a razón de 30 días de salario base que corresponda pola categoría profesional e maila antigüidade correspondente.</p>
<p>Artigo 9º.-Xornada laboral.</p>
<p>A xornada laboral será de 7,30 horas diarias para as traballadoras/res con xornada intensiva de mañá, e realizarase de luns a venres; dentro da devandita xornada, terán dereito a 30 minutos para o bocadillo.</p>
<p>Para o persoal con xornada partida, a xornada laboral será de 8 horas diarias; dentro desa xornada terán dereito a 20 minutos para o bocadillo.</p>
<p>A xornada nocturna será 8 horas diarias, e terán dereito a 20 minutos de descanso.</p>
<p>Artigo 10º.-Horas extraordinarias.</p>
<p>Acórdase reducir ó máximo a realización de horas extraordinarias, e con obxecto de favorece-la creación de emprego.</p>
<p>As que sexan imprescindibles aboaranse a razón de 800 pesetas/hora para tódalas categorías.</p>
<p>O importe das horas extraordinarias sufrirá un incremento o primeiro de cada ano na porcentaxe experimentada polo resto dos conceptos retributivos.</p>
<p>As horas extraordinarias non motivadas por causa de forza maior serán de voluntaria realización por parte das traballadoras e traballadores afectados.</p>
<p>Terán a consideración de horas extraordinarias de forza maior as que sexan precisas para a reparación de sinistros ou danos extraordinarios e urxentes.</p>
<p>Artigo 11º.-Licencias.</p>
<p>As traballadoras e traballadores terán dereito ó uso de licencias retribuídas, tralo aviso previo e a posterior xustificación, nas seguintes situacións:</p>
<p>a) Matrimonio do traballador ou traballadora: quince días.</p>
<p>b) Tres días naturais no caso de enfermidade grave, ademais dos casos que precisen hospitalización e intervención cirúrxica de pais, pais políticos, cónxuxe ou fillos. Esta licencia de 3 días e nos mesmos casos, será aplicable a irmáns ou irmás que convivan no mesmo domicilio có productor.</p>
<p>c) Tres días naturais por nacemento de fillos/as.</p>
<p>d) Cinco días naturais por falecemento do cónxuxe ou fillos/as.</p>
<p>e) Tres días naturais no caso de falecemento de irmáns/ás, netos/as, avós/as, fillos/as políticos/as e irmáns/ás políticos.</p>
<p>f) Cumprimento dun deber público inescusable establecido polas leis e disposicións en vigor: polo tempo indispensable. Cando conste en norma legal ou convencional un período determinado, aplicarase o que esta dispoña en canto á duración da ausencia e a compensación económica.</p>
<p>g) Cambio de domicilio: un día.</p>
<p>h) Matrimonio dun fillo ou filla: un día.</p>
<p>i) As traballadoras e traballadores, por lactación dun fillo/a menor de nove meses, terán dereito a unha hora diaria de ausencia ó traballo, que poderán dividir en dúas fraccións. A muller podrá substituír este dereito pola reducción da xornada nunha hora diaria ó comezo ou ó final desta.</p>
<p>j) Para acudir á consulta médica, 8 horas anuais ampliables a 12 horas no suposto de necesita-la consulta dun médico especialista.</p>
<p>Artigo 12º.-Excedencias.</p>
<p>1. A excedencía poderá ser voluntaria ou forzosa. A forzosa, que dará dereito á conservación do posto de traballo e ó cómputo da antigüidade durante a súa vixencia, considerarase pola elección para un cargo público que imposibilite a asistencia ó traballo. O reintegro á empresa deberá ser solicitado dentro do mes seguinte ó cesamento no cargo público.</p>
<p>2. A traballadora ou traballador con, polo menos, unha antigüidade dun ano, ten dereito a que se lle recoñeza a posibilidade de situarse en excedencia voluntaria por un período non inferior a un ano e non superior a cinco. Non se poderá volver exercer este dereito ata despois de catro anos de finaliza-la anterior excedencia.</p>
<p>3. Igualmente poderán goza-la excedencia forzosa os traballadores e traballadoras que exerzan funcións sindicais durante o período que duren estas ou cando así o decida o sindicato ó que pertenza.</p>
<p>4. A traballadora ou traballador excedente voluntario, conserva só un dereito preferente para o seu reingreso ó seu posto de traballo, quedando ás expensas de que se produza unha vacante na súa categoría ou similar.</p>
<p>5. As solicitudes deberán ser contestadas nun prazo improrrogable de 15 días, entendéndose que son aceptadas de non recibir contestación.</p>
<p>6. De non se solicita-lo reingreso no prazo establecido, o traballador ou traballadora perderá tódolos dereitos.</p>
<p>Artigo 13º.-Dereitos sindicais.</p>
<p>Do comité de empresa:</p>
<p>A empresa e a comisión negociadora valoran como necesario reforza-la comunicación entre a dirección da empresa e o comité de empresa. Para tal fin, e ademais dos dereitos recoñecidos na lexislación laboral vixente, articularanse mecanismos de comunicación e relación en tódolos asuntos de interese para as traballadoras e traballadores, tales como:</p>
<p>a) Información previa da decisión de contratar novo persoal, así como o tipo de contratos que pretende realizar e a súa duración estimada.</p>
<p>b) Cambios na organización do traballo que impliquen modificación das condicións de traballo.</p>
<p>c) Valoración mensual das propostas ou opinións que puideran te-los traballadores e traballadoras sobre calquera procedemento productivo ou doutro tipo.</p>
<p>Dos dereitos á afiliación sindical:</p>
<p>A empresa recoñece o dereito de tódalas, e tódolos traballadores a afiliarse ó sindicato da súa preferencia, e non se exercerá acción ningunha que directa ou indirectamente puidera menoscaba-la afiliación sindical.</p>
<p>A empresa recoñece o dereito de tódalas traballadoras e traballadores a que lles sexa descontado da nómina mensual de salarios o importe da súa afiliación sindical, trala orde previa comunicada por escrito por parte do traballador ou traballadora.</p>
<p>Artigo 14º.-Incapacidade temporal.</p>
<p>As prestacións por incapacidade temporal derivada de accidente laboral, ocurrido no centro de traballo ou en desprazamentos a outros centros ou lugares</p>
<p>de traballo ou deses centros alleos ós respectivos domicilios, será igual ó cen por cento do salario que lle corresponda traballando normalmente. Estas retribucións percibiranse desde o primeiro día de baixa.</p>
<p>Artigo 15º.-Plus de nocturnidade.</p>
<p>As traballadoras e traballadores que realicen a súa xornada laboral das 10 da noite ás 6 da mañá percibirán, en concepto de plus de nocturnidade, o 25 % sobre o salario base que corresponda á súa categoría profesional. O dito plus percibirase en proporción ás horas ou días traballados.</p>
<p>Artigo 16º.-Plus de penosidade.</p>
<p>As traballadoras e traballadores que desempeñen o seu traballo en cámaras frigoríficas e de conxelación de forma habitual, continua ou discontinua, soportando temperaturas entre -18º C ou inferiores, percibirán un complemento igual ó 25% sobre o seu salario base e categoría, polo tempo traballado nesas condicións.</p>
<p>Artigo 17º.-Plus distancia e plus de actividade.</p>
<p>Os productores manterán e consolidarán os importes a que tiveran dereito o 30 de setembro de 1998.</p>
<p>Os importes manteranse invariables e polo tempo indefinido como un complemento retributivo ad personam, é dicir, non sufrirán modificacións en ningún sentido e por ningunha causa, extinguíndose xuntamente coa finalización do contrato do traballador ou traballadora afectado coa empresa. O dito complemento retributivo ad personam reflectirase nos recibos oficiais de salarios coa denominación de plus de distancia e o plus actividade.</p>
<p>Artigo 18º.-Seguridade e hixiene no traballo.</p>
<p>Dentro da vontade manifestada por ámbalas partes de mellora-las condicións de traballo para evitar enfermidades ou accidentes evitables, así como de aumenta-la eficiencia productiva e reduci-lo absentismo laboral, acórdase:</p>
<p>a) Aplica-la Lei de prevención de riscos laborais e, en particular, a elaboración dun mapa de riscos laborais na empresa.</p>
<p>b) Fomenta-la formación neste campo para que as actitudes de risco se reduzan ó máximo.</p>
<p>c) Realiza-los cambios precisos nas instalacións, etc., que se constaten como elementos de risco.</p>
<p>Artigo 19º.-Réxime contractual de aplicación.</p>
<p>As partes asinantes deste convenio colectivo manifestan a vontade de establece-la maior estabilidade no emprego en beneficio da maior eficacia productiva e seguridade do persoal traballador, con este fin acordan:</p>
<p>1. A empresa asume que a composición do cadro de persoal ó final da vixencia deste convenio colec</p>
<p>tivo quede establecida nunha relación aproximada dun 50% de traballadoras e traballadores fixos e máis un 50% de persoas sometidas a contratación temporal.</p>
<p>2. Os contratos temporais motivados pola fluctuación da carteira de pedidos e tamén para cubrir ausencias por vacacións, así como para a realización de liñas de producción estacionais terán unha duración máxima de 13,5 meses dentro dun período de 18 meses; de acordo co establecido no artigo 15.1º b) do texto refundido da Lei do Estatuto dos traballadores e mailas disposicións de desenvolvemento.</p>
<p>No caso de se concertar por período inferior a 12 meses, poderá ser prorrogado por acordo entre as partes, sen que a duración total do contrato poida ser superior ó máximo establecido.</p>
<p>Artigo 20.-Réxime disciplinario.</p>
<p>1. Concepto de infracción e facultade disciplinaria. Son infraccións as accións ou omisións do persoal que supoñan un incumprimento dos deberes laborais nos termos establecidos neste artigo.</p>
<p>A empresa poderá sanciona-las accións ou omisións das traballadoras ou traballadores que supoñan incumprimentos laborais, de acordo coa gradación das faltas e sancións establecidas nos apartados seguintes:</p>
<p>2. Gradación das faltas: toda falta cometida pola traballadora ou traballador clasificarase segundo a súa importancia, trascendencia e intención en leve, grave e moi grave.</p>
<p>3. Faltas leves. Considéranse faltas leves as seguintes:</p>
<p>a) Dunha a tres faltas de puntualidade na asistencia ó traballo sen a debida xustificación, no período dun mes.</p>
<p>b) Non comunicar previamente ou, se é o caso, dentro das 24 horas seguintes á falta, agás no caso de forza maior, a razón da non asistencia ó traballo, non sendo que se probe a imposibilidade de telo feito.</p>
<p>c) O abandono do servicio ou posto de traballo sen causa xustificada, mesmo por un tempo breve, se como consecuencia del se producise prexuízo de certa consideración á empresa ou ás compañeiras/os de traballo.</p>
<p>d) Pequenos descoidos na conservación ou mantemento dos equipos e material de traballo.</p>
<p>e) Non atende-los clientes e provedores coa corrección e a dilixencia debidas.</p>
<p>f) Non comunicarlle á empresa os cambios de residencia ou domicilio, sempre que se ocasione algún tipo de conflicto ou prexuízo a terceiros ou á empresa.</p>
<p>g) Faltar ó traballo un día ó mes sen causa xustificada.</p>
<p>h) Non comunicar coa puntualidade debida dos datos experimentados na familia que poidan afectar á Seguridade Social que teñan efectos tributarios.</p>
<p>i) As que supoñan incumprimentos de mandatos ordes dun superior no exercicio regulamentario das súas funcións.</p>
<p>j) Falta de asistencia non xustificada a cursos de formación teórica ou práctica, dentro da xornada ordinaria de traballo.</p>
<p>k) Discutir coas compañeiras/os, cos clientes ou provedores dentro da xornada de traballo.</p>
<p>1. Faltas graves. Consideraranse faltas graves as seguintes:</p>
<p>a) Máis de tres faltas non xustificadas de puntualidade na asistencia ó traballo cometidas no período dun mes.</p>
<p>b) Falta de 2 a 3 días ó traballo durante un período de 30 días sen causa xustificada. Abondará unha soa falta se tivera que relevar a un compañeiro/a, ou cando como consecuencia dela se lle causase un dano de consideración á empresa.</p>
<p>c) Falsidade na comunicación de datos familiares que puideren afectar á Seguridade Social ou Administración tributaria.</p>
<p>d) O entregarse a xogos durante a xornada de traballo de forma reiterada e causando, con iso, un prexuízo ó desenvolvemento laboral.</p>
<p>e) A desobediencia ás ordes ou mandatos dos superiores no exercicio regular das súas funcións, sempre que teñan trascendencia grave para a empresa.</p>
<p>f) A continuada e habitual falta de aseo e limpeza, de tal índole que provoque queixas xustificadas de compañeiros/as ou compañeiros de traballo.</p>
<p>g) O simular ou suplanta-la presencia doutro/outra ó traballo, asinando ou fichando por ela/el.</p>
<p>h) A neglixencia ou desidia no traballo que afecte á boa marcha deste; tamén terá tal consideración se, froito desta neglixencia, fose causa de accidente grave.</p>
<p>i) O realizar, sen o oportuno permiso, traballos particulares dentro da xornada, así como o emprego para usos propios de ferramentas, maquinaria, aparellos ou vehículos da empresa.</p>
<p>j) A reincidencia en falta leve (excluída a puntualidade) aínda que sexa de distinta natureza, dentro do trimestre mediada sanción escrita.</p>
<p>k) Calquera atentado á liberdade sexual de traballadoras/es por medio de manifestacións de tipo verbal ou físico, falta de respecto á intimidade ou dignidade da persoa.</p>
<p>2. Faltas moi graves. Consideraranse faltas moi graves as seguintes:</p>
<p>a) Máis de dez faltas non xustificadas de puntualidade na asistencia ó traballo, cometidas no</p>
<p>período de seis meses, ou 20 nun ano.</p>
<p>b) Faltas inxustificadas ó traballo durante tres días consecutivos ou cinco alternos no período dun mes.</p>
<p>c) Fraude, a deslealdade ou abuso de confianza nas xestións encomendadas e o roubo, tanto a calquera compañeira/ro de traballo como a calquera persoa dentro das dependencias da empresa ou fóra dela dentro da xornada laboral.</p>
<p>d) A simulación de enfermidade ou accidente. Considerarase que existe falta cando un traballador ou traballadora de baixa realice calquera traballo por conta allea ou conta propia que se manifesten incompatibles a criterio médico. Terá igualmente tal consideración, toda manipulación tendente a prolonga-la baixa por enfermidade.</p>
<p>e) O abandono do servicio ou do posto de traballo sen causa xustificada, aínda por breve tempo, se como consecuencia lle ocasiona un prexuízo á empresa ou ás compañeiras/ros de traballo, pon en perigo a seguridade ou é causa de accidente.</p>
<p>f) A embriaguez ou estado derivado do consumo de drogas, sempre que supoña algunha alteración nas facultades físicas ou psicolóxicas no desempeño das súas funcións.</p>
<p>g) Viola-la correspondencia e difundir datos confidenciais da empresa.</p>
<p>h) A realización de actividades que impliquen competencia desleal coa empresa.</p>
<p>i) Malos tratos de palabra ou de obra, o abuso de autoridade ou a falta grave de respecto e de consideración ós xefes e ás súas familias, así como a compañeiras/ros, subordinados, ós provedores e ós clientes da empresa.</p>
<p>j) A diminución voluntaria non xustificada e avaliable no rendemento no traballo.</p>
<p>k) A reincidencia en falta grave, aínda que sexa de distinta natureza, sempre que se cometa no período de dous meses e fose obxecto de sanción.</p>
<p>l) A desobediencia ás ordes e mandatos dos superiores en calquera materia de traballo, se implicar quebrantamento manifesto da disciplina e diso se derivase prexuízo evidente para a empresa ou para os compañeiros/as de traballo. Terán a consideración de abuso de autoridade os actos arbitrarios realizados con infracción manifesta e deliberada dos preceptos legais, e con prexuízo para as traballadoras/res realizados por directivos, xefes e mandos intermedios.</p>
<p>m) Os atentados contra a liberdade sexual das traballadoras/es que se produzan valéndose da superioridade laboral ou se exerzan sobre persoas especialmente vulnerables pola súa situación persoal ou laboral.</p>
<p>3. Réxime de sancións. Correspóndelle á empresa e ós seus representantes, no exercicio das facultades de dirección, impoñeren sancións nos termos recollidos no presente artigo.</p>
<p>As sancións das faltas requirirán a comunicación escrita á/ó traballadora/dor, facendo consta-la data e mailos feitos que a motivan.</p>
<p>A empresa informará a representación legal das/os traballadoras/res de toda sanción por falta grave ou moi grave que se impoña.</p>
<p>Imposta a sanción, o cumprimento temporal poderase dilatar ata un máximo de 60 días despois da data da súa imposición ou firmeza.</p>
<p>4. Sancións. As sancións máximas que se poderán impoñer a quen incorra en faltas leves, graves ou moi graves serán as seguintes:</p>
<p>a) Por faltas leves:</p>
<p>-Amoestación verbal.</p>
<p>-Amoestación por escrito.</p>
<p>b) Por faltas graves:</p>
<p>-Amoestación por escrito.</p>
<p>-Suspensión de emprego e soldo de dous a vinte días.</p>
<p>c) Por faltas moi graves:</p>
<p>-Amoestación por escrito.</p>
<p>-Suspensión de emprego e soldo de vinte a sesenta días.</p>
<p>-Despedimento.</p>
<p>5. Prescrición. Dependendo da súa gradación, as faltas prescriben ós seguintes días:</p>
<p>a) Faltas leves: 10 días.</p>
<p>b) Faltas graves: 20 días.</p>
<p>c) Faltas moi graves: 60 días.</p>
<p>A prescrición das faltas sinaladas empezará a contar a partir da data en que a empresa tivo coñecemento da súa comisión e, en todo caso, ós seis meses de se cometeren.</p>
<p>As/Os traballadoras/es que se consideren inxustamente sancionados poderán interpoñe-las reclamacións legais ante o Servicio de Mediación, Conciliación e Arbitraxe, así como ante o Xulgado do Social.</p>
<p>Logo da interposición de reclamacións legais tentarase un acordo.</p>
<p>Artigo 21º.-Comisión paritaria.</p>
<p>Créase unha comisión paritaria encargada de resolve-los problemas de interpretación do presente convenio colectivo.</p>
<p>Igualmente, a comisión paritaria encargarase de negociar un cadro de categorías profesionais.</p>
<p>A comisión paritaria estará composta pola comisión negociadora do convenio.</p>
<p>Disposición transitoria</p>
<p>Primeira.-En todo o non regulado no presente convenio colectivo se aplicará a lexislación laboral en vigor, especialmente o Estatuto dos traballadores.</p>
<p>Disposición derradeira</p>
<p>Acórdase remiti-lo texto orixinal do convenio colectivo á Delegación Provincial da Consellería de Xustiza, Interior e Relacións Laborais para o seu rexistro e publicación no BOP e máis no Diario Oficial de Galicia.</p>
<p>6. Táboas salariais 1998.</p>
<table><tbody><tr><td></td></tr>
<tr><td></td></tr>
<tr><td>Categoría profesional</td><td>Pesetas</td></tr>
<tr><td></td></tr>
</tbody></table>
<table><tbody><tr><td>Persoal de acabado, envasado e empaque:</td></tr>
<tr><td>Oficial de primeira</td><td>80.600</td></tr>
<tr><td>Oficial de segunda</td><td>79.600</td></tr>
<tr><td>Auxiliar</td><td>74.300</td></tr>
<tr><td>Aprendiz</td><td>68.040</td></tr>
<tr><td>Peonaxe:</td></tr>
<tr><td>Peón</td><td>74.300</td></tr>
<tr><td>Persoal de limpeza</td><td>74.300</td></tr>
<tr><td>Subalternos:</td></tr>
<tr><td>Almaceneiro</td><td>82.500</td></tr>
<tr><td>Conserxe</td><td>80.600</td></tr>
<tr><td>Cobrador</td><td>80.600</td></tr>
<tr><td>Basculeiro-pesador</td><td>80.600</td></tr>
<tr><td>Garda xurado</td><td>80.600</td></tr>
<tr><td>Garda vixilante</td><td>80.600</td></tr>
<tr><td>Ordenanza</td><td>80.600</td></tr>
<tr><td>Porteiro</td><td>80.600</td></tr>
<tr><td>Mozo de almacén</td><td>80.600</td></tr>
<tr><td>Técnicos non titulados:</td></tr>
<tr><td>Encargado xeral</td><td>120.000</td></tr>
<tr><td>Xefe de taller</td><td>120.000</td></tr>
<tr><td>Encargado de sección</td><td>110.000</td></tr>
<tr><td>Auxiliar de laboratorio</td><td>82.500</td></tr>
<tr><td>Oficina técnica de organización:</td></tr>
<tr><td>Xefes de organización</td><td>120.000</td></tr>
<tr><td>Técnico de organización de primeira</td><td>92.000</td></tr>
<tr><td>Técnico de organización de segunda</td><td>90.000</td></tr>
<tr><td>Auxiliar de organización</td><td>82.500</td></tr>
<tr><td>Técnicos de proceso de datos:</td></tr>
<tr><td>Xefe de proceso de datos</td><td>120.000</td></tr>
<tr><td>Operador de ordenador</td><td>87.300</td></tr>
<tr><td>Administrativos:</td></tr>
<tr><td>Xefe de administración</td><td>120.000</td></tr>
<tr><td>Oficial de primeira</td><td>92.000</td></tr>
<tr><td>Oficial de segunda</td><td>87.300</td></tr>
<tr><td>Auxiliar</td><td>82.100</td></tr>
<tr><td>Aspirante</td><td>68.040</td></tr>
<tr><td>Telefonista</td><td>74.300</td></tr>
<tr><td>Mantemento e servicios:</td></tr>
<tr><td>Oficial de primeira</td><td>92.000</td></tr>
<tr><td>Oficial de segunda</td><td>87.300</td></tr>
<tr><td>Axudante</td><td>74.300</td></tr>
<tr><td></td></tr></tbody></table>
<p>10296</p>

