---
date: '2008-02-14'
page: 2
number: 32
agency: CONSELLERÍA DE TRABALLO
section: I. DISPOSICIÓNS XERAIS
title: >-
  Decreto 14/2008, do 7 de febreiro, polo que se modifica o Decreto 536/2005, do
  6 de outubro, polo que se establece a estrutura orgánica da Consellería de
  Traballo, e se establece a estrutura orgánica básica do Instituto Galego de
  Seguridade e Saúde Laboral.
range: Decreto
---
<p>Por medio do Decreto 536/2005, do 6 de outubro, foi aprobada a estrutura orgánica da Consellería de Traballo. Esa estrutura foi obxecto de modificación polo Decreto 20/2007, do 22 de febreiro, co fin de facer máis áxil e eficaz a xestión administrativa da consellería.</p>
<p>A entrada en vigor da Lei 2/2007, do 28 de marzo, do traballo en igualdade das mulleres de Galicia, fai necesario modificar a estrutura orgánica da consellería para unha mellor execución e desenvolvemento das competencias e funcións atribuídas a esta.</p>
<p>Por outra banda, a aprobación da Lei 14/2007, do 30 de outubro, pola que se crea e regula o Instituto Galego de Seguridade e Saúde Laboral, fai necesario establecer a estrutura administrativa básica deste, sen prexuízo de que, con posterioridade e conforme o establecido na disposición adicional terceira da lei, se proceda á publicación do seu regulamento orgánico e funcional.</p>
<p>En consecuencia, por proposta do conselleiro de Traballo, logo do informe das consellerías de Presidencia, Administracións Públicas e Xustiza e de Economía e Facenda, e logo da deliberación do Consello da Xunta de Galicia, na súa reunión do día sete de febreiro de dous mil oito,</p>
<p>DISPOÑO:</p>
<p>Artigo único.-Modificación do Decreto 536/2005, do 6 de outubro, polo que se establece a estrutura orgánica da Consellería de Traballo.</p>
<p>O Decreto 536/2005, do 6 de outubro, polo que se establece a estrutura orgánica da Consellería de Traballo, queda modificado como segue:</p>
<p>Un. Modifícase o punto 2º do artigo 2.</p>
<p>«2. Quedan adscritos á Consellería de Traballo o Consello Galego de Relacións Laborais, creado pola Lei 7/1988, do 12 de xullo, e o Instituto Galego de Seguridade e Saúde Laboral, creado pola Lei 14/2007, do 30 de outubro».</p>
<p>Dous. Modifícase o punto 3º do artigo 4.dous do punto II. Secretaría Xeral.</p>
<p>«3. Subdirección Xeral de Apoio Técnico Xurídico.</p>
<p>Esta unidade terá ao seu cargo:</p>
<p>-O estudo e tramitación das propostas de disposicións de carácter xeral e a elaboración das compilacións e propostas de refundición das normas emanadas polos distintos centros directivos da consellería.</p>
<p>-A preparación e tramitación dos expedientes que se eleven ao Consello da Xunta de Galicia, as súas comisións delegadas e á Comisión de Secretarios, así como o traslado dos acordos destes órganos.</p>
<p>-A realización de cantas actuacións sexan necesarias respecto das fundacións de interese galego sobre as que a consellería exerza o protectorado.</p>
<p>-A tramitación e a proposta de resolución dos recursos, dos expedientes de responsabilidade patrimonial, de revisión dos actos en vía administrativa e dos expedientes sancionadores cuxa resolución corresponda aos directores xerais, ao conselleiro ou ao Consello da Xunta de Galicia nas materias competencia da consellería.</p>
<p>-A coordinación da publicación de toda clase de disposicións ditadas polos órganos da consellería e entidades adscritas que deban ser publicadas no Diario Oficial de Galicia.</p>
<p>-En xeral, cantos asuntos lle sexan encomendados por razón da súa competencia polo secretario xeral».</p>
<p>Tres. Engádese un novo punto 4º ao artigo 4.dous do punto II. Secretaría Xeral.</p>
<p>«4. Servizo de Igualdade Laboral. Este servicio é o órgano encargado de integrar a dimensión de xénero no ámbito das competencias atribuídas á Consellería de Traballo e estará coordinado e vinculado funcionalmente co departamento da Administración autonómica competente en materia de Igualdade.</p>
<p>Desenvolverá as funcións recollidas no artigo 8 da Lei 2/2007, do 28 de marzo, do traballo en igualdade das mulleres de Galicia, que lle sexan encomendadas polo secretario xeral da consellería».</p>
<p>Catro. Engádese un novo punto 1º.3 ao artigo 6.dous do punto IV. Dirección Xeral de Formación e Colocación.</p>
<p>«1.3. Servizo de Centros Integrados.</p>
<p>Terá as seguintes funcións:</p>
<p>-Organización dunha rede de centros integrados de titularidade da Consellería de Traballo.</p>
<p>-Analizar os proxectos funcionais que presenten os centros.</p>
<p>-Inspección dos centros.</p>
<p>-Establecemento de procedementos e metodoloxías xerais para que sexa homoxéneo e desenvolvemento da xestión e funcións que vaian desenvolver os centros integrados.</p>
<p>-Organización temporal da oferta de formación.</p>
<p>-Fomentar a aprendizaxe permanente.</p>
<p>-Coordinar a oferta de formación dos centros.</p>
<p>-Controlar a calidade dos centros.</p>
<p>-Xestión dos procedementos de contratación de suministracións, servizos e consultorías para os centros integrados.</p>
<p>-Xestión económica dos centros.</p>
<p>-Todos aqueles asuntos ou materias que, pola súa natureza análoga, lle sexan encomendados».</p>
<p>Cinco.-Modifícase o punto 2º do artigo 7.dous do punto V. Dirección Xeral de Relacións laborais.</p>
<p>«2. Servizo de Seguridade e Saúde laboral.</p>
<p>Baixo a dependencia directa do/a director/a xeral, corresponderalle a este servizo:</p>
<p>-A promoción, coordinación e execución das competencias da comunidade autónoma en materia de prevención de riscos laborais, así como o establecemento de vías de colaboración e cooperación técnica e institucional con organismos e institucións con competencias na materia, sen prexuízo das competencias que a lexislación vixente lle atribúe ao Instituto Galego de Seguridade e Saúde Laboral e a Consellería de Innovación e Industria no referente a traballos en minas, canteiras e túneles que exixan a aplicación da técnica mineira.</p>
<p>-A elaboración do estudo do anteproxecto do orzamento correspondente ao seu programa de gasto, así como a súa xestión, execución, seguimento e avaliación.</p>
<p>-A tramitación, inscrición e seguimento das autorizacións a entidades formativas para impartir cursos de prevención de riscos laborais, de acordo coa normativa vixente en cada momento.</p>
<p>-A tramitación, inscrición e seguimento das autorizacións dos servizos de prevención alleos e auditorías de prevención.</p>
<p>-A tramitación, xestión e seguimento dos programas de axudas a entidades para a mellora das condicións de seguridade e saúde laboral.</p>
<p>-A xestión e seguimento de programas comunitarios en materia de prevención de riscos laborais.</p>
<p>-Todos aqueles asuntos ou materias que pola súa natureza análoga lle sexan encomendados».</p>
<p>Seis.-Suprímese o punto 3º.6. Servizo de seguranza e saúde laboral do artigo 8 punto VI. Delegacións provinciais.</p>
<p>Sete. Engádese un novo punto 1º.2 o artigo 10º.-Consello Galego de Relacións laborais.</p>
<p>«1.2. Servizo de Negociación Colectiva e Xestión de Convenios.</p>
<p>Terá as seguintes funcións:</p>
<p>-Elaborar o Informe anual da situación da negociación colectiva en Galicia (estrutura global, evolución dos convenios, evolución do incremento salarial pactado, estudo de cláusulas incorporadas nos convenios, etc.) o seu seguimento e control.</p>
<p>-Elaborar o capítulo dedicado á negociación colectiva do Informe anual sobre a situación sociolaboral da Comunidade Autónoma de Galicia.</p>
<p>-Elaboración dos informes sobre negociación colectiva que sexan requiridos polo Pleno ou pola Comisión Permanente do Consello.</p>
<p>-Asesoramento legal e técnico nas mesas de negociación dos convenios que se negocien na sede do Consello para a adecuada calidade dos textos que se acorden, así como para contribuír á axilidade e fluidez da negociación.</p>
<p>-Seguimento e tratamento informático do conxunto da negociación colectiva que afecte a Galicia.</p>
<p>-Asistir ás xuntanzas do Observatorio Galego para a Negociación Colectiva en Galicia e dos grupos de traballo de Negociación Colectiva que se creen no Consello».</p>
<p>Oito.-Engádese un novo artigo 11.-Instituto Galego de Seguridade e Saúde Laboral, co seguinte contido:</p>
<p>«Artigo 11º.-Instituto Galego de Seguridade e Saúde Laboral.</p>
<p>Un.-Correspóndelle ao Instituto Galego de Seguridade e Saúde Laboral creado pola Lei 14/2007, do 30 de outubro, a xestión e a coordinación das políticas que nas materias de seguridade, hixiene e saúde laboral establezan os poderes públicos da comunidade autónoma para a mellora das condicións de traballo, co obxecto de eliminar ou reducir na orixe os riscos inherentes ao traballo, sen prexuízo das competencias da Dirección Xeral de Relación Laborais neste ámbito e das competencias atribuídas a outros departamentos da Xunta de Galicia.</p>
<p>Dous.-Para o desenvolvemento das súas funcións, e sen prexuízo do previsto na disposición adicional terceira e na disposición transitoria primeira da Lei 14/2007, do 30 de outubro, contará cos seguintes órganos e unidades:</p>
<p>1. De dirección e xestión.</p>
<p>1.1. A dirección do instituto.</p>
<p>Correspóndelle ao director ou directora do instituto, coa categoría de director ou directora xeral, as funcións recollidas no artigo 6.2º da Lei 14/2007, do 30 de outubro, pola que se crea e regula o Instituto Galego de Seguridade e Saúde Laboral.</p>
<p>1.2. A Comisión de Goberno.</p>
<p>Correspóndelle á Comisión de Goberno o desenvolvemento das funcións recollidas no artigo 8 da Lei 14/2007, do 30 de outubro.</p>
<p>2. De xestión.</p>
<p>Para o desenvolvemento das funcións de xestión administrativa, o Instituto de Seguridade e Saúde Laboral contará coas seguintes unidades:</p>
<p>2.1. A Subdirección Xeral de Administración e Persoal, do que dependerá o Servizo de Administración Xeral.</p>
<p>2.2. Subdirección Xeral Técnica e de Planificación, do que dependerá o Servizo Técnico e de Planificación.</p>
<p>3. Os centros de seguridade e saúde laboral.</p>
<p>Conforme o establecido no artigo 9 e na disposición adicional primeira da Lei 14/2007, do 30 de outubro, configúranse como órganos de ámbito territorial provincial que, baixo a dependencia da dirección do instituto e dos órganos de xestión centrais, desenvolverán as funcións propias deste no seu ámbito territorial.</p>
<p>En cada centro existirá un/unha xefe/a do centro, con categoría de xefe/a de servizo, que exercerá a coordinación do mesmo baixo a dependencia orgánica dos órganos centrais correspondentes».</p>
<p>Disposición adicional</p>
<p>Modifícase o artigo 12 do Decreto 232/2005, do 11 de agosto, polo que se fixa a estrutura orgánica dos departamentos da Xunta de Galicia, que queda redactado como segue:</p>
<p>«Artigo 12º</p>
<p>a) A Consellería de Traballo estrutúrase nos seguintes órganos superiores.</p>
<p>1. Secretaría Xeral.</p>
<p>2. Dirección Xeral de Promoción do Emprego.</p>
<p>3. Dirección Xeral de Formación e Colocación.</p>
<p>4. Dirección Xeral de Relacións Laborais.</p>
<p>b) Queda adscrito a esta consellería o organismo autónomo Instituto Galego de Seguridade e Saúde Laboral».</p>
<p>Disposición transitoria</p>
<p>Cando, como consecuencia da modificación da estrutura orgánica que se establece neste decreto, se modifique a denominación ou o contido das subdireccións xerais ou dos servizos existentes con anterioridade ou se suprima algunha das devanditas unidades, autorízase o conselleiro de Traballo, por proposta do secretario xeral, para readscribir o persoal afectado a postos do mesmo nivel ou inferior, sempre que sexan postos de libre designación, sendo de aplicación o establecido no artigo 62.4º da Lei 4/1988, do 26 de maio, da función pública de Galicia.</p>
<p>Disposicións derradeiras</p>
<p>Primeira.-Facúltase o conselleiro de Traballo para ditar as normas complementarias para o desenvolvemento e aplicación deste decreto.</p>
<p>Segunda.-As consellerías de Presidencia, Administracións Públicas e Xustiza e de Traballo realizarán as modificacións que procedan na relación de postos de traballo da Consellería de Traballo, derivadas da modificación da estrutura orgánica obxecto deste decreto.</p>
<p>Terceira.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, sete de febreiro de dous mil oito.</p>
<p>Emilio Pérez Touriño</p>
<p>Presidente</p>
<p>Ricardo Jacinto Varela Sánchez</p>
<p>Conselleiro de Traballo</p>

