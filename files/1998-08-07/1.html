---
date: '1998-08-07'
id: 2F66
page: 9
number: 152
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Orde do 21 de xullo de 1998 pola que se regula o procedemento de recadación
  nos supostos de reintegros de axudas ou subvencións públicas, pensións
  asistenciais e subsidios económicos.
range: Orde
url: 'https://www.xunta.gal/dog/Publicados/1998/19980807/Anuncio2F66_gl.html'
---
<p>O artigo 78.5º da Lei 11/1992, do 7 de outubro, de réxime financeiro e presupostario de Galicia, establece a obriga dos beneficiarios de axudas e subvencións de proceder ó seu reintegro no caso de incumprimento dos condicionantes establecidos nas súas bases reguladoras, conferíndolles a tales cantidades a consideración de ingresos de dereito público; á súa exacción poderá, xa que logo, conforme o artigo 10 daquela disposición en relación co artigo 31 do Real decreto lexislativo 1091/1988, do 23 de setembro, polo que se aproba o texto refundido da Lei xeral orzamentaria, procede-la Administración utilizando as prerrogativas e procedementos legalmente descritos para os ingresos de tal natureza.</p>
<p>Desde unha perspectiva procedemental, a recadación de tales sumas veuse articulando a través dos trámites descritos pola orde da Consellería de Economía e Facenda do 27 de decembro de 1990. Non obstante, a experiencia das funcións dos órganos de recadación veu denunciando a existencia de certas dificultades prácticas na aplicación de tal procedemento ó reintegro de axudas e subvencións. Estas dificultades constatáronse igualmente respecto do reintegro de pensións ou subsidios económicos, como os provenientes do Fondo de Asistencia Social e da Renda de Integración Social de Galicia, as peculiaridades dos cales fan merecedores dun trato diferencial.</p>
<p>Tales circunstancias revelan a conveniencia e oportunidade de configurar un procedemento recadatorio específico tendente a procura-la exacción de tales cantidades, diferenciando, pois, do previsto con carácter xeral pola devandita Orde do 1990, e para tal fin oriéntase a presente disposición.</p>
<p>A disciplina regulativa que se establece parte da neta diferenciación entre o procedemento tendente a determina-la propia procedencia ou improcedencia do reintegro e o incoado para a recadación das sumas correspondentes, circunscribindo a súa virtualidade a este último baixo a premisa de que a terminación do primeiro a través da correspondente resolución declarativa da obriga de reintegrar é presuposto ineludible para a iniciación da vía de recadación, orientándose igualmente no sentido de prover a unha maior coordinación entre os órganos de xestión e os de recadación.</p>
<p>En virtude do anterior, e facendo uso das competencias que me confire o artigo 7 da Lei 11/1992, de réxime financeiro e presupostario de Galicia,</p>
<p>DISPOÑO:</p>
<p>Primeiro.-Ámbito de aplicación.</p>
<p>A presente disposición regula o procedemento recadatorio para o reintegro, nos supostos descritos no artigo 78.5º da Lei 11/1992, do 7 de outubro, de réxime financeiro e presupostario de Galicia, ou nos previstos pola normativa especificamente de aplicación, en cada caso, de toda cantidade percibida en concepto de axudas e subvencións públicas, así como das sumas indebidamente percibidas polos titulares de prestacións ou subsidios asistenciais das que a súa xestión lles corresponda ós órganos, entes ou organismos autónomos da Comunidade Autónoma.</p>
<p>Segundo.-Órganos competentes para a recadación do reintegro.</p>
<p>Serán órganos competentes para a recadación en período voluntario e executivo do reintegro de axudas e subvencións públicas e do indebidamente percibido en concepto de prestacións ou subsidios asistenciais os órganos de recadación da Consellería de Economía e Facenda.</p>
<p>Terceiro.-Iniciación do procedemento recadatorio.</p>
<p>1. Reintegro de axudas ou subvencións públicas.</p>
<p>Unha vez que o órgano competente para a concesión da axuda ou subvención notificase debidamente a resolución administrativa declarativa da procedencia do reintegro, que a terá que ser unicamente polo principal e sen abrir ningún prazo de ingreso, comunicarallo no prazo dos primeiros dez días de cada mes, respecto daquelas resolucións notificadas no mes inmediato anterior, á delegación territorial da Consellería de Economía e Facenda do seu ámbito correspondente; esta comunicación deberá conte-la seguinte información:</p>
<p>-Datos identificadores do obrigado ó reintegro.</p>
<p>-Nome e apelidos, ou razón social.</p>
<p>-Número ou código de identificación fiscal.</p>
<p>-Enderezo.</p>
<p>-Número do expediente declarativo da procedencia do reintegro.</p>
<p>-Importe do principal da cantidade que hai que reintegrar.</p>
<p>-Data do pagamento da axuda ou subvención.</p>
<p>-Causas que motivan o reintegro en aplicación do disposto no artigo 78.5º da Lei 11/1992, do 7 de outubro, de réxime financeiro e presupostario de Galicia, ou na normativa que sexa de aplicación.</p>
<p>-Data da notificación ó interesado da resolución administrativa de referencia. No suposto recollido no artigo 59.4º da Lei 30/1992, de réxime xurídico das administracións públicas e do procedemento administrativo común, comunicarase a data de publicación no Diario Oficial de Galicia e no taboleiro de anuncios do concello do último enderezo coñecido.</p>
<p>Á comunicación achegarase copia dilixenciada das resolucións que nela se inclúen, así como dos xustificantes de notificación.</p>
<p>As delegacións territoriais da Consellería de Economía e Facenda notificaranlle ó interesado o documento de ingreso no que se indicará o lugar e prazo de ingreso en período voluntario de recadación do principal que hai que reintegrar. Así mesmo, notificaranlle o acordo adoptado polos órganos competentes da Consellería de Economía e Facenda para a liquidación dos xuros de demora devengados, de conformidade co establecido no artigo 78.5º da Lei 11/1992, do 7 de outubro, de réxime financeiro e presupostario de Galicia, polo tempo transcorrido desde a data do pagamento da axuda ou subvención ata a data do acordo, ó que se xuntará o preceptivo documento de ingreso.</p>
<p>O tipo de xuro que se aplique, de non ser que unha norma específica estableza outro diferente, será o que se recoñece no artigo 21.2º da citada Lei 11/1992.</p>
<p>2. Reintegro de cantidades indebidamente percibidas por pensións asistenciais e subsidios económicos.</p>
<p>A resolución do organismo competente na que se impoña a obriga de reintegra-lo importe das prestacións indebidamente percibidas seralles comunicada por aquel ós obrigados ó reintegro.</p>
<p>Na resolución pola que se impón a obriga de reintegrar reflectiranse os datos identificadores do suxeito responsable así como os determinantes da contía das prestacións ou beneficios, sen que proceda indicar prazo de ingreso.</p>
<p>Unha vez notificada a resolución polo órgano competente, darase traslado desta, mediante copia dilixenciada, xunto co xustificante de notificación, á delegación territorial da Consellería de Economía e Facenda do seu ámbito correspondente, que reclamará o seu importe mediante o oportuno documento de ingreso.</p>
<p>A Delegación Territorial da Consellería de Economía e Facenda practicará as actuacións necesarias para llo notificar ó debedor para o ingreso en período voluntario da cantidade que se establece na resolución.</p>
<p>Cuarto.-Suspensión do procedemento e resolución de recursos.</p>
<p>No suposto de acordarse a suspensión da execución das resolucións administrativas, os órganos compe</p>
<p>tentes comunicaranllo coa maior brevidade posible á delegación territorial da Consellería de Economía e Facenda ás que se remitisen aquelas para a súa xestión de cobramento.</p>
<p>Igualmente, e coa maior brevidade posible, deberalle ser comunicada á mesma delegación territorial as resolucións estimatorias de recursos que supoñan a anulación das resolucións administrativas declarativas da procedencia do reintegro, ou a minoración do seu importe.</p>
<p>Quinto.-Aprazamentos e fraccionamentos.</p>
<p>Corresponderalles ós órganos competentes da Consellería de Economía e Facenda a concesión dos aprazamentos ou fraccionamentos de pagamento que os interesados puidesen solicitar por estes conceptos.</p>
<p>Sexto.-Información ós órganos competentes.</p>
<p>Nos dez primeiros días dos meses de abril, xuño, outubro e xaneiro, as delegacións territoriais da Consellería de Economía e Facenda achegarán ós distintos órganos, entes e organismos autónomos da Comunidade Autónoma información relativa á xestión realizada respecto dos expedientes enviados para a súa xestión de cobro por calquera dos conceptos indicados.</p>
<p>Disposición transitoria</p>
<p>A presente orde aplicaráselles ós expedientes que se atopen en tramitación á súa entrada en vigor e nos que non recaese a resolución a que se refire o artigo 3 da Orde do 27 de decembro de 1990.</p>
<p>Disposición derradeira</p>
<p>A presente orde entrará en vigor o día da súa publicación no Diario Oficial de Galicia.</p>
<p>Santiago de Compostela, 21 de xullo de 1998.</p>
<p>José Antonio Orza Fernández</p>
<p>Conselleiro de Economía e Facenda</p>
<p>7473</p>

