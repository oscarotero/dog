---
date: '2023-06-22'
id: G0426-080623-0008
page: 39221
number: 118
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 7 de xuño de 2023, do Xurado Provincial de Clasificación de Montes
  Veciñais en Man Común de Ourense, polo que se publica a Resolución do 22 de
  marzo de 2023, relativa á revisión do esbozo formulada polos representantes do
  monte veciñal en man común Medo de Vilardecás, pertencente á Comunidade de
  Montes Veciñais en Man Común de Vilardecás e Lamelas, no concello de Maceda.
range: Anuncio
url: >-
  https://www.xunta.gal/dog/Publicados/2023/20230622/AnuncioG0426-080623-0008_gl.html
---
<p>Examinada a solicitude de revisión de esbozo formulada polos representantes do monte veciñal en man común (MVMC) Medo de Vilardecás, pertencente á Comunidade de Montes Veciñais en Man Común (CMVMC) de Vilardecás e Lamelas, no concello de Maceda, resultan os seguintes</p>
    <p>Feitos:</p>
    <p>Primeiro. O 19.9.2022, a CMVMC de Vilardecás e Lamelas presentou unha solicitude (Rexel núm. 2022/2298021) de revisión de esbozo do MVMC Medo de Vilardecás, no concello de Maceda.</p>
    <p>Coa solicitude achegaron a seguinte documentación:</p>
    <p>– Certificación do Acordo da Asemblea Xeral do 16.9.2022.</p>
    <p>– Memoria e planos.</p>
    <p>– Arquivos xeográficos en formato vectorial.</p>
    <p>Segundo. O Servizo de Montes da Xefatura Territorial de Ourense emitiu un informe favorable o día 7 de decembro de 2022 en relación coa citada solicitude. No mesmo indícase que o perímetro obxecto de revisión inclúe as partes do perímetro lindeiras con particulares. Non se modifican os límites cos montes veciñais estremeiros.</p>
    <p>A superficie do MVMC Medo de Vilardecás, unha vez revisado o esbozo, resulta de 231,96 ha fronte ás 270 ha do acordo de clasificación, o que supón unha redución do 14 %. Porén, a redución de superficie provocada pola presente revisión de esbozo é de aproximadamente 14 ha, o que significaría unha redución real do 5 %.</p>
    <p>Tendo en conta o anterior, infórmase favorablemente a revisión do esbozo do MVMC Medo de Vilardecás.</p>
    <p>Consideracións legais e técnicas:</p>
    <p>Único. A Lei 7/2012, do 28 de xuño, de montes de Galicia, na súa disposición transitoria décimo terceira, establece o procedemento de revisión de esbozos de montes veciñais en man común. </p>
    <p>De acordo con esta, os esbozos de montes veciñais integrados nun expediente que, pola súa antigüidade, non reúnan as características de fiabilidade e precisión que exixen as novas técnicas topográficas poderán ser obxecto de revisión axustándose e completándose con aqueles datos e documentos que se consideren necesarios, en particular os requiridos para a súa inmatriculación no Rexistro da Propiedade.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 7 de decembro de 2022, o Xurado Provincial de Montes Veciñais en Man Común acordou por unanimidade o día 27 de febreiro de 2023:</p>
    <p>Aprobar a proposta de revisión de esbozo do MVMC Medo de Vilardecás, pertencente á CMVMC de Vilardecás e Lamelas, no concello de Maceda.</p>
    <p>Ourense, 7 de xuño de 2023</p>
    <footer><p>Luis Jorge Álvarez Ferro <br>Presidente do Xurado Provincial de Clasificación<br>de Montes Veciñais en Man Común de Ourense</p></footer>

