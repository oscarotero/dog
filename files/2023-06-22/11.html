---
date: '2023-06-22'
id: O3C2-140623-0001
page: 39119
number: 118
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 16 de xuño de 2023 pola que se convoca o IX Congreso sobre
  prevención e represión do branqueo de diñeiro: mundo dixital e reformas de
  2021.
range: Resolución
url: >-
  https://www.xunta.gal/dog/Publicados/2023/20230622/AnuncioO3C2-140623-0001_gl.html
---
<p>Conforme os fins que a Lei 1/2007, do 15 de xaneiro, lle asigna á Academia Galega de Seguridade Pública (Agasp), en colaboración coa Universidade de Santiago de Compostela (USC), e financiado pola Axencia Estatal de Investigación (Ministerio de Ciencia e Innovación) e a Unión Europea para o proxecto PID2021-126422OB-I00 (AEI/Feder, UE), anúnciase a convocatoria do IX Congreso sobre prevención e represión do branqueo de diñeiro: mundo dixital e reformas de 2021.</p>
    <p>1. Datos da actividade.</p>
    <p>Denominación: congreso sobre prevención e represión do branqueo de diñeiro: mundo dixital e reformas de 2021.</p>
    <p>Tipo: xornada.</p>
    <p>Horas lectivas: 16.00 horas.</p>
    <p>Modalidade: presencial.</p>
    <p>Datas: 6 e 7 de xullo de 2023.</p>
    <p>2. Persoas destinatarias.</p>
    <p>Persoal das forzas e corpos de seguridade, xudicatura, Ministerio Fiscal, universidades e demais persoal interesado.</p>
    <p>Prazas ofertadas: sen límite.</p>
    <p>Programa:</p>
    <p>• 6 de xullo de 2023.</p>
    <p>9.15-9.30 h. Inauguración.</p>
    <p>Sección profesional, financeira, administrativa, económica, constitucional, comparada e tecnolóxica.</p>
    <p>9.30-10.00 h. Os dereitos a ter un avogado e a non declararse culpable na lexislación española sobre branqueo e na Directiva 2018/1673.</p>
    <p>10.00-10.30 h. A viabilidade reclamada pola Directiva 2018/1673 de novas normas comúns sobre o comiso.</p>
    <p>10.30 -11.00 h. Limitación de pagamentos en efectivo da Lei 11/2021, do 9 de xullo, na loita contra a fraude fiscal e o branqueo.</p>
    <p>11.00-11.30 h. Mundo dixital, delito fiscal e branqueo.</p>
    <p>11.30-11.45 h. Descanso.</p>
    <p>11.45-12.15 h. Novos suxeitos obrigados pola normativa de prevención do Real decreto lei 7/2021, do 27 de abril.</p>
    <p>12.15-12.45 h. Criptoactivos e branqueo.</p>
    <p>12.45-13.15 h. Estatísticas sobre a aplicación da normativa administrativa de prevención do branqueo en España da Lei de 2010 e a súa reforma de 2021.</p>
    <p>13.15-13.45 h. Novo modelo de identificación da titularidade real do Real decreto lei 7/2021 e adaptación á Directiva 2018/843 dos sistemas automatizados de bases de datos centralizadas de contas.</p>
    <p>13.45-14.15 h. Adaptación polo Real decreto lei 7/2021 do tratamento de datos persoais á Directiva 2018/843.</p>
    <p>16.00-17.00 h. Comunicacións.</p>
    <p>17.00-17.30 h. Evidencia dixital e branqueo de diñeiro.</p>
    <p>17.30-18.00 h. O proxecto arxentino de reforma da lexislación preventiva e represiva do branqueo de diñeiro.</p>
    <p>18.00-18.30 h. O risco de branqueo para as profesións xurídicas.</p>
    <p>18.30-18.45 h. Descanso.</p>
    <p>18.45-19.15 h. A detección do branqueo no mundo dixital e as novas tecnoloxías para facilitar o cumprimento da normativa de prevención.</p>
    <p>19.15-19.45 h. Os feitos previos do branqueo, con especial consideración á ciberdelincuencia, e os delitos antecedentes na Directiva 2018/1673.</p>
    <p>• 7 de xullo de 2023.</p>
    <p>Sección penal.</p>
    <p>9.30-10.00 h. Análise da incidencia no mundo dixital da COVID-19 e o branqueo.</p>
    <p>10.00-10.30 h. O autobranqueo no Código penal español e a exixencia dun dano adicional ao abeiro da Directiva 2018/1673.</p>
    <p>10.30-11.00 h. Os bens, documentos e instrumentos xurídicos electrónicos ou dixitais como obxecto material do branqueo na Directiva 2018/1673.</p>
    <p>11.00-11.30 h. Os asesores fiscais e os avogados como suxeitos activos do delito de branqueo en Alemaña tras a reforma de 2021.</p>
    <p>11.30-12.00 h. Descanso.</p>
    <p>12.00-12.30 h. Tipos agravados de branqueo de diñeiro procedente da trata, prostitución e explotación sexual, delitos contra os cidadáns estranxeiros e corrupción de menores, introducidos pola Lei orgánica 6/2021.</p>
    <p>12.30-13.00 h. O novo tipo agravado de branqueo de diñeiro procedente da corrupción nos negocios.</p>
    <p>13.00-13.30 h. Análise estatística do volume e evolución do delito de branqueo en España ata 2023.</p>
    <p>16.00-17.00 h. Comunicacións.</p>
    <p>17.00-17.30 h. A resposta penal ao branqueo de diñeiro cometido por medios informáticos.</p>
    <p>17.30-18.00 h. As penas previstas para as persoas xurídicas en España e as sancións da Directiva 2018/1673.</p>
    <p>18.00-18.15 h. Descanso.</p>
    <p>18.15-18.45 h. A responsabilidade criminal das persoas xurídicas no Código penal español e a Directiva 2018/1673.</p>
    <p>18.45-19.15 h. O tipo agravado de branqueo no exercicio profesional da Lei orgánica 6/2021.</p>
    <p>19.15-19.30 h. Conclusións da primeira sección do Congreso.</p>
    <p>19.30-19.45 h. Conclusións da segunda sección do Congreso.</p>
    <p>3. Solicitudes de inscrición.</p>
    <p>a) O persoal que desexe inscribirse no congreso convocado nesta resolución deberá cubrir o formulario de matrícula telemática dispoñible na páxina web da Agasp http://agasp.xunta.gal</p>
    <p>Non se admitirá ningunha outra forma ou modelo de solicitude.</p>
    <p>b) A falsidade ou ocultación de datos esenciais para a selección das persoas solicitantes dará lugar á súa exclusión automática, así como á imposibilidade de participar en ningún outro curso ou xornada durante o prazo dun ano computado desde o momento en que se detecte o feito.</p>
    <p>c) É obrigatorio consignar no formulario de solicitude un número de teléfono móbil e un correo electrónico co fin de poder realizar as notificacións necesarias.</p>
    <p>d) Serán excluídas automaticamente aquelas solicitudes que non teñan cubertos correctamente os datos necesarios para realizar a selección, que non se axusten ao formulario de solicitude ou que sexan presentadas fóra de prazo.</p>
    <p>e) Prazo para a presentación de solicitudes.</p>
    <p>O prazo de inscrición e presentación de solicitudes de participación rematará o día 5 de xullo de 2023.</p>
    <p>4. Formulario normalizado de solicitude.</p>
    <p>a) O formulario de solicitude a que se refire a base anterior deberá ser cuberto pola persoa solicitante necesariamente a través da páxina web da Academia Galega de Seguridade Pública, dispoñible no enderezo da internet http://agasp.xunta.gal</p>
    <p>b) Para cubrir correctamente o formulario de solicitude, no citado enderezo da internet disporase de instrucións de axuda que deberán ser observadas en todo momento polas persoas solicitantes.</p>
    <p>c) O formulario de solicitude poderá ser cuberto ata as 14.00 horas da data de finalización do prazo de presentación de solicitudes.</p>
    <p>d) En caso de dúbida, dificultades técnicas ou necesidade de máis información, as persoas interesadas poderán dirixirse á Agasp a través do número de teléfono 886 20 61 10 ou do enderezo de correo electrónico formacion.agasp@xunta.gal, que adoptará as medidas necesarias para facilitar a presentación de solicitudes.</p>
    <p>A Agasp publicará diariamente a listaxe de persoas admitidas desde o día 5 de xullo de 2023 no sitio web: agasp.xunta.gal</p>
    <p>Obrigas das persoas admitidas.</p>
    <p>As persoas que resulten seleccionadas teñen a obriga de participar no desenvolvemento da actividade, agás que comuniquen a súa imposibilidade de asistencia con 48 horas como mínimo de antelación ao comezo desta. Esta renuncia deberase comunicar por escrito á Agasp a través do correo electrónico ao enderezo formacion.agasp@xunta.gal</p>
    <p>En caso contrario, serán excluídas automaticamente da selección para as dez seguintes actividades que se convoquen para as cales reúnan os requisitos exixidos de participación (artigos 18 e 21 do Regulamento de réxime interior da Agasp, en relación co artigo 46 do Decreto 243/2008, do 16 de outubro).</p>
    <p>5. Desenvolvemento da actividade.</p>
    <p>Lugar: sede da Academia Galega de Seguridade Pública.</p>
    <p>Datas: 6 e 7 de xullo de 2023.</p>
    <p>Horario: das 9.15 ás 19.45 horas.</p>
    <p>6. Dereitos e deberes das persoas participantes.</p>
    <p>Durante o desenvolvemento da actividade ás persoas participantes seranlle de aplicación, en canto aos dereitos e deberes, o previsto no Regulamento de réxime interior da Agasp, aprobado mediante a Orde da Consellería de Presidencia, Administracións Públicas e Xustiza, do 4 de febreiro de 2009 (DOG núm. 30, do 12 de febreiro).</p>
    <p>7. Modificacións e incidencias.</p>
    <p>A Academia Galega de Seguridade Pública poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Estrada, 16 de xuño de 2023</p>
    <footer><p>Santiago Villanueva Álvarez<br>Director da Academia Galega de Seguridade Pública</p></footer>

