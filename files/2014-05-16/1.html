---
date: '2014-05-16'
id: G0244-080514-0001
page: 22050
number: 93
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 54/2014, do 24 de abril, polo que se declara a urxente ocupación, para
  efectos de expropiación forzosa, dos bens e dereitos necesarios para a
  realización das obras de instalación de estación depuradora de augas residuais
  en Buchabade (concello de Ponte Caldelas).
range: Decreto
url: >-
  https://www.xunta.gal/dog/Publicados/2014/20140516/AnuncioG0244-080514-0001_gl.html
---
<p>O Concello de Ponte Caldelas, en sesión que tivo lugar o día seis de febreiro de dous mil catro, aprobou o proxecto de obras de instalación da estación depuradora de augas residuais (EDAR) en Buchabade (concello de Ponte Caldelas) e na mesma sesión acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada na Vicepresidencia e Consellería de Presidencia, Administracións Públicas e Xustiza e contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa á súa elevación ao Consello da Xunta de Galicia.</p>
    <p>O expediente contén a documentación a que se refire o artigo 1 da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinalan o Concello e o informe do técnico municipal, actualmente o sistema de saneamento realízase mediante fosas sépticas, pozos negros e verteduras ilegais, e que estas últimas orixinan un grave problema de saúde pública e afección ambiental, polo que urxe a necesaria instalación da EDAR para solucionar este problema.</p>
    <p>No núcleo rural de Buchabade están instalados os colectores para saneamento de fecais, actualmente sen uso pois para o seu correcto funcionamento é necesaria a colocación e posta en marcha da EDAR, e para isto é necesario ocupar unha leira particular e tramitar o correspondente expediente de expropiación.</p>
    <p>A urxencia para acometer canto antes as obras vén xustificada pola necesidade de instalar unha estación depuradora de augas residuais en Buchabade, o que evitaría a existencia de verteduras ilegais e dos riscos que estas supoñen para a salubridade pública e o ambiente, e máis aínda na saúde das persoas, polas consecuencias que pode supoñer non prestar un correcto servizo de saneamento aos veciños do concello; a execución da obra repercutirá favorablemente na vida e na salubridade do núcleo afectado, e posibilitará que o Concello acade o cumprimento das súas obrigas normativas.</p>
    <p>A competencia para a declaración da urxente ocupación corresponde ao Consello da Xunta de Galicia segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día vinte e catro de abril de dous mil catorce,</p>
    <h2>DISPOÑO:</h2>
    <p>Artigo único. De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras de instalación da estación depuradora de augas residuais (EDAR) en Buchabade (concello de Ponte Caldelas), a cal deberá, se for o caso, unha vez ocupados os terreos necesarios, obter as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, vinte e catro de abril de dous mil catorce</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

