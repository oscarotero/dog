---
date: '2003-07-03'
id: '15802'
page: 8
number: 128
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Resolución do 18 de xuño de 2003, da Secretaría Xeral da Consellería de
  Política Agroalimentaria e Desenvolvemento Rural, pola que se convocan oito
  cursos de aplicador/manipulador de praguicidas de usos fitosanitario e
  gandeiro para alumnos de centros e institutos de formación agraria.
range: Resolución
url: 'https://www.xunta.gal/dog/Publicados/2003/20030703/Anuncio15802_gl.html'
---
<p>A Orde do 30 de xullo de 1997, conxunta das consellerías de Agricultura, Gandería e Montes e de Sanidade e Servicios Sociais, pola que se establece na Comunidade Autónoma de Galicia a normativa reguladora para a homologación de cursos de formación para realizar tratamentos con praguicidas, así como para a obtención do carné de manipuladores destes productos, establece no seu artigo 9 a obrigatoriedade de que o organismo oficial responsable publique no Diario Oficial de Galicia a información correspondente a cada curso que vaia celebrar.</p>
<p>Por outra parte, o artigo 6 número 3º da orde, prevé a posibilidade de validar algunhas das unidades didácticas das que consta o curso se estas se superasen na formación profesional, debendo, se é o caso, cursa-las restantes materias das que consta o curso para poder presentarse á proba de avaliación correspondente.</p>
<p>Nos centros de formación e experimentación agraria da Consellería de Política Agroalimentaria e</p>
<p>Desenvolvemento Rural e nos institutos de formación profesional da rama agraria impártense ciclos formativos da familia agraria nas especialidades agrícola ou forestal, nas que o alumno debe superar un temario sobre métodos de control fitosanitario; en consecuencia, os alumnos que superasen eses estudios poderán realizar un curso no que se incidirá nos aspectos normativos e lexislación vixente ó respecto, co fin de complementa-las ensinanzas recibidas, podendo deste xeito supera-lo curso de aplicador/manipulador de praguicidas, nivel básico, nun número de horas inferior a aqueles alumnos que non sexan titulados técnicos da rama agraria.</p>
<p>En consecuencia, anúnciase a realización de varios cursos de aplicador/manipulador de praguicidas de uso fitosanitario e gandeiro que terán lugar nos centros de formación e experimentación agraria e no instituto de formación profesional da rama agraria de acordo coas seguintes bases:</p>
<p>1. Clase e número de cursos que se van impartir.</p>
<p>Oito cursos de aplicador/manipulador de productos fitosanitarios e de uso gandeiro. Nivel básico.</p>
<p>2. Datos do organismo organizador.</p>
<p>O organismo organizador será o Centro de Formación, Investigación e Tecnoloxía Agraria de Galicia.</p>
<p>3. Obxectivos e destinatarios dos cursos.</p>
<p>Impartir unha formación complementaria á cursada polos alumnos que superasen os cursos de capataz agrícola nas especialidades agrícola ou forestal, ou os ciclos formativos de grao medio e superior impartidos polos centros de formación e experimentación agraria da Consellería de Política Agroalimentaria e Desenvolvemento Rural e polos institutos de formación profesional da rama agraria de Galicia nas especialidades de explotacións agrícolas intensivas, xardinería, explotacións agrarias extensivas, traballos forestais e conservación do medio natural, que vaian manipular ou realizar tratamentos con praguicidas fitosanitarios ou de uso gandeiro, co obxecto de que poidan obte-lo carné de manipulador destes productos de nivel básico, que os capacite para exerce-la actividade de aplicador de praguicidas na súa propia explotación.</p>
<p>4. Nº de prazas e criterios de selección.</p>
<p>A estes cursos soamente poderán asisti-los alumnos que cursasen e superasen os plans de estudios da familia profesional agraria e desenvolvidos nos centros de formación e experimentación agraria e nos institutos de formación profesional nas especialidades de explotacións agrícolas intensivas, xardinería, explotacións agrarias extensivas ou a de traballos forestais e conservación do medio natural.</p>
<p>Poderán participar nos cursos tódolos alumnos, en grupos de non máis de 30, que estando matriculados e cumprindo os requisitos anteriores, teñan polo menos 18 anos.</p>
<p>5. Realización.</p>
<p>Os centros, lugares e datas de realización dos cursos son os que figuran de seguido:</p>
<table><tbody><tr><td></td></tr>
<tr><td></td></tr>
<tr><td>CENTRO</td><td>ENDEREZO</td><td>Nº DE
CURSOS</td><td>REALIZACIÓN</td></tr>
<tr><td></td></tr>
</tbody></table>
<table><tbody><tr><td>CFEA</td><td>GUÍSAMO-BERGONDO
(A CORUÑA)</td><td>2</td><td>OUTUBRO</td></tr>
<tr><td></td></tr>
<tr><td>CFEA</td><td>PENA DO PICO-BECERREÁ
(LUGO)</td><td>2</td><td>OUTUBRO</td></tr>
<tr><td></td></tr>
<tr><td>CFEA</td><td>SERGUDE-BOQUEIXÓN
(A CORUÑA)</td><td>2</td><td>SETEMBRO</td></tr>
<tr><td></td></tr>
<tr><td>CFEA</td><td>MONFORTE DE LEMOS
(LUGO)</td><td>2</td><td>OUTUBRO</td></tr>
<tr><td></td></tr>
<tr><td>CFEA</td><td>LOURIZÁN
(PONTEVEDRA)</td><td>2</td><td>OUTUBRO</td></tr>
<tr><td></td></tr>
<tr><td>IFP A GRANXA</td><td>PONTEAREAS</td><td>3</td><td>OUTUBRO</td></tr>
<tr><td></td></tr></tbody></table>
<p>Duración e horario:</p>
<p>O curso constará dun total de 9 horas lectivas, 6 horas de teoría e 3 de clases prácticas.</p>
<p>O horario dos cursos será das 9.30 ás 14.15 horas e das 16.00 ás 18.00 horas na primeira xornada, e das 9.30 ás 13.30 horas a segunda xornada.</p>
<p>6. Programa.</p>
<p>Os temarios que se impartirán son os que figuran no anexo I.</p>
<p>7. Coordinador técnico do curso.</p>
<p>A coordinación e desenvolvemento do curso realizarase polo persoal dos centros de formación e experimentación agraria dependentes da Consellería de Política Agroalimentaria de Desenvolvemento Rural.</p>
<p>8. Solicitudes e inscrición.</p>
<p>Os alumnos dun centro de formación e experimentación agraria, que cumprindo os requisitos da presente resolución, estean interesados na realización dun curso dos convocados, inscribiranse no mesmo centro no que cursou o seu ciclo formativo.</p>
<p>Os alumnos dun instituto de formación profesional matriculados no presente curso nun ciclo formativo dos indicados, que estean interesados en acudir a estes cursos, deberán inscribirse no centro de formación e experimentación agraria ou no instituto de formación profesional no que se vaia realiza-lo curso, achegando unha fotocopia do DNI e certificado de ter superado o ciclo formativo das especialidades indicadas.</p>
<p>9. Certificado de superación do curso.</p>
<p>É obrigatoria a asistencia a tódalas sesións do curso. Rematado este, os coordinadores realizarán as probas pertinentes que avalen os coñecementos adquiridos polo alumno e, no caso de superalas expedirase o certificado co que poderá solicita-lo carné de manipulador de productos fitosanitarios de nivel básico, que é o único documento válido para poder exerce-la actividade a nivel nacional e para os efectos de inspección por parte dos organismos oficiais correspondentes.</p>
<p>Santiago de Compostela, 18 de xuño de 2003.</p>
<p>José Antonio Álvarez Vidal</p>
<p>Secretario xeral da Consellería de Política</p>
<p>Agroalimentaria e Desenvolvemento Rural</p>
<p>ANEXO I</p>
<p>Programa do curso para os productos fitosanitarios e de uso gandeiro. Nivel básico.</p>
<p>Para titulados dos centros de formación e experimentación agraria e institutos de formación profesional da rama agraria:</p>
<p>1. Praguicidas: descrición e xeneralidades.</p>
<p>2. Riscos derivados da utilización dos praguicidas.</p>
<p>3. Perigosidade dos praguicidas para a saúde. Intoxicacións.</p>
<p>4. Práctica de protección fitosanitaria. Relación traballo-saúde; primeiros auxilios no caso de intoxicación.</p>
<p>5. Medidas preventivas e protectoras para evita-lo risco de uso de praguicidas.</p>
<p>6. Boa práctica fitosanitaria. Protección do ambiente e normas legais.</p>
<p>7. Exercicios prácticos.</p>
<p>8. Proba de avaliación.</p>
<p>Mínimo de horas lectivas: 9.</p>
<p>CONSELLERÍA DE CULTURA, COMUNICACIÓN SOCIAL</p>
<p>E TURISMO</p>

