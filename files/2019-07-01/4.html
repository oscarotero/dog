---
date: '2019-07-01'
id: G0534-210619-0003
page: 30822
number: 123
agency: 'Consellería de Educación, Universidade e Formación Profesional'
section: III. Outras disposicións.
title: >-
  ORDE do 19 de xuño de 2019 pola que se modifica a Orde do 4 de decembro de
  2018 pola que se convoca o proceso de acreditación de competencias
  profesionais adquiridas a través da experiencia laboral, na Comunidade
  Autónoma de Galicia, en determinadas unidades de competencia do Catálogo
  nacional de cualificacións profesionais.
range: Orde
url: >-
  https://www.xunta.gal/dog/Publicados/2019/20190701/AnuncioG0534-210619-0003_gl.html
---
<p>No <em>Diario Oficial de Galicia </em>número 238, do 14 de decembro de 2018, publicouse a Orde do 4 de decembro de 2018 pola que se convoca o proceso de acreditación de competencias profesionais adquiridas a través da experiencia laboral, na Comunidade Autónoma de Galicia, en determinadas unidades de competencia do Catálogo nacional de cualificacións profesionais.</p>
    <p>No <em>Boletín Oficial del Estado </em>publicouse un extracto da devandita orde mediante a Resolución do 19 de decembro de 2018, da Secretaría Xeral Técnica da Consellería de Educación, Universidade e Formación Profesional, pola que se publica a convocatoria de acreditación de competencias profesionais adquiridas a través da experiencia laboral, na Comunidade Autónoma de Galicia.</p>
    <p>O 7 de decembro de 2018 o Consello de Ministros aprobou o Acordo polo que se formalizan os criterios de distribución ás comunidades autónomas, aprobados pola Conferencia Sectorial de Educación, así como a distribución resultante do crédito destinado no 2018 ao Programa de cooperación territorial de orientación e reforzo para o avance e apoio na educación, por importe de 4.481.170 euros, co cofinanciamento do Fondo Social Europeo.</p>
    <p>Pola Resolución do 12 de decembro de 2018, da Secretaría de Estado de Educación e Formación Profesional, concédese un importe de 230.577,48 euros á Comunidade Autónoma de Galicia, consignado na aplicación presupostaria 18.05.322 B454.03 dos orzamentos xerais do Estado para 2018, para o financiamento da avaliación e acreditación das competencias profesionais, co cofinanciamento do FSE.</p>
    <p>Este procedemento enmárcase no programa operativo FSE para o período 2014-2020, cofinanciado no marco do obxectivo temático número 10: investir en educación, formación e formación profesional para a adquisición de capacidades e unha aprendizaxe permanente.</p>
    <p>Dado que a tramitación da orde de convocatoria da Comunidade Autónoma de Galicia resultou anterior á aprobación do acordo do Consello de Ministros, e para adaptarnos á normativa para a xestión de FSE 2014-2010 e poder executar os fondos establecidos para esta convocatoria que se desenvolve no ano 2019 é necesaria a modificación do artigo 21 sobre financiamento da referida orde.</p>
    <p>Por todo o anteriormente exposto, </p>
    <h2>DISPOÑO:</h2>
    <p>Modificar o artigo 21 da Orde do 4 de decembro de 2018 pola que se convoca o proceso de acreditación de competencias profesionais adquiridas a través da experiencia laboral, na Comunidade Autónoma de Galicia, en determinadas unidades de competencia do Catálogo nacional de cualificacións profesionais, que queda redactado da seguinte maneira:</p>
    <p>«A presente convocatoria atópase entre as actuacións cofinanciables no marco do Programa Operativo Emprego, Formación e Educación, programa financiado polo Ministerio de Educación e Formación Profesional e cofinanciado polo Fondo Social Europeo».</p>
    <p>Santiago de Compostela, 19 de xuño de 2019</p>
    <footer><p>Carmen Pomar Tojo<br>Conselleira de Educación, Universidade e Formación Profesional</p></footer>

