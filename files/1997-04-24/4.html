---
date: '1997-04-24'
id: 5A32
page: 3
number: 78
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 87/1997, do 10 de abril, polo que se acepta a doazón do arquivo
  persoal de María Barbeito y Cerviño, feita por Juan María, Carlos e Isabel
  Martínez-Barbeito y Morás, a favor da Comunidade Autónoma de Galicia.
range: Decreto
url: 'https://www.xunta.gal/dog/Publicados/1997/19970424/Anuncio5A32_gl.html'
---
<p>Con data do 20 de novembro de 1995, Juan María, Carlos e Isabel Martínez-Barbeito y Morás doáronlle á Comunidade Autónoma de Galicia o arquivo persoal da súa nai, María Barbeito y Cerviño, para que sexa depositado no Arquivo do Reino de Galicia.</p>
<p>Con data do 5 de novembro de 1996, a Comisión Superior de Valoración de Bens Culturais de Interese para Galicia informou favorablemente a aceptación da antedita doazón.</p>
<p>Conforme o disposto nos artigos 17.1º da Lei 3/1985, do 12 de abril, do patrimonio da Comunidade Autónoma galega, e 34 do seu regulamento aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta, por proposta da Consellería de Economía e Facenda. Así mesmo, os artigos 23.1º da antedita lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles supere o seu valor intrínseco; se ben non se considera carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio</p>
<p>público da súa competencia que fixe o cedente ou doador.</p>
<p>Na súa virtude, por iniciativa do conselleiro de Cultura e Comunicación Social, de conformidade coa proposta do conselleiro de Economía e Facenda, feita nos termos establecidos por Juan María, Carlos e Isabel Martínez-Barbeito y Morás e logo de deliberación do Consello da Xunta de Galicia na súa reunión do día dez de abril de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>Acepta-la doazón do arquivo persoal de María Barbeito y Cerviño, feita por Juan María, Carlos e Isabel Martínez-Barbeito y Morás, para que sexa depositado no Arquivo do Reino de Galicia.</p>
<p>O dito arquivo incorporarase ó Inventario Xeral de Bens e Dereitos da Comunidade Autónoma de Galicia, e queda adscrito á Consellería de Cultura e Comunicación Social.</p>
<p>Artigo 2º</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do presente decreto.</p>
<p>Santiago de Compostela, dez de abril de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>97-3001</p>

