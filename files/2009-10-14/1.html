---
date: '2009-10-14'
page: 16
number: 201
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Resolución do 30 de setembro de 2009, da Dirección Xeral de Educación,
  Formación Profesional e Innovación Educativa, pola que se establece o perfil
  do programa de cualificación profesional inicial de montaxe de redes
  eléctricas en Galicia.
range: Resolución
---
<p>O Real decreto 1115/2007, do 24 de agosto, estableceu, entre outras, a cualificación profesional de nivel 1 de operacións auxiliares de montaxe de redes eléctricas, pertencente á familia profesional de electricidade e electrónica, así como os módulos formativos asociados ás unidades de competencia de que se compón.</p>
<p>A Orde do 13 de maio de 2008 pola que se regulan os programas de cualificación profesional inicial na Comunidade Autónoma de Galicia establece no seu artigo 8 que os currículos dos módulos específicos dos perfís profesionais que se establezan se desenvolverán por medio de resolución da Dirección Xeral de Educación, Formación Profesional e Innovación Educativa, e que deberán tomar como referencia os módulos formativos asociados ás unidades de competencia que inclúa o perfil.</p>
<p>Na súa virtude, esta dirección xeral</p>
<p>RESOLVE:</p>
<p>Primeiro.-Obxecto.</p>
<p>Esta resolución ten por obxecto o establecemento do perfil profesional do programa de cualificación profesional inicial de montaxe de redes eléctricas en Galicia.</p>
<p>Segundo.-Identificación.</p>
<p>O programa de cualificación profesional inicial de montaxe de redes eléctricas queda identificado polos seguintes elementos:</p>
<p>-Denominación: montaxe de redes eléctricas.</p>
<p>-Nivel: programa de cualificación profesional inicial.</p>
<p>-Duración: 580 horas.</p>
<p>-Familia profesional: electricidade e electrónica.</p>
<p>Terceiro.-Competencia xeral.</p>
<p>Realizar operacións auxiliares, seguindo instrucións de persoal de nivel superior, na montaxe e no mantemento de redes eléctricas aéreas e subterráneas, aplicando as técnicas e os procedementos requiridos en cada caso e seguindo os criterios de calidade, en condicións de seguridade e consonte a normativa vixente.</p>
<p>Cuarto.-Competencias profesionais, persoais e sociais.</p>
<p>As competencias profesionais, persoais e sociais deste programa de cualificación profesional inicial son as que se relacionan a seguir:</p>
<p>a) Reunir os materiais para acometer a execución da montaxe ou do mantemento de redes eléctricas aéreas e subterráneas.</p>
<p>b) Montar apoios en condicións de calidade e seguridade, consonte o procedemento establecido.</p>
<p>c) Tender os cables en instalacións de redes eléctricas de media e alta tensión, aplicando as técnicas e os procedementos normalizados.</p>
<p>d) Tender e tensar cables en redes de distribución de baixa tensión, cumprindo as condicións de seguridade establecidas e consonte as indicacións dadas.</p>
<p>e) Montar equipamentos e outros elementos auxiliares en redes eléctricas en condicións de calidade e seguridade, seguindo o procedemento establecido.</p>
<p>f) Aplicar técnicas de mecanizado e unión para o mantemento e a montaxe de instalacións, consonte as necesidades destas.</p>
<p>g) Realizar operacións auxiliares de mantemento e reparación de equipamentos e de elementos instalacións, de xeito que se garanta o seu funcionamento.</p>
<p>h) Aplicar os protocolos de calidade e seguridade ambiental nas intervencións realizadas nos procesos de montaxe e mantemento das instalacións.</p>
<p>i) Cumprir as especificacións establecidas no Plan de prevención de riscos laborais, para detectar e previr os riscos asociados ao posto de traballo.</p>
<p>j) Participar activamente no grupo de traballo, contribuíndo ao bo desenvolvemento das relacións persoais e profesionais, para fomentar o traballo en equipo.</p>
<p>k) Manter hábitos de orde, puntualidade, responsabilidade e pulcritude ao longo da actividade.</p>
<p>Quinto.-Relación de cualificacións e unidades de competencia do Catálogo Nacional das Cualificacións Profesionais incluídas no perfil profesional.</p>
<p>Cualificacións profesionais completas incluídas no perfil:</p>
<p>Operacións auxiliares de montaxe de redes eléctricas, ELE256_1 (Real decreto 1115/2007), que abrangue as seguintes unidades de competencia:</p>
<p>-UC0818_1: realizar operacións de montaxe de apoios en redes eléctricas aéreas.</p>
<p>-UC0819_1: realizar operacións de tendido e tensamento de condutores en redes eléctricas aéreas e subterráneas.</p>
<p>Sexto.-Contorno profesional.</p>
<p>1. Ámbito profesional. Desenvolve a súa actividade profesional en empresas de calquera tamaño, maioritariamente privadas, por conta allea, dedicadas á montaxe e ao mantemento de redes eléctricas de distribución de baixa e alta tensión. A actividade está regulada polo Regulamento electrotécnico de baixa tensión e polo Regulamento de liñas eléctricas aéreas de alta tensión.</p>
<p>2. Sectores produtivos. Localízase no sector eléctrico, dentro do subsector de montaxe e mantemento nas seguintes actividades económico-produtivas: montaxe de redes eléctricas aéreas de alta tensión; montaxe de redes eléctricas aéreas de baixa tensión; montaxe de redes eléctricas subterráneas de alta tensión; montaxe de redes eléctricas subterráneas de baixa tensión.</p>
<p>3. Ocupacións e postos de traballo máis salientables.</p>
<p>-Axudante de instalador/ora de liñas eléctricas.</p>
<p>-Operario/ria de instalacións eléctricas de baixa tensión.</p>
<p>-Axudante de montador de liñas.</p>
<p>-Peón da industria de produción e distribución de enerxía eléctrica</p>
<p>Sétimo.-Módulos específicos.</p>
<p>1. Os módulos específicos deste perfil profesional, que toman como referentes os módulos formativos asociados ás unidades de competencia de que se compón, quedan desenvolvidos no anexo I desta resolución.</p>
<p>2. Son os que se relacionan a seguir:</p>
<p>-ME0104. Operacións de montaxe de apoios en redes eléctricas aéreas.</p>
<p>-ME0105. Operacións de tendido e tensamento de condutores en redes eléctricas aéreas e subterráneas.</p>
<p>-ME0106. Formación en centros de traballo.</p>
<p>Oitavo.-Espazos e equipamentos.</p>
<p>1. Os espazos e os equipamentos mínimos necesarios para o desenvolvemento das ensinanzas deste perfil profesional son os establecidos no anexo II desta resolución.</p>
<p>2. Os espazos formativos establecidos poden ser ocupados por diferentes grupos de alumnado.</p>
<p>3. Non cómpre que os espazos formativos identificados se diferencien mediante pechamentos.</p>
<p>Noveno.-Profesorado e persoas formadoras.</p>
<p>1. A atribución docente dos módulos específicos que constitúen as ensinanzas deste perfil profesional nos programas de cualificación profesional inicial impartidos en centros de ensino públicos dependentes da Consellería de Educación e Ordenación Universitaria establécese no anexo III A) desta resolución.</p>
<p>2. As titulacións requiridas para a impartición dos módulos específicos que conforman o perfil profesional nos programas de cualificación profesional inicial para os centros de titularidade privada ou doutras administracións distintas da educativa establécense no anexo III B) desta resolución.</p>
<p>3. O perfil das persoas formadoras que impartan os módulos específicos en contornos produtivos establécese no anexo IV desta resolución.</p>
<p>Décimo.-Relación de módulos específicos coas unidades de competencia do Catálogo Nacional de Cualificacións Profesionais que abrangue o programa.</p>
<p>A relación dos módulos específicos coas unidades de competencia do Catálogo Nacional de Cualificacións Profesionais que abrangue o programa é a que figura na táboa que se inclúe como anexo V da presente resolución.</p>
<p>Décimo primeiro.-Distribución horaria dos módulos específicos.</p>
<p>A distribución horaria dos módulos específicos cursados en contornos non produtivos especifícase no anexo VI desta resolución.</p>
<p>Disposición derradeira</p>
<p>Entrada en vigor.-Esta resolución entrará en vigor o día da súa publicación no Diario Oficial de Galicia.</p>
<p>Santiago de Compostela, 30 de setembro de 2009.</p>
<p>José Luis Mira Lema</p>
<p>Director xeral de Educación, Formación</p>
<p>Profesional e Innovación Educativa</p>
<p>ANEXO I</p>
<p>Módulos específicos</p>
<p>1. Módulo específico: operacións de montaxe de apoios en redes eléctricas aéreas.</p>
<p>-Código: ME0104.</p>
<p>-Duración: 210 horas.</p>
<p>1.1. Resultados de aprendizaxe e criterios de avaliación.</p>
<p>-RA1. Identifica as partes que configuran as redes eléctricas aéreas e describe as súas principais características e a súa funcionalidade.</p>
<p>-CA1.1. Clasificáronse os tipos de elementos das redes de distribución aérea en función da súa aplicación e da súa localización: apoios, armazóns, ferraxes, condutores, illadores, elementos de protección e manobra e tomas de terra.</p>
<p>-CA1.2. A partir de debuxos esquemáticos, fotografías, vídeos, etc., recoñecéronse os elementos principais que compoñen unha rede de distribución aérea en media tensión, con indicación da súa función.</p>
<p>-CA1.3. Nun tramo dunha rede de distribución recoñecéronse os elementos que a compoñen e indicouse a súa funcionalidade.</p>
<p>-RA2. Identifica os medios utilizados e realiza operacións auxiliares para a carga e a descarga do material nas redes eléctricas aéreas, con indicación das normas de seguridade, en relación co seu uso habitual.</p>
<p>-CA2.1. Enumeráronse os medios, as técnicas e as normas de seguridade específicas utilizadas no izamento do material ao medio de transporte.</p>
<p>-CA2.2. Describiuse o xeito óptimo de estrobar o material no seu izamento, en función do seu peso e das súas dimensións.</p>
<p>-CA2.3. Indicouse a forma óptima de fixación da carga no medio de transporte.</p>
<p>-CA2.4. Indicouse o xeito de protección dos elementos de suxeición no transporte de elementos con arestas vivas.</p>
<p>-CA2.5. Nun caso práctico de carga e descarga do material, utilizando o procedemento, as ferramentas e os medios de protección e seguridade adecuados, realizáronse as seguintes operacións, aplicando as normas de seguridade:</p>
<p>-Estrobamento do material de acordo co peso e as dimensións.</p>
<p>-Fixación da carga cos estrobos e os medios de suxeición adecuados ao peso e ás dimensións da carga, de xeito que non se desprace durante o transporte.</p>
<p>-Protección dos estrobos e os medios de suxeición dos elementos con arestas vivas.</p>
<p>-RA3. Describe as partes que configuran os apoios das redes eléctricas aéreas e detalla as súas características específicas.</p>
<p>-CA3.1. Nomeáronse os elementos (eléctricos, ferraxes, apoios, etc.) que compoñen o apoio e indicouse a súa función e as súas características.</p>
<p>-CA3.2. A partir de esbozos sinxelos, fotografías, vídeos, etc. de apoios de redes eléctricas aéreas, describíronse os elementos que os compoñen en relación coa súa función principal.</p>
<p>-CA3.3. En apoios reais de redes eléctricas aéreas distinguíronse os elementos que os compoñen en relación coa súa función principal.</p>
<p>-RA4. Realiza operacións auxiliares na montaxe de apoios nunha instalación dunha rede eléctrica aérea de alta tensión, a partir das ordes recibidas.</p>
<p>-CA4.1. Nun suposto práctico de montaxe e armaxe de apoios a nivel do chan, describíronse as técnicas, as ferramentas e os medios técnicos e de protección persoal necesarios para:</p>
<p>-Ensamblar e montar os apoios de diversos tipos.</p>
<p>-Montar e fixar as crucetas.</p>
<p>-Montar e fixar ferraxes e illadores.</p>
<p>-Instalar a toma de terra.</p>
<p>-Montar os elementos de protección e manobra (seccionadores, fusibles, etc.).</p>
<p>-CA4.2. Nun caso práctico de montaxe e armaxe de apoios a nivel do chan, utilizando o procedemento, as ferramentas e os medios de protección e seguridade adecuados, realizáronse as seguintes operacións, aplicando as normas de seguridade:</p>
<p>-Ensamblar e montar os apoios de diversos tipos.</p>
<p>-Montar e fixar as crucetas.</p>
<p>-Montar e fixar ferraxes e illadores.</p>
<p>-Montar elementos de protección e manobra (seccionadores, fusibles, etc.).</p>
<p>-RA5. Realiza operacións auxiliares no izado e na suxeición de apoios nunha instalación de rede eléctrica aérea a partir das ordes recibidas.</p>
<p>-CA5.1. Nun suposto de montaxe dunha rede aérea, indicáronse os pasos para seguir no izado dos apoios.</p>
<p>-CA5.2. Nun caso práctico de izamento e suxeición de apoios, utilizando o procedemento, as ferramentas e os medios de protección e seguridade adecuados, realizáronse as seguintes operacións, aplicando as normas de seguridade:</p>
<p>-Adecuar os foxos para conseguir o asentamento e a nivelación dos apoios.</p>
<p>-Colocar e asegurar os estrobos en función da carga que se manexe.</p>
<p>-Guiar no izamento dos apoios, atendendo ás indicacións da persoa que dirixa a manobra.</p>
<p>-Distribuír uniformemente a argamasa no foxo.</p>
<p>-Fixar os tubos para o cable de terra ou para os pasos aereosubterráneos nos lugares indicados.</p>
<p>-RA6. Realiza operacións auxiliares na instalación de redes de terra nunha instalación de rede eléctrica aérea a partir das ordes recibidas.</p>
<p>-CA6.1. Nun suposto de montaxe dunha rede eléctrica aérea, indicáronse os pasos para seguir na instalación da rede de terra dos apoios.</p>
<p>-CA6.2. Nun caso práctico de montaxe dunha rede eléctrica aérea, utilizando o procedemento, as ferramentas e os medios de protección e seguridade adecuados, realizáronse as operacións necesarias para a instalación da rede de terra dos apoios, aplicando as normas de seguridade:</p>
<p>-Cravar as picas de terra nos lugares indicados.</p>
<p>-Conectar as picas de terra ao cable de terra dos apoios.</p>
<p>1.2. Contidos básicos.</p>
<p>Redes eléctricas aéreas en alta e baixa tensión. Distribución da enerxía eléctrica.</p>
<p>-Tipoloxía e estrutura das redes.</p>
<p>-Elementos das redes de distribución:</p>
<p>-Tipos e características dos condutores.</p>
<p>-Tipos, características e constitución dos apoios: de madeira e metálicos (apoios de perfís metálicos e apoios de chapa metálica), de formigón (postes de formigón armado e vibrado; postes tubulares de formigón armado e vibrado) e de fibra de vidro (crucetas e armazóns). Cimentacións para apoios metálicos e para apoios de formigón.</p>
<p>-Numeración e sinalización dos apoios.</p>
<p>-Carga e descarga dos apoios: normas de seguridade; máquinas e elementos empregados; fixación e protección.</p>
<p>Elementos de protección e manobra e accesorios de suxeición.</p>
<p>-De media tensión: elementos de protección e manobra e elementos de sinalización.</p>
<p>-De baixa tensión: elementos de protección e manobra e elementos de sinalización.</p>
<p>-Illadores e cadeas de illadores.</p>
<p>-Ferraxes e suxeicións.</p>
<p>-Sistemas antiescalada.</p>
<p>-Elementos de protección da avifauna.</p>
<p>Montaxe de apoios de redes eléctricas aéreas en alta tensión.</p>
<p>-Apertura de rúas e foxos.</p>
<p>-Ensamblaxe de apoios e armazóns.</p>
<p>-Montaxe das tomas de terra dos apoios. Operacións para o izamento e o asentamento de apoios. Operacións para a cimentación e a formigonaxe de apoios.</p>
<p>-Montaxe de elementos de protección e manobra. Montaxe dos elementos de sinalización, antiescalada e protección da avifauna.</p>
<p>-Ferramentas e medios técnicos auxiliares. Elementos de seguridade individuais e colectivos</p>
<p>1.3. Orientacións pedagóxicas.</p>
<p>Este módulo específico contén a formación necesaria para desempeñar a función de realizar operacións de montaxe de apoios en redes eléctricas aéreas.</p>
<p>A definición desta función e as liñas de actuación no proceso de ensino e aprendizaxe que permiten alcanzar os obxectivos do módulo deben versar sobre:</p>
<p>-Colaboración no abastecemento do material, ferramentas e equipamento necesarios para a montaxe de apoios en redes eléctricas aéreas, nas condicións de seguridade establecidas.</p>
<p>-Realización de operacións auxiliares na montaxe e na armaxe dos apoios, nas condicións de seguridade establecidas.</p>
<p>-Realización de operacións auxiliares no izamento e na suxeición dos apoios, nas condicións de seguridade establecidas.</p>
<p>2. Módulo específico: operacións de tendido e tensamento de condutores en redes eléctricas aéreas e subterráneas.</p>
<p>-Código: ME0105.</p>
<p>-Duración: 210 horas.</p>
<p>2.1. Resultados de aprendizaxe e criterios de avaliación.</p>
<p>-RA1. Identifica os elementos, as ferramentas e o equipamento auxiliar (máquina de freo, cabrestante, cabaletes alzabobinas, etc.) para o tendido e o tensamento de condutores en redes eléctricas, e describe as súas principais características.</p>
<p>-CA1.1. Enumeráronse os elementos que interveñen no tendido e no tensamento dos cables, cos seguintes criterios de clasificación:</p>
<p>-Condutores.</p>
<p>-Alta tensión: aéreos e subterráneos.</p>
<p>-Baixa tensión: aéreos e subterráneos.</p>
<p>-Equipamento auxiliar: cables piloto, cordas piloto, oitos, xiratorios, camisas, etc.</p>
<p>-Medios de seguridade.</p>
<p>-CA1.2. Enumeráronse os elementos que interveñen no tendido e no tensamento dos cables, e clasificáronse en función de por onde discorra a instalación (aérea, subterránea ou sobre fachada).</p>
<p>-CA1.3. A partir de debuxos esquemáticos, fotografías, vídeos, etc., recoñecéronse os elementos principais que interveñen no tendido e no tensamento de condutores nunha rede de distribución, con indicación da súa función e o seu campo de aplicación.</p>
<p>-RA2. Identifica os medios utilizados e realiza operacións auxiliares para a carga e a descarga do material utilizado nas redes eléctricas en alta e baixa tensión, en relación co seu uso habitual, e indica as normas de seguridade.</p>
<p>-CA2.1. Enumeráronse os medios, as técnicas e as normas de seguridade específicas utilizadas no izamento do material ao medio de transporte.</p>
<p>-CA2.2. Indicouse a forma óptima de estrobar do material para o seu izamento en función do seu peso e as súas dimensións.</p>
<p>-CA2.3. Describiuse o xeito óptimo para a fixación da carga no medio de transporte.</p>
<p>-CA2.4. Indicouse a forma de protección dos elementos de suxeición no transporte de elementos con arestas vivas.</p>
<p>-CA2.5. Nun caso práctico de carga e descarga do material, utilizando o procedemento, as ferramentas e os medios de protección e seguridade acaídos, realizáronse as seguintes operacións, aplicando as normas de seguridade:</p>
<p>-Estrobamento do material de acordo co peso e as dimensións.</p>
<p>-Fixación da carga cos estrobos axeitados, de forma que non se desprace durante o transporte.</p>
<p>-Protección dos estrobos dos elementos con arestas vivas.</p>
<p>-RA3. Realiza operacións auxiliares no tendido de cables en redes eléctricas aéreas de alta tensión.</p>
<p>-CA3.1. Relacionáronse os materiais, os medios, as técnicas e as normas de seguridade específicas utilizadas en redes eléctricas aéreas de alta tensión con cada unha das actividades que se realizan no tendido dos cables.</p>
<p>-CA3.2. Nun suposto de tendido de cables dunha rede eléctrica aérea, identificáronse as continxencias que poidan xurdir no tendido, para a súa notificación ao equipo de montaxe.</p>
<p>-CA3.3. Nun suposto práctico de montaxe a escala dunha rede eléctrica aérea de alta tensión, utilizando o procedemento, as ferramentas e os medios de protección e seguridade acaídos, realizáronse as seguintes operacións, aplicando as normas de seguridade:</p>
<p>-Empalmar e conectar os condutores.</p>
<p>-Conectar o cable de terra coas picas.</p>
<p>-RA4. Realiza operacións auxiliares no tendido de cables en redes de distribución aérea de baixa tensión.</p>
<p>-CA4.1. Relacionáronse os materiais, os medios, as técnicas e as normas de seguridade específicas utilizadas en redes eléctricas aéreas de baixa tensión con cada unha das actividades que se realizan no tendido dos cables.</p>
<p>-CA4.2. Nun suposto práctico de montaxe á escala dunha rede de distribución aérea de baixa tensión sobre postes, utilizando o procedemento, as ferramentas e os medios de protección e seguridade adecuados, realizáronse as seguintes operacións, aplicando as normas de seguridade:</p>
<p>-Tender e amarrar (grampar ou reter) os cables nos illadores.</p>
<p>-Empalmar condutores.</p>
<p>-Tensar os cables para conseguir a frecha especificada.</p>
<p>-CA4.3. Nun suposto práctico de montaxe á escala dunha rede de distribución de baixa tensión sobre fachada, utilizando o procedemento, as ferramentas e os medios de protección e seguridade adecuados, realizáronse as seguintes operacións, aplicando as normas de seguridade:</p>
<p>-Colocar e suxeitar os elementos, os soportes e os cables sobre parede ou fachada.</p>
<p>-Empalmar condutores.</p>
<p>-RA5. Realiza operacións auxiliares no tendido de cables en redes eléctricas subterráneas.</p>
<p>-CA5.1. Relacionáronse os materiais, os medios, as técnicas e as normas de seguridade específicas utilizadas en tendido de cables en redes subterráneas, con cada unha das actividades que se realizan.</p>
<p>-CA5.2. Nun suposto práctico de montaxe dunha rede de distribución en galería, utilizando o procedemento, as ferramentas e os medios de protección e seguridade axeitados, realizáronse as seguintes operacións, aplicando as normas de seguridade:</p>
<p>-Colocar e suxeitar as bandexas e os soportes.</p>
<p>-Asentar os cables nas bandexas.</p>
<p>-Marcar e agrupar os condutores.</p>
<p>-Etiquetar as bandexas e os condutores.</p>
<p>-CA5.3. Nun suposto práctico de montaxe dunha rede eléctrica subterránea sobre fondo de area, utilizando o procedemento, as ferramentas e os medios de protección e seguridade adecuados, realizáronse as seguintes operacións, aplicando as normas de seguridade:</p>
<p>-Acondicionar o fondo da gabia e deixalo nivelado.</p>
<p>-Colocar e suxeitar os tubos sobre o fondo da gabia.</p>
<p>-Introducir os condutores nos tubos.</p>
<p>-Marcar e agrupar os condutores.</p>
<p>-Etiquetar condutores.</p>
<p>2.2. Contidos básicos.</p>
<p>Tipos e características dos condutores.</p>
<p>-Baixa tensión: aéreos (sobre postes e sobre fachadas) e subterráneos.</p>
<p>-Carga e descarga das bobinas de cable. Normas de seguridade. Máquinas e elementos empregados. Fixación e protección.</p>
<p>Tendido e tensamento de condutores en redes eléctricas en alta e baixa tensión.</p>
<p>-Equipamentos, ferramentas e medios técnicos auxiliares para o tendido e o tensamento de condutores.</p>
<p>-Elementos de seguridade colectivos e individuais. Montaxe de proteccións en puntos singulares: con outras liñas, vías, cruzamentos, etc.</p>
<p>-Montaxe dos condutores e proteccións:</p>
<p>-Tendido e tensamento de condutores en alta e media tensión: tendidos aéreos e subterráneos.</p>
<p>-Tendido e tensamento de condutores en baixa tensión: tendidos aéreos (sobre postes e sobre fachadas) e subterráneos (en gabias e en galerías).</p>
<p>2.3. Orientacións pedagóxicas.</p>
<p>Este módulo específico contén a formación necesaria para desempeñar a función de realización de operacións de tendido e tensamento de condutores en redes eléctricas aéreas e subterráneas.</p>
<p>A definición desta función e as liñas de actuación no proceso de ensino e aprendizaxe que permiten alcanzar os obxectivos do módulo deben versar sobre:</p>
<p>-Abastecemento do material, as ferramentas e os equipamentos necesarios para tender e tensar condutores en redes eléctricas aéreas e subterráneas, nas condicións de seguridade establecidas.</p>
<p>-Realización de operacións auxiliares de tendido de cables en redes eléctricas de alta tensión, nas condicións de calidade e seguridade establecidas.</p>
<p>-Tendido e tensamento de cables en redes de distribución de baixa tensión, nas condicións de calidade e seguridade establecidas.</p>
<p>-Realización de operacións auxiliares na montaxe dos condutores de redes eléctricas subterráneas sobre fondo de area e baixo tubo.</p>
<p>-Realización de operacións auxiliares na montaxe dos condutores de redes eléctricas subterráneas en galerías.</p>
<p>3. Módulo específico: formación en centros de traballo.</p>
<p>-Código: ME0106.</p>
<p>-Duración: 160 horas.</p>
<p>3.1. Resultados de aprendizaxe e criterios de avaliación.</p>
<p>-RA1. Recoñece a estrutura xerárquica da empresa e identifica as funcións asignadas a cada nivel en relación co desenvolvemento da actividade.</p>
<p>-CA1.1. Identificouse a estrutura organizativa da empresa e as funcións de cada área.</p>
<p>-CA1.2. Identificáronse os procedementos de traballo no desenvolvemento do proceso produtivo.</p>
<p>-CA1.3. Relacionáronse as competencias dos recursos humanos co desenvolvemento da actividade produtiva.</p>
<p>-CA1.4. Identificouse a importancia de cada elemento da rede no desenvolvemento da actividade da empresa.</p>
<p>-CA1.5. Relacionáronse as vantaxes e os inconvenientes da estrutura da empresa fronte a outro tipo de organizacións empresariais.</p>
<p>-CA1.6. Analizouse o tecido empresarial do sector en función da prestación que ofrece.</p>
<p>-CA1.7. Recoñecéronse as empresas tipo e indicouse a súa estrutura organizativa e as funcións de cada departamento.</p>
<p>-RA2. Amosa hábitos éticos e laborais no desenvolvemento da súa actividade profesional, consonte as características da tarefa asignada e segundo os procedementos establecidos da empresa.</p>
<p>-CA2.1. Recoñeceuse e xustificouse:</p>
<p>-Disposición persoal e temporal que necesita o posto de traballo.</p>
<p>-Actitudes persoais (puntualidade, empatía, etc.) e profesionais (orde, limpeza e seguridade necesarias para o posto de traballo, responsabilidade, etc.).</p>
<p>-Requisitos actitudinais ante a prevención de riscos na actividade profesional e as medidas de protección persoal.</p>
<p>-Requisitos actitudinais referidos á calidade na actividade profesional.</p>
<p>-Actitudes relacionadas co propio equipo de traballo e coa estrutura xerárquica establecida na empresa.</p>
<p>-CA2.2. Identificáronse as normas de prevención de riscos laborais que cumpra aplicar na actividade profesional e os aspectos fundamentais da Lei de prevención de riscos laborais.</p>
<p>-CA2.3. Aplicáronse os equipamentos de protección individual segundo os riscos da actividade profesional e as normas da empresa.</p>
<p>-CA2.4. Mantívose unha actitude clara de respecto polo ambiente nas actividades desenvolvidas e aplicáronse as normas internas e externas vinculadas.</p>
<p>-CA2.5. Mantivéronse organizados, limpos e libres de obstáculos o posto de traballo e a área correspondente ao desenvolvemento da actividade.</p>
<p>-CA2.6. Interpretáronse e cumpríronse as instrucións recibidas e responsabilizouse do traballo asignado.</p>
<p>-CA2.7. Estableceuse unha comunicación e unha relación eficaces coa persoa responsable en cada situación, e cos membros do seu equipo, e mantívose un trato fluído e correcto.</p>
<p>-CA2.8. Valorouse a importancia da actividade propia e a adaptación aos cambios de tarefas asignados no desenvolvemento dos procesos produtivos da empresa, integrándose nas novas funcións.</p>
<p>-CA2.10. Comprometeuse responsablemente na aplicación das normas e dos procedementos no desenvolvemento de calquera actividade ou tarefa.</p>
<p>-RA3. Realiza operacións de montaxe de apoios en redes eléctricas aéreas.</p>
<p>-CA3.1. Colaborouse no abastecemento do material, as ferramentas e os equipamentos necesarios para a montaxe de apoios en redes eléctricas aéreas, nas condicións de seguridade establecidas e seguindo indicacións dadas.</p>
<p>-CA3.2. Cargáronse os materiais, as ferramentas e os equipamentos no medio de transporte, utilizando os recursos adecuados.</p>
<p>-CA3.3. Realizáronse operacións auxiliares na montaxe e na armaxe dos apoios, nas condicións de seguridade establecidas e seguindo indicacións dadas.</p>
<p>-CA3.4. Fixáronse as partes que forman os apoios e as ferraxes coas condicións de seguridade requiridas.</p>
<p>-CA3.5. Realizáronse operacións auxiliares no izamento e na suxeición dos apoios, nas condicións de seguridade establecidas e seguindo indicacións dadas.</p>
<p>-RA4. Realiza operacións de tendido e tensamento de condutores en redes eléctricas aéreas e subterráneas.</p>
<p>-CA4.1. Abasteceuse o material, as ferramentas e os equipamentos necesarios para o tendido e o tensamento de condutores en redes eléctricas aéreas e subterráneas, nas condicións de seguridade establecidas e seguindo indicacións dadas.</p>
<p>-CA4.2. Realizáronse operacións auxiliares de tendido de cables en redes eléctricas de alta tensión, nas condicións de calidade e seguridade establecidas, seguindo as indicacións dadas.</p>
<p>-CA4.3. Tendéronse e tensáronse cables en redes de distribución de baixa tensión, nas condicións de calidade e seguridade establecidas, seguindo as indicacións dadas.</p>
<p>-CA4.4. Realizáronse operacións auxiliares na montaxe dos condutores de redes eléctricas subterráneas sobre fondo de area e baixo tubo, baixo supervisión de persoal técnico de nivel superior, seguindo as indicacións dadas.</p>
<p>-CA4.5. Realizáronse operacións auxiliares na montaxe dos condutores de redes eléctricas subterráneas en galerías, baixo supervisión de persoal técnico de nivel superior, seguindo as indicacións dadas.</p>
<p>-CA4.6. Colocáronse as bandexas, os soportes de fixación e os cables en galerías seguindo os procedementos establecidos.</p>
<p>Ver referencia pdf "20100D001P006.PDF"</p>

