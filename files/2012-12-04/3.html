---
date: '2012-12-04'
id: G0165-261112-0011
page: 45666
number: 231
agency: Consellería do Medio Rural e do Mar
section: III. Outras disposicións.
title: >-
  ORDE do 22 de novembro de 2012 pola que se acorda a cesión en propiedade de
  determinados tractores a varios concellos.
range: Orde
url: >-
  https://www.xunta.gal/dog/Publicados/2012/20121204/AnuncioG0165-261112-0011_gl.html
---
<p>O Decreto 46/2012, do 19 de xaneiro, polo que se establece a estrutura orgánica da Consellería do Medio Rural e do Mar, dispón que esta é o órgano da Administración galega encargado de propor e executar as directrices xerais do Goberno no ámbito rural, que engloba as competencias en materia de agricultura, gandaría, desenvolvemento rural e ordenación comarcal, estruturas rurais, industrias agroalimentarias e forestais, montes, prevención e defensa dos incendios forestais, de acordo co establecido na Constitución española e no Estatuto de autonomía de Galicia, mentres que a Subdirección Xeral de Prevención e Defensa contra os Incendios Forestais ten atribuídas as competencias para levar a termo as actuacións encamiñadas á protección e á defensa dos montes contra os incendios forestais, exercendo as funcións de programación, aprobación, execución, avaliación e seguimento dos plans, medidas e accións de defensa dos montes contra os incendios forestais e a elaboración de estudos e análises de causalidade e a coordinación de medios na loita contra os incendios forestais.</p>
    <p>No Pladiga (Plan de loita contra os incendios forestais de Galicia) dedícase un capítulo á extinción e outro á vixilancia de incendios forestais onde se recollen os medios humanos e materiais, a súa distribución territorial e o procedemento operativo en función do risco de lumes segundo as épocas de perigo e zonas.</p>
    <p>Os obxectivos que deben cumprirse de acordo co establecido no Pladiga son, respectivamente, reducir as superficies queimadas por lume, a defensa das masas arborizadas, a defensa dos espazos protexidos e evitar reproducións, co fin de minorar os danos económicos, ecolóxicos e culturais que provoca este tipo de sinistro e detectar rapidamente os focos de lume e verificar as alarmas, exercendo unha maior presión nas zonas definidas como de especial vixilancia. Isto fai posible a definición de estratexias e accións selectivas, coa dobre finalidade de reducir o número de lumes e facilitar a investigación das causas.</p>
    <p>Por outra banda e de acordo co establecido no artigo 25.2.c) da Lei 7/1985, do 2 de abril, reguladora das bases do réxime local, corresponde aos concellos exerceren no ámbito territorial da súa responsabilidade competencias en materia de prevención e extinción de incendios nos termos da lexislación do Estado e das comunidades autónomas. Para exerceren estas actuacións, os concellos requiren contar cuns medios de defensa e extinción de incendios forestais, medios dos cales frecuentemente os concellos carecen debido a limitacións orzamentarias.</p>
    <p>Segundo a Lei 3/2007, do 9 de abril, de prevención e defensa contra os incendios forestais, corresponde aos concellos colaboraren, cos medios dispoñibles, coa dirección técnica de extinción de incendios forestais. Ademais, o artigo 59 indica que a Xunta de Galicia prestará a súa colaboración ás entidades locais para a prevención e extinción de incendios, ben a través de medios propios ben por medio de mecanismos de apoio económico.</p>
    <p>Para tal fin, e para que poidan ter recursos para exerceren as competencias previstas consonte o artigo 331.1 da Lei 5/1997, do 5 de agosto, de Administración local de Galicia, a Consellería do Medio Rural e do Mar tramita o expediente de cesión, de conformidade co disposto nos artigos 82 a 87 da Lei 5/2011, do 30 de setembro, do patrimonio da Comunidade Autónoma de Galicia, onde se regula a cesión gratuíta de bens e dereitos.</p>
    <p>Polo exposto, e en uso das facultades que me confiren os artigos 34.6 e 38 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1</p>
    <p>Ceder en propiedade os tractores que se relacionan aos seguintes concellos:</p>
    <table>
     <tbody>
      <tr>
       <td>Matrícula</td>
       <td>Marca</td>
       <td>Modelo</td>
       <td>Concello</td>
       <td>Distrito forestal</td>
      </tr>
      <tr>
       <td>E-3001-BBD</td>
       <td>Valmet</td>
       <td>F8150</td>
       <td>Castro de Rei</td>
       <td>D.F.IX - Lugo-Sarria (Lugo)</td>
      </tr>
      <tr>
       <td>E-4684-BBL</td>
       <td>John Deere</td>
       <td>6910</td>
       <td>Portomarín</td>
       <td>D.F.VII - A Fonsagrada-Os Ancares (Becerreá)</td>
      </tr>
      <tr>
       <td>E-4685-BBL</td>
       <td>John Deere</td>
       <td>6910</td>
       <td>O Incio</td>
       <td>D.F.VIII -Terra de Lemos (Monforte de Lemos)</td>
      </tr>
      <tr>
       <td>E-4686-BBL</td>
       <td>John Deere</td>
       <td>6910</td>
       <td>Os Blancos</td>
       <td>D.F.XV - A Limia (Bande)</td>
      </tr>
      <tr>
       <td>E-4687-BBL</td>
       <td>John Deere</td>
       <td>6910</td>
       <td>Toén</td>
       <td>D.F.XII - Miño-Arnoia (Ourense)</td>
      </tr>
      <tr>
       <td>E-4688-BBL</td>
       <td>John Deere</td>
       <td>6910</td>
       <td>Cualedro/Monterrei</td>
       <td>D.F.XIV - Verín-Viana (Verín)</td>
      </tr>
      <tr>
       <td>E-4689-BBL</td>
       <td>John Deere</td>
       <td>6910</td>
       <td>Porqueira</td>
       <td>D.F.XV - A Limia (Xinzo de Limia)</td>
      </tr>
      <tr>
       <td>E-3002-BBD</td>
       <td>Valmet</td>
       <td>8150</td>
       <td>Baltar</td>
       <td>D.F.XV - A Limia (Xinzo de Limia)</td>
      </tr>
     </tbody>
    </table>
    <p>Artigo 2</p>
    <p>A cesión sinalada no artigo anterior queda sometida ás seguintes cláusulas:</p>
    <p>1. De conformidade co establecido polo artigo 82 da Lei 5/2011, do 30 de setembro, do patrimonio da Comunidade Autónoma de Galicia, o ben cedido será destinado polo concello cesionario a fins de utilidade pública ou de interese social, de xeito especial á realización da vixilancia e de todo tipo de actuacións relacionadas coa prevención e a loita contra os incendios forestais.</p>
    <p>2. O concello cesionario deberá cumprir coas obrigas da Dirección Xeral de Tráfico e realizar o trámite de cambio de titularidade do vehículo e farase cargo de todos os gastos de mantemento do vehículo e dos derivados do seu uso, así como dos necesarios para a reparación e posta en funcionamento do dito ben, os derivados do seguro, da inspección técnica de vehículos (ITV) e do imposto de vehículos de tracción mecánica (IVTM).</p>
    <p>3. Tanto se os bens cedidos non se aplicaren aos fins sinalados como se se descoidaren ou utilizaren con grave quebrantamento, ou se incumpriren as condicións do acordo, considerarase resolta a cesión e os bens reverterán á Comunidade Autónoma de Galicia, que terá dereito a percibir, logo da taxación pericial, o valor dos detrimentos ou deterioracións que sufrisen.</p>
    <p>Así mesmo, ante unha necesidade urxente da Subdirección Xeral de Prevención e Defensa contra os Incendios Forestais e por razóns de interese público, a Consellería do Medio Rural e do Mar poderá resolver a cesión e os bens reverterán á Comunidade Autónoma de Galicia.</p>
    <p>4. O concello cesionario responderá do valor do ben cedido no caso da destrución, roubo ou perda e asumirá a obriga de constituír un seguro de responsabilidade civil coa finalidade de garantir a cobertura dos danos que puideren ocasionarse, tanto ás persoas como ás propiedades, coa utilización do ben cedido.</p>
    <p>5. Corresponde á consellería competente en materia de patrimonio verificar a aplicación dos bens ao fin para o cal foron cedidos, e poderá adoptar para iso cantas medidas sexan necesarias, segundo dispón o artigo 85 da Lei 5/2011, do 30 de setembro. Á Consellería do Medio Rural e do Mar correspóndelle, se for o caso, a resolución dos expedientes de reversión.</p>
    <p>Artigo 3</p>
    <p>A devantida cesión formalizarase mediante acta subscrita polo secretario xeral técnico desta consellería ou funcionario en que delegue, e o alcalde do concello cesionario ou funcionario en que delegue, e deberá constar nela o acordo da cesión e a aceptación do cesionario.</p>
    <p>Disposición derradeira primeira</p>
    <p>A Consellería do Medio Rural e do Mar, a través da Secretaría Xeral Técnica, realizará os trámites necesarios para a efectividade desta orde.</p>
    <p>Disposición derradeira segunda</p>
    <p>Esta orde producirá efectos o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 22 de novembro de 2012</p>
    <footer><p>Rosa María Quintana Carballo<br>Conselleira do Medio Rural e do Mar</p></footer>

