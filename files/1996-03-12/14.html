---
date: '1996-03-12'
id: '4316'
page: 2144
number: 51
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 12 de xaneiro de 1996 pola que se anuncian cursos de iniciación e de
  perfeccionamento de lingua galega para galegos residentes no exterior e
  persoas interesadas no idioma e na cultura de Galicia.
range: Orde
url: 'https://www.xunta.gal/dog/Publicados/1996/19960312/Anuncio4316_gl.html'
---
<p>O Estatuto de autonomía de Galicia confírelle á Comunidade Autónoma competencia exclusiva en relación coa lingua e coa cultura galegas.</p>
<p>A Lei 3/1983, de normalización lingüística ordénalle ó Goberno galego que faga uso dos recursos necesarios para que os galegos residentes no exterior poidan dispor de servicios culturais e lingüísticos no idioma propio de Galicia.</p>
<p>Por outra banda, a Lei 4/1983, de recoñecemento da galeguidade, dispón que se lles debe facilitar ás comunidades galegas a organización de cursos de lingua e cultura galegas.</p>
<p>A Consellería de Educación e Ordenación Universitaria regulou os cursos de galego mediante a Orde do 1 de marzo de 1989, e estableceu un acordo de colaboración coa Secretaría Xeral para as Relacións coas Comunidades Galegas para a realización dos citados cursos.</p>
<p>Por todo isto, a Consellería de Educación e Ordenación Universitaria,</p>
<p>DISPÓN:</p>
<p>Artigo 1º</p>
<p>Convócanse cursos de iniciación e de perfeccionamento de lingua galega, que se celebrarán nas localidades e para os centros galegos, asociacións de galegos residentes no exterior e grupos de persoas interesadas no idioma e na cultura de Galicia, que determine a Dirección Xeral de Política Lingüística da Consellería de Educación e Ordenación Universitaria, coordinadamente coa Secretaría Xeral para as Relacións coas Comunidades Galegas, tendo en conta as solicitudes recibidas.</p>
<p>Artigo 2º</p>
<p>1. Poderán asistir a estes cursos galegos residentes no exterior e os seus descendentes, os membros dos citados centros e asociacións, e outras persoas interesadas no idioma e na cultura de Galicia.</p>
<p>2. Para acceder ó curso de perfeccionamento é requisito indispensable ter aprobado ou validado o curso de iniciación.</p>
<p>3. O número de asistentes a cada curso será de 15 persoas como mínimo e de 30 como máximo.</p>
<p>Artigo 3º</p>
<p>1. Os cursos terán unha duración de 75 horas. Responderán ós contidos sinalados na Orde do 1 de marzo de 1989, pola que se regulan os cursos de iniciación e de perfeccionamento, e complementaranse cunha visión da historia e da actualidade</p>
<p>de Galicia, nos seus aspectos socioeconómicos e culturais.</p>
<p>2. A asistencia ás clases é obrigatoria. A ausencia de cada un dos asistentes non poderá ser superior ó 10% da duración total do curso.</p>
<p>3. A avaliación que se efectúe nestes cursos deberá responder ós principios de formativa e continua, e terá en conta o dominio oral e escrito do idioma, aplicándose as probas necesarias. Ó remate do curso, ós asistentes que superaron as distintas fases da avaliación outorgaráselles un certificado coa cualificación de «apto».</p>
<p>Artigo 4º</p>
<p>1. As persoas que desexen asistir a estes cursos presentarán a solicitude nos locais dos centros ou asociacións ós que se alude no artigo 1º, nos prazos que determinen esas propias entidades.</p>
<p>2. Os solicitantes do curso de perfeccionamento deberán presentar, canda o formulario de solicitude, unha fotocopia compulsada da certificación que acredite que teñen superado o curso de iniciación, ou da súa correspondente validación.</p>
<p>Artigo 5º</p>
<p>A relación de admitidos será aprobada polos centros, asociacións ou grupos de persoas referidos no artigo 1º desta orde.</p>
<p>O horario, o lugar de celebración e a data de comezo de cada curso determinaraos a Dirección Xeral de Política Lingüística coordinadamente coa Secretaría Xeral para as Relacións coas Comunidades Galegas e coas asociacións e centros respectivos.</p>
<p>Artigo 6º</p>
<p>O profesorado destes cursos nomearao o director xeral de Política Lingüística e o seu pagamento correrá por conta da Consellería de Educación e Ordenación Universitaria, para o cal existe crédito suficiente con cargo á partida 07.06.353F.640.10 do orzamento da Comunidade Autónoma de Galicia para o ano 1996.</p>
<p>O desprazamento dese profesorado (se resulta necesario) e o material preciso para cada curso pagaraos a Secretaría Xeral para as Relacións coas Comunidades Galegas, a cal se encargará, coordinadamente coa entidade ou colectivo para o que se convoca o curso, dos gastos da estadía do profesor ou profesora.</p>
<p>Artigo 7º</p>
<p>Tódalas actividades que se realicen nestes cursos faranse segundo o establecido na Lei 3/1983, do 15 de xuño, de normalización lingüística (disposición adicional) e no Decreto 173/1982, do 17 de novembro, sobre a normativización da lingua galega.</p>
<p>Disposición derradeira</p>
<p>1. Autorízase a Dirección Xeral de Política Lingüística para dicta-las instruccións que sexan necesarias para o desenvolvemento da presente orde.</p>
<p>2. Esta orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 12 de xaneiro de 1996.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>122</p>

