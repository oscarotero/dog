---
date: '1996-03-12'
id: '4322'
page: 2153
number: 51
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 29 de febreiro de 1996 pola que se convoca un programa de visitas
  didácticas pola Ría de Arousa para alumnos de ensino xeral básico e de
  ensinanzas medias da Comunidade Autónoma de Galicia.
range: Orde
url: 'https://www.xunta.gal/dog/Publicados/1996/19960312/Anuncio4322_gl.html'
---
<p>A pesar da importancia que o mar ten en Galicia, existe un gran descoñecemento na sociedade galega do que realmente representa o sector marítimo-pesqueiro para a nosa Comunidade Autónoma, e este distanciamento moito maior no interior e nas zonas rurais. É de interese, co fin de lograr unha maior conciencia da poboación sobre o que o mar significa para Galicia, programar actividades destinadas a dar a coñecer esta realidade tan importante e próxima a nós, sobre todo os xoves en idade escolar. En consecuencia, esta consellería,</p>
<p>DISPÓN:</p>
<p>Artigo 1º.-Obxecto.</p>
<p>Convocar un programa de visitas didácticas para escolares de ensino xeral básico, ensino secundario, bacharelato e formación profesional que se rexerá pola presente orde.</p>
<p>Artigo 2º.-Destinatarios.</p>
<p>Poderán solicita-la súa participación no programa os centros escolares públicos de educación xeral básica, ensino secundario, bacharelato e formación profesional de toda a Comunidade Autónoma galega.</p>
<p>O número máximo de centros participantes fíxase en 120.</p>
<p>Na visita poderán participar un máximo de 50 alumnos por centro, acompañados dun mínimo de 3 e un máximo de 5 profesores ou titores.</p>
<p>Para os centros de EXB os alumnos deberán ser dos cursos sétimo e oitavo.</p>
<p>Artigo 3º.-Finalidade.</p>
<p>O programa consistirá nunha visita en embarcación á Ría de Arousa, con saída e finalización desde O Grove.</p>
<p>Os desprazamentos desde a orixe ó punto de saída, visitas adicionais por terra, do punto de finalización á orixe, así como as comidas, serán por conta dos solicitantes.</p>
<p>Artigo 4º.-Datas de realización.</p>
<p>As visitas realizaranse entre os días 10 de abril e o 7 de xuño e entre o 23 de setembro e o 11 de outubro de 1996, excluídos sábados, domingos e feirados.</p>
<p>Artigo 5º.-Solicitudes.</p>
<p>Presentaranse segundo modelo do anexo, no rexistro xeral da Consellería de Pesca, Marisqueo e Acuicultura (edificios administrativos de San Caetano,</p>
<p>s/n. Santiago de Compostela) antes do vixésimo día hábil seguinte á publicación desta orde, á que se xuntará acta do acordo de aprobación polo consello escolar do centro da realización da actividade e autorización escrita dos pais dos alumnos, cando estes sexan menores de idade.</p>
<p>As solicitudes irán acompañadas dunha memoria sucinta dos motivos polos que se solicita a viaxe, así como a relación con actividades ou programas educativos que se estean realizando ou vaian realizarse no centro. En tal caso poderase xuntar a información documental que se considere de interese.</p>
<p>Artigo 6º.-Selección.</p>
<p>A Dirección Xeral de Formación Pesqueira e Investigación seleccionará os centros participantes entre as solicitudes presentadas, tendo en conta a adecuación da visita ás actividades pedagóxicas realizadas no centro, o medio social no que se localiza e se o centro ten realizado esta visita en anos anteriores.</p>
<p>A concesión ou denegación da mesma será comunicada por escrito ós centros solicitantes.</p>
<p>Disposición derradeira</p>
<p>Facúltase a Dirección Xeral de Formación Pesqueira e Investigación a dictar cantas normas sexan precisas para o cumprimento da presente orde.</p>
<p>Santiago de Compostela, 29 de febreiro de 1996.</p>
<p>Juan Caamaño Cebreiro</p>
<p>Conselleiro de Pesca, Marisqueo e Acuicultura</p>
<p>Sra. Directora Xeral de Formación Pesqueira e Investigación.</p>
<p>1852</p>

