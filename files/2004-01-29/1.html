---
date: '2004-01-29'
page: 1
number: 19
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: I. DISPOSICIÓNS XERAIS
title: >-
  Orde do 19 de xaneiro de 2004 polo que se aproban os horarios de apertura e
  peche de espectáculos e establecementos públicos na Comunidade Autónoma de
  Galicia para o ano 2004.
range: Orde
---
<p>Coa Lei orgánica 16/1995, do 27 de decembro, transferíronse á Comunidade Autónoma de Galicia as competencias en materia de espectáculos públicos. Estas competencias son asignadas á Consellería de Xustiza, Interior e Relacións Laborais mediante o Decreto 336/1996, do 13 de setembro.</p>
<p>Por Orde do 28 de xullo de 2000, da Consellería de Xustiza, Interior e Relacións Laborais, determínanse os horarios de apertura e peche de espectáculos e establecementos públicos na Comunidade Autónoma de Galicia.</p>
<p>Por Decreto 8/2003, do 18 de xaneiro, modifícase a estructura orgánica da Xunta de Galicia. A Consellería de Xustiza, Interior e Relacións Laborais pasa a denominarse Consellería de Xustiza, Interior e Administración Local.</p>
<p>Téndose realizado consultas entre os distintos axentes sociais e tras escoitar a tódolos sectores implicados na reunión celebrada o pasado 21 de novembro, reunión na que se aceptou por unanimidade a fixación dos horarios propostos por este departamento,</p>
<p>DISPOÑO:</p>
<p>Artigo 1º.-Fixación de horarios.</p>
<p>Os espectáculos e festas rematarán e os establecementos públicos poderán exerce-la súa actividade, como máximo, ata as horas sinaladas a seguir:</p>
<p>Cinematógrafos: 2.00 h.</p>
<p>Teatros: 2.00 h.</p>
<p>Circos: 1.00 h.</p>
<p>Salas de birlos: 1.00 h.</p>
<p>Espectáculos ó aire libre: 2.00 h.</p>
<p>Verbenas e festas populares: 3.30 h.</p>
<p>Restaurantes: 2.30 h.</p>
<p>Cafés e bares: 2.30 h.</p>
<p>Cafeterías e hamburgueserías: 3.00 h.</p>
<p>Tabernas: 1.30 h.</p>
<p>Salas de festa e discotecas de xuventude: 23.00 h.</p>
<p>Bares especiais e pubs: 4.00 h.</p>
<p>Discotecas, salas de festas e salóns de baile: 5.30 h.</p>
<p>Cafés teatro, cafés concerto e cafés cantante: 5.00 h.</p>
<p>Tablaos flamencos: 5.30 h.</p>
<p>Salóns recreativos (máquinas A): 00.00 h.</p>
<p>Salóns de xogo (máquinas A especial e/ou B): 2.00 h.</p>
<p>Casinos: 4.00 h.</p>
<p>Salas de Internet: 2.00 h.</p>
<p>Salas de bingo: 4.00 h.</p>
<p>Artigo 2º.-Ampliación do horario máximo.</p>
<p>As noites que van de xoves a venres, de venres a sábado e de sábado a domingo así como as noites anteriores ós festivos, estes horarios ampliaranse media hora. (Para salóns recreativos e de xogo esta ampliación será dunha hora).</p>
<p>Artigo 3º.-Horario de apertura.</p>
<p>Os bares especiais, pubs, discotecas, salas de festa, salóns de baile, cafés teatro, cafés cantante, cafés concerto e tablaos flamencos non poderán ser abertos antes das 10.00 horas da mañá.</p>
<p>Os demais espectáculos, festas e establecementos públicos non poderán comeza-las súas actividades antes das 6.00 horas da mañá e, entre o peche e a apertura, debe transcorrer como mínimo un período de 2 horas.</p>
<p>Os bares interiores dos hoteis poden atrasa-la súa hora de peche ata unha hora máis para atender exclusivamente os clientes hospedados.</p>
<p>Artigo 4º.-Tempo de desaloxo.</p>
<p>A partir da hora límite de peche establecida nos artigos 1º e 2º non se permitirá o acceso ós establecementos a ningún cliente, non se servirá ningunha consumición e deixará de funciona-la música ambiental, é dicir, finalizarán tódalas actividades que se están desenvolvendo e acenderanse tódalas luces para facilita-lo desaloxo dos establecementos ou recintos, que deberán quedar baleiros de público no prazo máximo de trinta minutos.</p>
<p>Artigo 5º.-Competencia dos delegados para horarios especiais.</p>
<p>1. Os delegados provinciais poderán conceder ampliación dunha hora sobre os horarios límite de peche establecidos nos artigos 1º e 2º, nos seguintes supostos:</p>
<p>a) Festas locais, patronais, do Nadal e verbenas populares.</p>
<p>b) Nas localidades turísticas, durante o período da maior afluencia, sempre e cando non se altere a normal convivencia da poboación.</p>
<p>c) Cando o requira a duración do espectáculo.</p>
<p>d) Cando se trata de locais destinados ó servicio de viaxeiros.</p>
<p>2. As modificacións de horarios concedidas polos delegados provinciais requirirán o informe previo do concello onde se encontre o local afectado, ou lugar onde se celebre a festa ou verbena, que se deberá emitir nun prazo máximo de 15 días. No caso de non emitirse o informe requirido, o delegado provincial decidirá tendo en conta as circunstancias concorrentes.</p>
<p>3. Estas modificacións deberán facerse mediante resolución motivada.</p>
<p>4. Revogación da autorización. O mal uso da autorización de ampliación concedida, o cambio de circunstancias, as molestias debidamente comprobadas ós veciños ou a producción de desordes no contorno poderán motiva-la revogación da autorización, logo de audiencia do interesado.</p>
<p>Este horario regulará tódolos espectáculos, as festas e as actividades recreativas realizadas en establecementos públicos e ó aire libre da Comunidade Autónoma de Galicia.</p>
<p>Artigo 6.-Infraccións e sancións.</p>
<p>Para as infraccións do disposto nesta orde serán de aplicación as sancións previstas na Lei orgánica 1/1992, do 21 de febreiro, sobre protección da seguridade cidadá.</p>
<p>Disposición transitoria</p>
<p>As infraccións cometidas con anterioridade á entrada en vigor desta orde rexeranse pola normativa vixente no momento da súa comisión.</p>
<p>Disposición derrogatoria</p>
<p>Queda derrogada a orde desta consellería do 28 de xullo de 2000 pola que se determinan os horarios de peche de espectáculos e establecementos públicos na comunidade autónoma.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 19 de xaneiro de 2004.</p>
<p>Jesús Carlos Palmou Lorenzo</p>
<p>Conselleiro de Xustiza, Interior e Administración Local</p>

