---
date: '2013-10-24'
id: G0248-181013-0001
page: 42096
number: 204
agency: Axencia Tributaria de Galicia
section: VI. Anuncios. a) Administración autonómica.
title: >-
  RESOLUCIÓN do 18 de outubro de 2013 pola que se publica a data a partir da cal
  deixarán de subministrarse os cartóns físicos de bingo e a data a partir da
  cal comezarán a subministrarse electronicamente.
range: Resolución
url: >-
  https://www.xunta.gal/dog/Publicados/2013/20131024/AnuncioG0248-181013-0001_gl.html
---
<p>A Orde do 28 de maio de 2013 pola que se regulan os cartóns de bingo autorizados na Comunidade Autónoma de Galicia, a súa subministración electrónica e a presentación e o pagamento electrónico dos tributos sobre o xogo do bingo, establece, por un lado, as características, o formato e o contido dos cartóns de bingo autorizados pola consellería competente en materia de xogo para o seu uso nas salas de bingo situadas en Galicia; por outro lado, as condicións xerais e o procedemento para a súa expedición e distribución e, por último, a creación do Censo electrónico de salas de bingo de Galicia e os aspectos relativos ao pagamento dos tributos que gravan o xogo do bingo e á presentación das autoliquidacións correspondentes. Na dita orde establécese a obrigatoriedade da solicitude electrónica dos cartóns e a obrigatoriedade de subministración electrónica destes por parte da Axencia Tributaria de Galicia (Atriga). Non obstante, a orde prevé un período transitorio no cal seguirán subministrando cartóns da Fábrica Nacional de Moeda e Timbre-Real Casa da Moeda (FNMT-RCM) as delegacións da Atriga. Así, o parágrafo primeiro da disposición transitoria única da orde establece que a Dirección da Atriga determinará, mediante resolución publicada no <em>Diario Oficial de Galicia</em>, a data a partir da cal non se subministrarán cartóns de bingo da FNMT-RCM a través das delegacións da Atriga.</p>
    <p>Por outra parte, a Orde do 28 de maio de 2013, no punto 2 da disposición transitoria única, establece que, mediante resolución da Dirección Xeral da Atriga, se determinará a data a partir da cal comezará a subministración electrónica dos cartóns para o xogo do bingo.</p>
    <p>Tendo en conta as existencias de cartóns da FNMT-RCM nas delegacións da Atriga na data da sinatura desta resolución e, en uso da facultade atribuída á Dirección da Atriga pola disposición transitoria única, parágrafos 1 e 2 da Orde do 28 de maio de 2013,</p>
    <h2>RESOLVO:</h2>
    <p>Primeiro. Os cartóns para o desenvolvemento do xogo do bingo expedidos pola Fábrica Nacional de Moeda e Timbre-Real Casa da Moeda (FNMT-RCM) seguirán subministrándoos as delegacións da Axencia Tributaria de Galicia (Atriga) ata a fin das súas existencias, terán como data límite para a súa subministración o 3 de novembro de 2013, data a partir da cal eses cartóns físicos deixarán de subministrarse.</p>
    <p>Segundo. Os cartóns para o desenvolvemento do bingo regulados na Orde do 28 de maio de 2013 comezará a subministralos electronicamente a Atriga o día 4 de novembro de 2013.</p>
    <p>Terceiro. Durante a última semana de outubro subministraránselles electronicamente en modo proba cartóns aos titulares das salas que así o demanden a través da Oficina Virtual Tributaria. Estes cartóns virán identificados informaticamente e non poderán ser utilizados para o desenvolvemento do xogo do bingo.</p>
    <p>Santiago de Compostela, 18 de outubro de 2013</p>
    <footer><p>Ulpiano L. Villanueva Rodríguez<br>Director da Axencia Tributaria de Galicia</p></footer>

