---
date: '2005-01-10'
page: 262
number: 5
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Orde do 29 de decembro de 2004 sobre aprobación definitiva do Plan Xeral de
  Ordenación Municipal do Concello de Lousame.
range: Orde
---
<p>Por orde desta consellería do 27 de xullo de 2004, resolveuse non aprobar o Plan Xeral de Ordenación Municipal de Lousame, de conformidade co previsto no artigo 85.5º b) da Lei 9/2002, do 30 de decembro, de ordenación urbanística e protección do medio rural de Galicia, ordenando a emenda dunha serie de deficiencias.</p>
<p>Segundo se fai constar en certificación municipal que consta no expediente, o concello, en sesión plenaria do 5 de outubro de 2004, aprobou as correccións e modificacións derivadas da Orde do 27 de xullo de 2004.</p>
<p>O Concello de Lousame remite o documento refundido do Plan Xeral de Ordenación Municipal para a súa aprobación definitiva, de conformidade co previsto no artigo 85.5º da Lei 9/2002, do 30 de decembro, de ordenación urbanística e protección do medio rural de Galicia.</p>
<p>De conformidade co disposto polo artigo 89.1º da Lei 9/2002, a competencia para a aprobación definitiva dos plans xerais de ordenación municipal correspóndelle ao conselleiro competente en materia de urbanismo e ordenación do territorio.</p>
<p>Visto canto antecede, ao abeiro do disposto no artigo 85.5º a) da Lei 9/2002, do 30 de decembro, de ordenación urbanística e protección do medio rural de Galicia, e por proposta da Dirección Xeral de Urbanismo segundo informe do 29 de decembro de 2004,</p>
<p>RESOLVO:</p>
<p>Artigo 1º.-Apróbase o Plan Xeral de Ordenación Municipal de Lousame, coa seguinte puntualización:</p>
<p>-No núcleo de Comparada (parroquia de Vilacova) e de conformidade co artigo 32.2º c) da Lei 9/2002, os terreos situados entre a estrada AC-308 e a liña paralela a ela situada a sete metros da aresta exterior da explanación quedarán clasificados como solo rústico de protección de infraestruturas.</p>
<p>Artigo 2º.-De conformidade co disposto polos artigos 92 da Lei 9/2002, e 70 da Lei 7/1985, do 2 de abril, reguladora das bases de réxime local, o concello deberá publicar a normativa e ordenanzas do plan aprobado definitivamente no BOP.</p>
<p>Disposición derradeira</p>
<p>Contra esta orde, que pon fin á vía administrativa, cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses contados</p>
<p>desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
<p>Santiago de Compostela, 29 de decembro de 2004.</p>
<p>Alberto Núñez Feijoo</p>
<p>Vicepresidente primeiro e conselleiro de Política</p>
<p>Territorial, Obras Públicas e Vivenda</p>

