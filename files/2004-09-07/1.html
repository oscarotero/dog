---
date: '2004-09-07'
page: 12
number: 174
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 6 de agosto de 2004 pola que se recoñece e declara de interese galego
  e se ordena a inscrición no Rexistro de Fundacións de Interese Galego da
  Fundación para o Avance Científico da Veterinaria en Galicia.
range: Orde
---
<p>Visto o expediente de recoñecemento e declaración de interese galego e inscrición no Rexistro de Fundacións de Interese Galego da Fundación para o Avance Científico da Veterinaria en Galicia, e tendo en conta os seguintes</p>
<p>Feitos.</p>
<p>1. José Eugenio Rey Fernández, na súa condición de presidente do Ilustre Colexio Oficial de Veterinarios da Coruña, en escrito do 14 de maio de 2004, formulou solicitude de clasificación e de declaración de interese galego e inscrición no Rexistro de Fundacións de Interese Galego, da Fundación para o Avance Científico da Veterinaria en Galicia.</p>
<p>2. A fundación foi constituída en escritura pública, á que están incorporados os seus estatutos, outorgada na Coruña o día 22 de marzo de 2004 ante o notario do Ilustre Colexio de Galicia, Francisco Manuel Ordoñez Arman, co número novecentos trinta e sete do seu protocolo.</p>
<p>3. A Fundación para o Avance Científico da Veterinaria en Galicia ten por obxecto a elaboración e execución de programas formativos de carácter profesional, científico ou cultural para os veterinarios colexiados e organizar e promover actividades e servizos comúns de interese para os colexiados de carácter profesional, formativo, cultural ou asistencial, tal e como se establece no artigo 5 dos seus estatutos.</p>
<p>4. A comisión integrada polos secretarios xerais de todas as consellerías elevoulle ao conselleiro da Presidencia, Relacións Institucionais e Administración Pública proposta de clasificación como de interese social da Fundación para o Avance Científico da Veterinaria en Galicia, dado o seu obxecto e finalidade, polo que, cumpríndose os requisitos exixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1 ºe 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede á súa clasificación como de interese social e á súa adscrición á Consellería de Política Agroalimentaria e Desenvolvemento Rural.</p>
<p>5. Á vista da citada proposta da comisión de secretarios xerais, por orde da Consellería da Presidencia,</p>
<p>Relacións Institucionais e Administración Pública do 13 de maio de 2004 (Diario Oficial de Galicia do 7 de xuño de 2004), clasificouse como de interese social a Fundación para o Avance Científico da Veterinaria en Galicia e adscribiuse á Consellería de Política Agroalimentaria e Desenvolvemento Rural para efectos do exercicio do protectorado sobre ela, en cumprimento do disposto no artigo 32.3º a) do Regulamento de organización e funcionamento do protectorado das fundacións de interese galego.</p>
<p>6. Na anteriormente sinalada escritura pública de constitución da fundación constan os extremos relativos á personalidade do fundador; á súa capacidade para constituíla e a súa voluntade de facelo como de interese galego conforme os preceptos da Lei 7/1983, do 22 de xuño, de réxime das fundacións de interese galego, modificada pola Lei 11/1991, do 8 de novembro; os estatutos; a dotación inicial constituída pola achega do fundador dun total de trinta mil euros; e a designación das persoas naturais que constituen o órgano de goberno inicial da fundación, coa aceptación, no devandito acto fundacional, dos seus cargos.</p>
<p>7. Nos estatutos da fundación constan os extremos relativos á súa denominación de Fundación para o Avance Científico da Veterinaria en Galicia, o seu enderezo na rúa María Puga Cerdido, s/n, Edificio Lugrís Vadillo, 1º, Matogrande, A Coruña (artigo 1); a súa duración (artigo 2); o seu rexime normativo (artigo 3); a súa personalidade e capacidade xurídica (artigo 4) o seu obxecto e finalidade (artigo 5); as regras para o destino das rendas e ingresos e para a determinación dos beneficiarios (artigos 6 e 7); e a designación do padroado como órgano de goberno, representación e administración dela, con indicación do seu réxime de funcionamento (artigos 8 a 14).</p>
<p>8. En cumprimento do establecido no artigo 32.3º a) do Regulamento de organización e funcionamento do protectorado das fundacións de interese galego, con data do 16 de xullo de 2004, a Asesoría Xurídica emite informe favorable sobre a legalidade da declaración de interese galego da Fundación para o Avance Científico da Veterinaria en Galicia.</p>
<p>Fundamentos xurídicos.</p>
<p>Primeiro.-O artigo 34 da Constitución española recoñece o dereito de fundacións para fins de interese xeral, consonte a lei, e o artigo 27.26º do Estatuto de autonomía para Galicia establece que é competencia exclusiva da Comunidade Autónoma galega o réxime das fundacións de interese galego.</p>
<p>Segundo.-De acordo co disposto no artigo 32.3º a) do Regulamento de organización e funcionamento do protectorado das fundacións de interese galego, en relación co Decreto 50/2002, do 14 de febreiro, modificado polo Decreto 161/2004, do 13 de febreiro, correspóndelle a esta Consellería de Política Agroalimentaria e Desenvolvemento Rural a declaración de interese galego e a inscrición no Rexistro</p>
<p>de Fundacións de Interese Galego da Fundación para o Avance Científico da Veterinaria en Galicia, así como o exercicio das funcións de protectorado e as demais que correspondan á Xunta de Galicia de conformidade no indicado no dito regulamento.</p>
<p>Terceiro.-Á vista dos artigos 2, 3, 4.1º, 5, 6, 7.1º.2 e 5 e 11.1º da Lei 7/1983, do 22 de xuño, de réxime das fundacións de interese galego, e 4º do Regulamento de organización e funcionamento do protectorado delas, aprobado polo Decreto 248/1992, do 18 de xuño, deben entenderse substancialmente cumpridos os requisitos establecidos pola declaración de interese galego e inscrición no Rexistro de Fundacións de Interese Galego, sección da Consellería de Política Agroalimentaria e Desenvolvemento Rural, da Fundación para o Avance Científico da Veterinaria en Galicia, polo que procede ditar a presente orde. Por todo iso</p>
<p>DISPOÑO:</p>
<p>Primeiro.-Recoñecer e declarar de interese galego a Fundación para o Avance Científico da Veterinaria en Galicia.</p>
<p>Segundo.-Ordenar a súa inscrición no Rexistro de Fundacións de Interese Galego, sección da Consellería de Política Agroalimentaria e Desenvolvemento Rural.</p>
<p>Terceiro.-Que a dita fundación, expresamente sometida á Lei 7/1983, do 22 de xuño, modificada pola Lei 11/1991, do 8 de novembro, e o seu regulamento aprobado polo Decreto 248/1992, do 18 de xuño, e demais normativa de aplicación, onde se establecen especialmente as obrigas de dar publicidade suficiente dos seus obxectivos e actividades, da ausencia de ánimo de lucro na prestación dos seus servizos e de solicitar as preceptivas autorizacións, quede suxeita ao protectorado da Xunta de Galicia, que será exercido por esta consellería.</p>
<p>Santiago de Compostela, 6 de agosto de 2004.</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>

