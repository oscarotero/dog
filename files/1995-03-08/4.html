---
date: '1995-03-08'
id: B886
page: 1799
number: 47
agency: CONSELLERÍA DE CULTURA
section: III. OUTRAS DISPOSICIÓNS
title: >-
  Decreto 62/1995, do 24 de febreiro, polo que se declara a delimitación da
  contorna da Abadía-Mosteiro de Benedictinos de Samos (Lugo), incluída a cella
  visigótica do Salvador.
range: Decreto
url: 'https://www.xunta.gal/dog/Publicados/1995/19950308/AnuncioB886_gl.html'
---
<p>O Boletín Oficial del Estado do 19 de outubro de 1940 publicou un Decreto do 29 de setembro</p>
<p>polo que se declaraba ben de interese cultural a Abadía-Mosteiro de Benedictinos de Samos, Lugo, incluída a cella visigótica do Salvador.</p>
<p>Sendo a devandita declaración anterior á entrada en vigor da lei 16/1985, do 25 de xuño, do patrimonio histórico español, é necesario na actualidade concreta-la delimitación da súa contorna.</p>
<p>Con data 9 de agosto de 1994, publicouse unha resolución do 29 de xuño, pola que se incoaba expediente para a delimitación da súa contorna.</p>
<p>A tramitación do mencionado expediente levouse a cabo de acordo co establecido na Lei 16/1985, do 25 de xuño, do patrimonio histórico español, co Real Decreto 64/1994, do 21 de xaneiro, que modifica o Real decreto 111/1986, do 10 de xaneiro, de desenvolvemento parcial da devandita lei, e o Decreto 430/1991, do 30 de decembro, da Consellería de Cultura.</p>
<p>Por proposta do conselleiro de Cultura, e logo de deliberación do Consello da Xunta de Galicia, na súa reunión do día vintecatro de febreiro de mil novecentos noventa e cinco,</p>
<p>DISPOÑO:</p>
<p>Artigo 1º.-Declara-la delimitación da contorna da Abadía-Mosteiro de Samos, Lugo, incluída a cella visigótica do Salvador.</p>
<p>Artigo 2º.-A zona afectada pola declaración é a comprendida na delimitación que consta no anexo I, e no plano do anexo II.</p>
<p>Artigo 3º.-O presente decreto seralle notificado ó Rexistro de Bens de Interese Cultural de Galicia, e ó Rexistro Xeral do Ministerio de Cultura.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia e no Boletín Oficial del Estado.</p>
<p>Santiago de Compostela, vintecatro de febreiro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Víctor Manuel Vázquez Portomeñe</p>
<p>Conselleiro de Cultura</p>
<p>ANEXO I</p>
<p>O punto 1 da liña de delimitación da contorna do conxunto formado polo mosteiro e a capela do Ciprés queda definido no vértice noroeste da parcela catastral 2.634, límite coa estrada Sarria-Samos.</p>
<p>Segue polo linde oeste da parcela 2.634 ata o seu linde co río Oribio e a continuación segue pola canle do regueiro que descende pola ladeira ata o punto 2 situado no eixo do primeiro camiño que cruza o dito regueiro.</p>
<p>Continúa a través deste camiño en dirección norte ata chegar ó punto 3 situado no cruzamento do camiño co eixe da estrada de Samos a Triacastela.</p>
<p>Discorre, a partir dese punto, polo eixe da estrada en dirección a Samos, ata o cruzamento deste co eixe da estrada Samos-Pedrafita, punto 4.</p>
<p>A partir del, continúa polo eixe deste vial ata o punto 5, situado no seu encontro co eixe da pista a Casarío de Vila de Tres.</p>
<p>Desde o punto 5, segue unha liña imaxinaria que atravesaría o val ata o punto 6, no vértice norte da parcela catastral 2211, no seu encontro coa estrada a Loureiro.</p>
<p>Segue polos límites leste das parcelas 200, 199, 198, 80b, 79, 78 e 77a, e sur das 77b e 88 ata o punto 7.</p>
<p>Situado no eixe dun camiño que en dirección sur conduce ó núcleo de Samos ata o punto 8 no eixe da rúa (continuación do camiño que a liña vén seguindo) co acceso á antiga escola pública.</p>
<p>A liña segue por un sendeiro que pasa por diante da escola e descende arrimado a unha construcción recente sobre unha escaleira de formigón ata chegar á estrada Samos-Pedrafita na que se pecha no punto 1.</p>

