---
date: '2003-04-04'
id: CB66
page: 4305
number: 67
agency: INSTITUTO GALEGO DE PROMOCIÓN ECONÓMICA
section: III. OUTRAS DISPOSICIÓNS
title: >-
  Resolución do 24 de febreiro de 2003 pola que se modifican as bases
  reguladoras das axudas do Instituto Galego de Promoción Económica para os
  programas de apoio á continuidade e mellora competitiva da PEME galega.
range: Resolución
url: 'https://www.xunta.gal/dog/Publicados/2003/20030404/AnuncioCB66_gl.html'
---
<p>Con data do 23 de xullo de 2001 publicouse a Resolución do 13 de xullo de 2001 pola que se fai público o contido das bases reguladoras das axudas do Igape para os programas de apoio á continuidade e mellora competitiva da PEME galega.</p>
<p>Posteriormente, con data do 30 de maio de 2002, o Consello de Dirección do Igape acordou autoriza-la directora xeral do instituto para aprobar e publica-las modificacións das bases de mellora competitiva referidas ó Plan de Consolidación e Competitividade da PEME (PCCP) derivadas de acordos que se adopten na mesa de directores xerais da PEME, xa que nestas mesas iranse tomando decisións que poden afecta-lo contido publicado nas comunidades autónomas, e que obrigan a prescribir modificacións nas bases reguladoras para adecualas en cada momento ás decisións adoptadas e aliñar coas demais comunidades autónomas a aplicación dos principios do Real decreto 582/2001, do 1 de xuño, que establece o réxime de axudas do PCCP con carácter estatal.</p>
<p>Procede, por tanto, axusta-lo desenvolvemento dos programas de cooperación e de implantación de sistemas de calidade do PCCP ós acordos adoptados na mesa de directores xerais da PEME celebrada o 13 de xuño de 2002.</p>
<p>Por todo o anterior, e de conformidade coas facultades que teño conferidas</p>
<p>RESOLVO:</p>
<p>Publica-las seguintes modificacións das bases reguladoras das axudas do Igape para os programas de apoio á continuidade e mellora competitiva da PEME galega:</p>
<p>ANEXO VI</p>
<p>Plan de consolidación e competitividade da PEME 2000-2006:</p>
<p>1. Punto segundo, 1.3.3., subprograma de sistemas de calidade, primeiro parágrafo, substitúese polo seguinte:</p>
<p>«-Proxectos para a implantación nun colectivo determinado ou determinable de Pemes pertencentes ós sectores da construcción, comercio ou servicios, e no propio organismo intermedio se así o producira, de normativas de aseguramento da calidade (ISO 9000, ISO 17000, Q de calidade turística) e/ou ambiente (ISO 14000) que permitan obte-la certificación dunha entidade certificadora acreditada por ENAC. Os proxectos consideraranse realizados cando as Pemes acrediten que se iniciou o proceso de certificación».</p>
<p>2. Punto segundo, 2.3., substitúese polo seguinte:</p>
<p>«Sistemas de calidade: as Pemes dos sectores comercio, construcción e servicios poderán presentar individualmente proxectos de sistemas destinados á implantación nunha Peme de sistemas de aseguramento da calidade (ISO 9000, ISO 17000, Q de calidade turística) e/ou ambiente (ISO 14000) que permitan obte-la certificación dunha entidade certificadora acreditada por ENAC. Os proxectos consideraranse realizados cando se acredite que se iniciou o proceso de certificación».</p>
<p>Esta resolución entrará en vigor o día seguinte ó da súa publicación no Diario Oficial de Galicia e terá carácter retroactivo para aqueles expedientes que se atopen en tramitación pendentes de resolver no Igape.</p>
<p>Santiago de Compostela, 24 de febreiro de 2003.</p>
<p>Margarita Rodríguez Rama</p>
<p>Directora xeral do Instituto Galego</p>
<p>de Promoción Económica</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

