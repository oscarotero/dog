---
date: '2000-01-10'
id: '16022'
page: 253
number: 5
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 1 de decembro de 1999 pola que se regula a imaxe corporativa de
  aplicación á lencería hospitalaria, roupa de cama, pacientes e aseo que se
  empregará en tódolos centros de atención especializada e de atención primaria
  dependentes do Servicio Galego de Saúde.
range: Orde
url: 'https://www.xunta.gal/dog/Publicados/2000/20000110/Anuncio16022_gl.html'
---
<p>I. Disposicións xerais.</p>
<p>Nunha sociedade na que a imaxe constitúe un referente de primeira orde que permite identificar unha actividade e, como consecuencia, uns resultados, resulta prioritario establecer unha imaxe unitaria e vinculada ó Servicio Galego de Saúde como instrumento que reafirme a súa identidade e que facilite a súa identificación polos cidadáns no desenvolvemento da actividade asistencial que ten encomendada.</p>
<p>A súa aplicación alcanzará a tódolos centros dependentes do organismo nun novo paso no proceso global de normalización e identidade corporativa.</p>
<p>A necesidade de garanti-la coherencia na implantación pública dos signos identificadores fai necesario un programa de imaxe consistente no deseño do seu modo de aplicación á lencería de uso sanitario e na ampla diversidade de centros que compoñen a rede asistencial do Servicio Galego de Saúde.</p>
<p>Con esta orde procédese a defini-las normas de construcción, configuración dos elementos de identidade, símbolo-logotipo, cor corporativa, así como as súas regras de aplicación á totalidade da lencería de uso sanitario.</p>
<p>A eficacia desta imaxe corporativa, asegurando a unidade e coherencia da imaxe pública do organismo, a capacidade de comunicación e facilitadora da identificación visual polos cidadáns vai depender do seguimento desta orde.</p>
<p>En atención ás anteriores consideracións resulta primordial o uso exhaustivo desta norma no que atinxe á fase de implantación, sen variación ou distorsión ningunha, evitando a realización de accións desvirtuantes, asegurando que se respecte de tal forma que, baixo ningún concepto, se poidan producir interpretacións libres que modifiquen os seus límites ou conduzan ó uso indebido da imaxe.</p>
<p>En consecuencia, en virtude das facultades que me confire o artigo 34.3º da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º.-Obxecto.</p>
<p>O obxecto da presente orde é establecer, como estructura básica de normalización da imaxe corporativa na lencería hospitalaria, roupa de cama, pacientes e aseo dos centros dependentes do Servicio Galego de Saúde, a que se fixa no anexo I da presente orde.</p>
<p>Artigo 2º.-Ámbito de aplicación.</p>
<p>Esta orde será de aplicación en tódolos centros de atención especializada e centros de atención primaria dependentes do Servicio Galego de Saúde que,</p>
<p>sen prexuízo da observación do código de identificación corporativa vixente, utilizarán para a lencería de uso sanitario os elementos reflectidos no anexo citado.</p>
<p>Disposición adicional</p>
<p>Toda reposición da lencería de uso sanitario que realicen os centros dependentes do Sergas a partir da entrada en vigor da presente orde realizarase coa imaxe corporativa establecida nela.</p>
<p>Disposicións derradeiras</p>
<p>Primeira.-Os directores xerais das divisións do Servicio Galego de Saúde, os directores provinciais, os xerentes dos hospitais do Sergas, e os xerentes das Xerencias de Atención Primaria adoptarán no ámbito das súas competencias as disposicións que resulten precisas para a execución do disposto na presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 1 de decembro de 1999.</p>
<p>José María Hernández Cochón</p>
<p>Conselleiro de Sanidade e Servicios Sociais</p>

