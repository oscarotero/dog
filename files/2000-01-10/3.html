---
date: '2000-01-10'
id: 1602A
page: 272
number: 5
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Orde do 30 de decembro de 1999 pola que se delegan atribucións en materia de
  urbanismo.
range: Orde
url: 'https://www.xunta.gal/dog/Publicados/2000/20000110/Anuncio1602A_gl.html'
---
<p>En virtude da Orde do 19 de agosto de 1997 (DOG nº 166, do 29 de agosto) delegáronse determinadas atribucións en materia de urbanismo nos delegados provinciais desta consellería, ó abeiro do disposto polo artigo 189.3º da Lei 1/1997, do 24 de marzo, do solo de Galicia.</p>
<p>A experiencia acumulada durante os anos de exercicio das competencias urbanísticas desde a entrada en vigor do novo réxime competencial establecido pola Lei 7/1995, do 29 de xuño, de delegación e distribución de competencias en materia de urbanismo, as innovacións introducidas no ordenamento xurídico urbanístico -e moi especialmente a aprobación do Regulamento de disciplina urbanística para o desenvolvemento e aplicación da Lei do solo de Galicia-, a incidencia do novo réxime de recursos administrativos como consecuencia da Lei 4/1999, do 13 de xaneiro, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común, así como a recente aprobación do decreto polo que se establece a estructura orgánica desta consellería, que reorganiza a estructura e funcións da Dirección Xeral de Urbanismo son algunhas das razóns que aconsellan a aprobación dunha nova orde de delegación de competencias en materia de urbanismo, </p>
<p>adecuada coa complexidade das novas competencias e coa nova estructura organizativa.</p>
<p>Na súa virtude, e no uso das facultades conferidas polo artigo 43.3º da Lei 1/1983, do 22 de febreiro, reguladora da Xunta e do seu presidente, e polo artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común,</p>
<p>DISPOÑO:</p>
<p>Artigo 1º</p>
<p>Delégase no director xeral de Urbanismo o exercicio das competencias que a Lei 1/1997, do 24 de marzo, do solo de Galicia, lle atribúe ó conselleiro de Política Territorial, Obras Públicas e Vivenda, nos seguintes supostos:</p>
<p>a) Emisión de informes sobre instrumentos de planeamento de desenvolvemento (plans parciais e especiais) previstos polos artigos 41 e 42 da Lei 1/1997, do 24 de marzo, do solo de Galicia.</p>
<p>b) Outorgamento da autorización autonómica para construccións e instalacións no medio rural, segundo o disposto polo artigo 77.4º da Lei 1/1997, do 24 de marzo, do solo de Galicia.</p>
<p>c) Outorgamento da autorización autonómica prevista pola disposición adicional terceira, punto 2, da Lei 1/1997, do 24 de marzo, do solo de Galicia, para edificacións en núcleos rurais.</p>
<p>d) Aprobación definitiva do expediente de expropiación forzosa polo procedemento de taxación conxunta, previsto polo artigo 145 da Lei 1/1997, do 24 de marzo, do solo de Galicia.</p>
<p>e) Inscricións e exercicio das funcións que corresponden ó Rexistro de Entidades Urbanísticas Colaboradoras, previsto polo Regulamento de xestión urbanística, aprobado polo Real decreto 3288/1978, do 25 de agosto.</p>
<p>f) Exercicio das competencias autonómicas previstas en relación cos instrumentos de xestión urbanística regulados polos títulos III e IV da Lei 1/1997, do 24 de marzo, do solo de Galicia.</p>
<p>Artigo 2º</p>
<p>Os actos dictados por delegación farán constar expresamente esta circunstancia e consideraranse como propios do órgano delegante que, en calquera momento, poderá revogar total ou parcialmente a delegación outorgada.</p>
<p>Disposición derrogatoria</p>
<p>Queda derrogada a Orde do 19 de agosto de 1997 pola que se delegan atribucións en materia de urbanismo, (DOG nº 166, do 29 de agosto) e cantas disposicións de igual ou inferior rango se opoñan ó establecido nesta orde.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 30 de decembro de 1999.</p>
<p>José Cuíña Crespo</p>
<p>Conselleiro de Política Territorial, Obras Públicas e Vivenda</p>

