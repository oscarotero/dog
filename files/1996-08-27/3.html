---
date: '1996-08-27'
id: 96D2
page: 7
number: 167
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 24 de maio de 1996, da Delegación Provincial de Pontevedra, pola
  que se dispón o rexistro, depósito e publicación no Diario Oficial de Galicia,
  do convenio colectivo da empresa Ojea, S.A.
range: Resolución
url: 'https://www.xunta.gal/dog/Publicados/1996/19960827/Anuncio96D2_gl.html'
---
<p>Visto o expediente do convenio colectivo para a empresa Ojea, S.A., que tivo entrada nesta delegación provincial o día 21-5-1996, subscrito en representación da parte económica por unha representación da empresa, e da parte social, polos delegados de</p>
<p>persoal, con data do 3-5-1996, de conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e o Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, desta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 24 de maio de 1996.</p>
<p>Antonio Coello Bufill</p>
<p>Delegado provincial Pontevedra</p>
<p>Convenio colectivo da empresa Ojea, S.A.</p>
<p>Artigo 1º.-Unidades de negociación.</p>
<p>A representación das partes que negociaron, aprobaron e subscribiron o texto deste convenio estivo contituída do seguinte xeito:</p>
<p>Pola parte económica: Carlos Enrique Pino González, como xerente da empresa.</p>
<p>Pola parte social: Moisés Legerén Salgado, delegado de persoal.</p>
<p>Artigo 2º.-Ámbito de aplicación.</p>
<p>O presente convenio regulará as relacións laborais da empresa Ojea, S.A. e afectará a todo o persoal pertencente actualmente ó cadro de persoal, así como ós traballadores que ingresen durante a súa vixencia.</p>
<p>Artigo 3º.-Vixencia.</p>
<p>Este convenio entrará en vigor o día da súa publicación do diario oficial correspondente, se ben os seus efectos económicos retrotraeranse ó 1 de abril de 1996. Afectará ó persoal que se encontre en alta na empresa na data da súa aprobación.</p>
<p>Artigo 4º.-Duración.</p>
<p>A duración deste convenio será de dous anos, é dicir, ata o 31 de marzo de 1998, e prorrogarase tacitamente por períodos anuais, salvo denuncia de calquera das partes, con tres meses de anticipación, polo menos, á data da súa terminación. A dita denuncia deberase facer por escrito dirixida á outra parte afectada polo convenio.</p>
<p>Transcorrido un ano de vixencia da táboal salarial, procederase á súa revisión establecendo os salarios para 1997, que se incrementarán na porcentaxe que o Goberno prevexa para o índice de prezos de consumo para 1997 máis 0,5 puntos.</p>
<p>Artigo 5º.-Compensación e absorción.</p>
<p>As melloras contidas neste convenio unicamente poderán ser absorbidas ou compensadas por aquelas melloras legais ou regulamentarias que no futuro se establezan, consideradas en cómputo global e anual.</p>
<p>Artigo 6º.-Soldos e salarios.</p>
<p>O persoal afectado por este convenio, segundo as categorías, deberase rexer, para o perídoo do 1 de abril de 1996 ó 31 de marzo de 1997, pola táboa</p>
<p>salarial anexa, obtida de incrementar co coeficiente 1,03952 os salarios vixentes para 1995.</p>
<p>Para o segundo ano de vixencia do conveno, aplicarase o especificado no artigo 4º.</p>
<p>Artigo 7º.-Gratificacións extraordinarias.</p>
<p>As gratificacións extraordinarias do ano aboaranse na contía de trinta días e serán calculadas sobre a táboa salarial que corresponda, máis antigüidade, se é o caso. Denominaranse 25 de xullo, Nadal e beneficios, e faranse efectivas antes do 22 de xullo, 22 de decembro e 15 de marzo, respectivamente.</p>
<p>Artigo 8º.-Vacacións.</p>
<p>O período anual de vacacións será de 30 días naturais, que se desfrutarán en dous períodos de 15 días, nas datas que acorden empresario e traballador, segundo as necesidades da empresa, un dos cales se desfrutará preferentemente nos meses de verán.</p>
<p>Artigo 9º.-Traballos nocturnos.</p>
<p>As horas traballadas durante o período comprendido entre as dez da noite e as seis da mañá terán unha retribución específica incrementada nun 25% sobre o salario base.</p>
<p>Exclúese do cobramento do expresado suplemento o persoal que realice a súa función durante a noite e que fose contratado para esta clase de traballo.</p>
<p>Artigo 10º.-Conductores perceptores.</p>
<p>O conductor perceptor, cando desempeñe simultaneamaente as funcións de conductor e cobrador, percibirá ademais da remuneración correspondente á súa categoría, un complemento salarial por posto de traballo igual ó 20% do seu salario base por cada día en que se realicen ámbalas funcións, salvo que estas se leven a cabo por tempo inferior ou igual a tres horas, caso no que se percibirá o dito plus cando menos en proporción a aquelas.</p>
<p>Artigo 11º.-Axudas de custo.</p>
<p>O persoal que saia da súa residencia por causas do servicio terá dereito a percibir unha indemnización polos gastos que se lle orixinen, que recibirá o nome de axuda de custos.</p>
<p>No caso de non se trasladar en vehículo da empresa, terá dereito a que se lle aboe o importe de segunda clase, con dereito a liteira se a viaxe for nocturna.</p>
<p>O importe das axudas de custo completas será o que a seguir se reflicte:</p>
<p>a) Traballos fixos de escolares, obreiros, liñas regulares e outros: 1.150 pesetas a media axuda para o primeiro ano de vixencia do convenio e 1.175 pesetas a media axuda para o segundo ano.</p>
<p>b) Servicios discrecionais en Galicia: 4.000 pesetas a media axuda de custos, para os dous anos de vixencia do convenio.</p>
<p>c) Servicios discrecionais no resto do territorio nacional e Portugal: 4.850 pesetas a axuda de custos completa para os dous anos de vixencia do convenio.</p>
<p>d) Servicios discrecionais ós restantes países europeos: 8.400 pesetas a axuda de custos completa para os dous anos de vixencia do convenio.</p>
<p>A empresa terá a facultade de asumi-lo pagamento de aloxamento e comida do traballador en substitución das axudas de custo.</p>
<p>Nos casos de destacamento, as axudas de custo establecidas no presente artigo sufrirán unha reducción do 33%, sen prexuízo da facultade que o precedente parágrafo lle recoñece á empresa.</p>
<p>Terán dereito a axudas de custo enteiras os que saian da súa residencia antes das 12 horas e regresen despois das cero horas.</p>
<p>Percibirase a parte de axudas de custo correspondente ó xantar sempre que o traballador saia da súa residencia antes das 12 horas e regrese despois das 14 horas.</p>
<p>Cobraranse as axudas para a cea cando a saída se efectúa antes das 20 horas e a chegada despois das 22 horas.</p>
<p>A pernoctación corresponde ós que cheguen despois das cero horas.</p>
<p>Nas viaxes de duración superior ós tres días, o traballador terá dereito a unha cantidade complementaria da súa axuda de custos cuantificada en 400 pesetas, que se devengarán a partir do cuarto día.</p>
<p>Artigo 12º.-Xornada de traballo.</p>
<p>A xornada semanal ordinaria de traballo será de 40 horas efectivas para todo o persoal, de acordo co Estatuto dos traballadores, Lei de xornada máxima e Real decreto 1561/1995. A xornada anual ordinaria será de 1.826 horas e 27 minutos de traballo efectivo. Cando a súa distribución supoña a superación das 40 horas semanais, o control e cómputo da xornada verificarase trimestralmente en termos de media. Cando, por razóns obxectivas, sexa necesario, as partes negociarán outros sistemas de cómputo e control, respectándose en todo caso o tempo máximo de xornada ordinaria anual mencionada anteriormente.</p>
<p>Para efectos de xornada será de aplicación o disposto no Real decreto 1561/1995, do 21 de setembro, e demais normas específicas para o sector do transporte.</p>
<p>Artigo 13º.-Traballos en domingos e festivos.</p>
<p>Se por excepcional necesidade da empresa, o traballador non puidese desfrutar do seu descanso os domingos e festivos, farao dentro da semana seguinte, sinalándose o día con anterioridade, ou cobrarao co incremento establecido na lexislación vixente.</p>
<p>Artigo 14º.-Horas extraordinarias estructurais.</p>
<p>Para os efectos do previsto no Real decreto 234/1990 e a Orde do 24 de febreiro de 1990, do Ministerio de Traballo e Seguridade Social, sobre cotización adicional de horas extraordinarias estructurais, consideraranse como tales as que se realicen con ocasión de accidentes ou para solucionar necesidades urxentes e prementes que veñan esixidas de inmediato polo servicio, as que obedecen a períodos punta de producción, ausencias imprevistas, cambios de quenda e outras circunstancias de carácter estructural derivadas da propia natureza da actividade de transportes.</p>
<p>Artigo 15º.-Libretas de control.</p>
<p>Todo o persoal, traballe ou non horas extraordinarias, será provisto dunha libreta individual ou de ficha de control, na cal se irán anotando aquelas, así como as sucesivas liquidacións que se fagan.</p>
<p>Artigo 16º.-Licencias e permisos.</p>
<p>O traballador, logo de aviso e xustificación, poderase ausentar do traballo, con dereito a remuneración, por algún dos motivos e polo tempo seguinte:</p>
<p>a) Quince días naturais en caso de matrimonio.</p>
<p>b) Dous días nos casos de nacemento de fillo ou enfermidade grave ou falecemento de parentes ata o segundo grao de consanguinidade ou afinidade. Cando, con tal motivo, o traballador precise facer un desprazamento, o prazo será de catro días.</p>
<p>c) Un día por traslado do domicilio habitual.</p>
<p>d) Polo tempo indispensable para o cumprimento dun deber inescusable de carácter público e persoal. Cando conste nunha norma legal ou convencional un período determinado, aplicarase o que esta dispón en canto á duración da ausencia e á súa compensación económica.</p>
<p>Cando o cumprimento do deber antes referido supoña a imposibilidade da prestación do traballo debido en máis do vinte por cento das horas laborables nun período de tres meses, a empresa poderá pasa-lo traballador afectado á situación de excedencia regulada no apartado un do artigo 46 do Estatuto dos traballadores.</p>
<p>No suposto de que o traballador, por cumprimento do deber ou desempeño do cargo, perciba unha indemnización, descontarase o importe desta do salario a que tivese dereito na empresa.</p>
<p>e) Para realizar funcións sindicais ou de representación do persoal nos termos establecidos legal ou convencionalmente.</p>
<p>Artigo 17º.-Cesamentos.</p>
<p>Todo empregado terá dereito a rescindi-lo seu contrato de traballo, sen estar obrigado a alega-las causas da súa determinación.</p>
<p>Para isto, o persoal comunicaralle á dirección da empresa a data do seu cesamento cunha anticipación mínima de quince días, excepto para o persoal non cualificado, para o cal o preaviso será de oito días.</p>
<p>Cando un traballador pretenda a rescisión do contrato, deberá seguir prestando os seus servicios en canto non transcorran os prazos sinalados no presente artigo.</p>
<p>O abandono do posto de traballo sen que transcorresen os prazos sinalados será penalizado cunha sanción económica equivalente ó salario base dos días que falten desde o abandono do servicio ata a data en que, cumprido o trámite de preaviso, lle correspondese o cesamento.</p>
<p>Artigo 18º.-Excedencias.</p>
<p>A excedencia poderá ser voluntaria ou forzosa. A forzosa, que dará dereito á conservación do posto de traballo e ó cómputo da antigüidade da súa vixencia,</p>
<p>concederase pola designación ou elección para un cargo público que imposibilite a asistencia ó traballo. O reingreso deberá ser solicitado dentro do mes seguinte ó cesamento no cargo público.</p>
<p>O traballador con, como mínimo, unha antigüidade na empresa dun ano ten dereito a que se lle recoñeza a posibilidade de situarse en excedencia voluntaria por un prazo non menor de dous anos e non maior de cinco. Este dereito só poderá ser exercido outra vez polo traballador se transcorreron catro anos desde o final da anterior excedencia.</p>
<p>Así mesmo, poderán solicita-lo seu paso á situación de excedencia na empresa os traballadores que exerzan funcións sindicais de ámbito provincial ou superior mentres dure o exercicio do seu cargo representativo.</p>
<p>O traballador excedente conservará só o seu dereito preferente ó reingreso nas vacantes de igual ou similar categoría á súa que houbese ou se producisen na empresa.</p>
<p>Artigo 19º.-Uniformes.</p>
<p>A empresa e o traballador cumprirán canto se refire á uniformidade, conforme o que se determinaba na ordenanza laboral para as empresas de transporte por estrada.</p>
<p>Artigo 20º.-Seguro de accidente laboral.</p>
<p>A empresa contratará, totalmente ó seu cargo, un seguro colectivo a favor dos seus traballadores, de 2.600.000 pesetas por cada un, de forma que, en caso de falecemento por accidente laboral ó servicio da empresa, a citada cantidade sexa cobrada polos seus herdeiros legais.</p>
<p>Este seguro non constitúe unha substitución das obrigas da empresa en materia de seguridade social, senón un complemento destas.</p>
<p>Artigo 21º.-Retirada do carné de conducir.</p>
<p>En caso de que por resolución administrativa ou resolución xudicial firme se produza a retirada do carné de conducir a un conductor por un período non superior a 90 días, durante a vixencia do convenio e conducindo un vehículo da empresa para a que preste os seus servicios, esta comprométese a facilitarlle ó productor afectado o posto de traballo máis idóneo, de acordo coa súa categoría profesional.</p>
<p>Artigo 22º.-Pagamento de multas.</p>
<p>As multas por infracción de tráfico imputable a culpa ou imprudencia do traballador serán aboadas por este. En caso contrario aboaraas a empresa.</p>
<p>Artigo 23º.-Acción sindical.</p>
<p>Neste punto aplicarase o que dispón o Estatuto dos traballadores e a Lei de liberdade sindical.</p>
<p>Artigo 24º.-Comisión paritaria.</p>
<p>Para a interpretación e cumprimento das cláusulas deste convenio e, en xeral, para entender en cantas cuestións se deriven da súa aplicación, establécese unha comisión paritaria, integrada polo representante dos traballadores signatario do convenio e polo representante da empresa.</p>
<p>Artigo 25º.-Indivisibilidade.</p>
<p>As condicións pactadas neste convenio forman un todo orgánico e indivisible e, para efectos da súa aplicación práctica, considerado na súa totalidade.</p>
<p>Artigo 26º.-Lexislación subsidiaria.</p>
<p>En todo o non expresamente previsto neste convenio aplicarase o disposto na lexislación vixente para as empresas de transportes por estrada.</p>
<p>Ponteareas, 3 de maio de 1996.</p>
<p>Rubricado</p>
<p>ANEXO</p>
<p>Táboa de salarios</p>
<table><tbody><tr><td>Categorías</td><td>Pesetas</td></tr>
<tr><td></td></tr>
</tbody></table>
<table><tbody><tr><td>Xefe administrativo (de sección)</td><td>104.910</td></tr>
<tr><td>Oficial primeira administrativo</td><td>89.928</td></tr>
<tr><td>Oficial segunda administrativo</td><td>81.354</td></tr>
<tr><td>Auxiliar administrativo</td><td>77.169</td></tr>
<tr><td>Oficial primeira de taller</td><td>3.119</td></tr>
<tr><td>Oficial segunda de taller</td><td>2.966</td></tr>
<tr><td>Conductor</td><td>3.000</td></tr>
<tr><td>Conductor-perceptor</td><td>3.000</td></tr>
<tr><td>Cobrador</td><td>2.590</td></tr>
<tr><td>Inspector</td><td>3.053</td></tr>
</tbody></table>
<p>6177</p>

