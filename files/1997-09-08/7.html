---
date: '1997-09-08'
id: A39E
page: 8
number: 172
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 29 de agosto de 1997 pola que se regula o exercicio do dereito ó voto
  dos traballadores por conta allea de cara ás eleccións ó Parlamento de
  Galicia, convocadas para o día 19 de outubro de 1997 polo Decreto 225/1997, do
  25 de agosto de 1997.
range: Orde
url: 'https://www.xunta.gal/dog/Publicados/1997/19970908/AnuncioA39E_gl.html'
---
<p>Convocadas eleccións ó Parlamento de Galicia polo Decreto 225/1997, do 25 de agosto, da Presidencia da Xunta de Galicia, e de conformidade co establecido no artigo 14 do Real decreto 421/1991, do 5 de abril, modificado polo Real decreto 563/1993, do 16 de abril, polo que se dictan normas reguladoras dos procesos electorais, cómpre ó abeiro do artigo 37.3 d) do Real decreto lexislativo 1/1995, do 24 de marzo, polo que se aproba o texto refundido do Estatuto dos traballadores, modificado polo Real decreto-lei 8/1997, do 16 de maio, de medidas urxentes para a mellora do mercado de traballo e o fomento da contratación indefinida, e a pesar de que as eleccións se celebren en domingo, regula-las diversas situacións que poidan presentarse para o exercicio do voto daqueles traballadores que non desfrutan do seu descanso semanal, así como das persoas que interveñen dentro do proceso electoral. Para este fin, e logo de acordo co delegado do Goberno en Galicia,</p>
<p>DISPOÑO:</p>
<p>Artigo 1º</p>
<p>As presentes normas seranlles de aplicación a aqueles traballadores por conta allea que teñan a condición de electores, ou concorra neles a condición de membros de mesas electorais, interventores ou apoderados nas eleccións do día 19 de outubro de 1997, e non desfruten o devandito día do descanso</p>
<p>semanal previsto no artigo 37.lº do citado Real decreto lexislativo 1/1995, do 24 de marzo, polo que se aproba o texto refundido do Estatuto dos traballadores.</p>
<p>Artigo 2º</p>
<p>Para que os traballadores por conta allea poidan participar nas eleccións autonómicas que se levarán a cabo o día 19 de outubro de 1997, no suposto de que non desfruten en tal data de descanso semanal, gozarán do permiso retribuído correspondente consonte as seguintes prescricións:</p>
<p>a) Os traballadores por conta allea, cun horario de traballo que non coincida co de apertura das mesas electorais ou o faga por un período inferior ás dúas horas, non terán dereito a permiso retribuído.</p>
<p>b) Os traballadores por conta allea, cun horario de traballo que coincida en dúas ou máis horas e menos de catro co horario de apertura das mesas electorais, desfrutarán dun permiso retribuído de dúas horas.</p>
<p>c) Os traballadores por conta allea, cun horario de traballo que coincida en catro ou máis horas e menos de seis co horario de apertura das mesas electorais, desfrutarán dun permiso retribuído de tres horas.</p>
<p>d) Os traballadores por conta allea, cun horario de traballo que coincida en seis ou máis horas co horario de apertura das mesas electorais, desfrutarán dun permiso retribuído de catro horas.</p>
<p>Cando o traballo se preste en xornada reducida efectuarase a correspondente reducción proporcional do permiso.</p>
<p>Correspóndelle ó empresario a distribución, consonte a organización do traballo, do período en que os traballadores dispoñan de permiso para acudiren a votar.</p>
<p>Artigo 3º</p>
<p>No suposto de traballadores por conta allea que teñan previsto que na data da votación non se atopasen na localidade onde lles corresponde exerce-lo seu dereito ó voto, ou que non poidan comparecer, disporán, no seu horario laboral, de ata catro horas libres, de igual maneira có establecido no artigo anterior, para que poidan formular persoalmente a solicitude do certificado de inscrición no censo para efectua-lo voto por correo.</p>
<p>Artigo 4º</p>
<p>Os traballadores por conta allea nomeados presidente ou vocal das mesas electorais, e os que acrediten a súa condición de interventores, disporán durante o día da votación dun permiso retribuído de xornada completa, se non desfrutan en tal data de descanso semanal, e terán dereito a unha reducción da súa xornada de traballo de cinco horas o día inmediatamente posterior, segundo os artigos 28.1º e 78.4º da Lei orgánica do réxime electoral xeral.</p>
<p>Se algún dos traballadores ós que se refire o parágrafo anterior tivese que traballar na quenda de noite na data inmediatamente anterior ó día da votación, a empresa cambiaralle a quenda para que poida descansar esa noite.</p>
<p>Artigo 5º</p>
<p>Os traballadores por conta allea que acrediten a súa condición de apoderados de acordo co previsto no artigo 76.4º da Lei orgánica de réxime electoral xeral, teñen dereito a un permiso retribuído durante o día da votación, se non desfrutan en tal data do descanso semanal.</p>
<p>Artigo 6º</p>
<p>Os empresarios poderán solicitar dos traballadores que exerzan os dereitos regulados na presente orde a certificación de voto, ou, se é o caso, a acreditación da mesa electoral.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 29 de agosto de l997.</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>5873</p>

