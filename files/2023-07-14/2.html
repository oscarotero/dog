---
date: '2023-07-14'
id: G0597-050723-0011
page: 43424
number: 134
agency: Consellería de Facenda e Administración Pública
section: III. Outras disposicións.
title: >-
  RESOLUCIÓN do 5 de xullo de 2023, da Dirección Xeral da Función Pública, pola
  que se anuncia a exposición das listaxes provisionais de axudas aprobadas e
  denegadas dos criterios de repartición do Fondo de Acción Social do exercicio
  económico 2022, relativos á axuda para a atención de persoas con discapacidade
  para o persoal da Administración da Xunta de Galicia.
range: Resolución
url: >-
  https://www.xunta.gal/dog/Publicados/2023/20230714/AnuncioG0597-050723-0011_gl.html
---
<p>De conformidade co establecido na norma 9.2 dos criterios de repartición do Fondo de Acción Social para o exercicio económico do ano 2022, relativos á axuda para a atención de persoas con discapacidade, aprobados polo Consello da Xunta de Galicia do 20 de abril de 2023 e publicados mediante a Resolución da Dirección Xeral da Función Pública do 21 de abril de 2023 (DOG número 82, do 28 de abril), o anuncio de exposición das listaxes provisionais de admitidos e excluídos publicarase no <em>Diario Oficial de Galicia</em>.</p>
    <p>Dado que nas listaxes preceptivas figuran datos de carácter identificativo, de características persoais, económicos ou de saúde protexidos pola Lei orgánica 15/1995, do 13 de decembro, de protección de datos de carácter persoal, cuxa publicación pode lesionar o dereito constitucional á intimidade dos/as solicitantes ou dos/as causantes das axudas, cómpre realizar a publicación coas limitacións e reservas establecidas no artigo 46 da Lei 39/2015, do 1 de outubro, do procedemento administrativo común das administracións públicas.</p>
    <p>Dando cumprimento ao prescrito, esta dirección xeral</p>
    <h2>RESOLVE:</h2>
    <p>Primeiro. Facer públicas as listaxes provisionais das axudas aprobadas e denegadas dos criterios de repartición do Fondo de Acción Social do exercicio económico 2022 relativos á axuda para a atención de persoas con discapacidade na páxina web da Dirección Xeral da Función Pública http://funcionpublica.xunta.es/?q=FAS </p>
    <p>Para o coñecemento íntegro do acto os solicitantes deberán introducir nos espazos habilitados para o efecto o NIF e mais o código de impresión da súa solicitude.</p>
    <p>Segundo. Contra a resolución provisional dos expedientes os/as interesados/as poderán presentar reclamación e, de ser o caso, emendar os defectos causantes da exclusión provisional, no prazo de dez días hábiles que se contarán desde o día seguinte ao da publicación desta resolución no <em>Diario Oficial de Galicia</em>, en calquera dos rexistros públicos, oficinas de Correos e demais lugares establecidos no artigo 16.4 da devandita Lei 39/2015, do 1 de outubro, do procedemento administrativo común das administracións públicas.</p>
    <p>As reclamacións e as achegas de documentos deberán dirixirse ao director xeral da Función Pública da Consellería de Facenda, no Edificio Administrativo San Caetano, número 1, andar 2º, 15770 Santiago de Compostela.</p>
    <p>Santiago de Compostela, 5 de xullo de 2023</p>
    <footer><p>José María Barreiro Díaz<br>Director xeral da Función Pública</p></footer>

