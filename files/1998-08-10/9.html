---
date: '1998-08-10'
id: '3542'
page: 9225
number: 153
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 4 de agosto de 1998 pola que se autoriza a apertura dos
  establecementos comerciais os festivos locais, cando coincidan tres ou máis
  días inhábiles para o desenvolvemento da actividade comercial durante o ano
  1998.
range: Orde
url: 'https://www.xunta.gal/dog/Publicados/1998/19980810/Anuncio3542_gl.html'
---
<p>De acordo co disposto no parágrafo 3º do artigo 3 do Decreto 365/1996, do 26 de setembro, polo que se regulan os horarios comerciais no ámbito da Comunidade Autónoma de Galicia, a Consellería de Industria e Comercio poderá autorizar dous días para o desenvolvemento da actividade comercial, ademais dos previstos no parágrafo 2º do devandito artigo 3.</p>
<p>Por medio do Decreto 98/1998, do 20 de marzo, que modifica o artigo 3.2º do Decreto 365/1996, atribuíuselles ós concellos a iniciativa para a declaración como hábiles para os efectos da actividade comercial dos festivos locais. A devandita atribución supuxo un cambio na normativa existente anteriormente que declaraba hábiles para os efectos da actividade comercial tódalas festividades locais.</p>
<p>Como consecuencia do anterior recibíronse determinadas suxestións de varios sectores comerciais relativas a que, ó se-lo ano 1998 un ano de transitoriedade da normativa anterior á nova, fose autorizado pola Consellería de Industria e Comercio, nos concellos nos que coincidan tres ou máis días que sexan inhábiles para os efectos da actividade comercial o desenvolvemento da dita actividade no día correspondente o festivo local.</p>
<p>Como a autorización de apertura nos festivos locais debe respecta-lo réxime de participación dos concellos nesta materia, establecida no citado Decreto 98/1998, a devandita autorización debe estar condicionada a que así o acorde o concello respectivo.</p>
<p>Por todo iso, e de acordo co citado parágrafo 3º do artigo 3 do Decreto 365/1996, do 26 de setembro, polo que se regulan os horarios comerciais no ámbito da Comunidade Autonoma de Galicia,</p>
<p>DISPOÑO:</p>
<p>Artigo único.</p>
<p>1. Nos concellos galegos nos que durante o ano 1998 coincidan tres ou máis días que sexan inhábiles para os efectos da actividade comercial, autorízase o desenvolvemento da devandita actividade, no día correspondente ó festivo local, sempre que así o acorde a respectiva autoridade municipal.</p>
<p>2. O disposto no parágrafo enténdese sen prexuízo das normas xerais en materia de horarios comerciais.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 4 de agosto de 1998.</p>
<p>Antonio Couceiro Méndez</p>
<p>Conselleiro de Industria e Comercio</p>
<p>7463</p>

