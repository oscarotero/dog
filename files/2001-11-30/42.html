---
date: '2001-11-30'
id: '13142'
page: 15
number: 232
agency: CONSELLERÍA DE MEDIO AMBIENTE
section: VI. ANUNCIOS
title: >-
  Resolución do 12 de xullo de 2001, do Xurado Provincial de Montes Veciñais en
  Man Común da Coruña, pola que se resolve o expediente 357 que afecta ó monte
  de Corrubedo, do lugar de Corrubedo, parroquia de Coiro (concello de
  Mazaricos).
range: Resolución
url: 'https://www.xunta.gal/dog/Publicados/2001/20011130/Anuncio13142_gl.html'
---
<p>Para os efectos previstos no artigo 28 do regulamento para a aplicación da Lei 13/1989, de montes</p>
<p>veciñais en man común, e de conformidade co disposto no artigo 60.1º da Lei 30/1992, de réxime xurídico das administracións públicas e do procedemento administrativo común, faise público que o Xurado Provincial de Montes Veciñais en Man Común da Coruña, en sesión que tivo lugar o 12 de xullo de 2001, adoptou o seguinte acordo:</p>
<p>«Reunido o 12 de xullo de 2001, o Xurado Provincial de Montes Veciñais en Man Común da Coruña, baixo a presidencia do delegado da Consellería de Medio Ambiente, Higinio J. Sánchez-Rodilla Fuentes, coa asistencia dos vocais, Josefa Fernández Fernández, xefa do Servicio de Montes e I.F., Alfonso Vázquez- Castro Garma, letrado do Gabinete Xurídico Territorial da Xunta, Juan Ramón Beneyto Bellas, representante do Colexio de Avogados da Coruña, e da secretaria, Ana María Díaz López, xefa do Servicio Xurídico da Delegación Provincial da Consellería de Medio Ambiente, para estudiar e resolve-lo</p>
<p>Expediente: 357.</p>
<p>Monte: de Corrubedo.</p>
<p>Comunidade: Corrubedo.</p>
<p>Parroquia: Coiro.</p>
<p>Concello: Mazaricos.</p>
<p>Antecedentes de feito:</p>
<p>1º. Diversos veciños do lugar de Corrubedo, parroquia de Coiro, concello de Mazaricos, solicitaron con data do 9-7-1999 deste xurado, a declaración como veciñal do expresado lugar, do monte arriba citado e que ten as seguintes características:</p>
<p>Superficie: 96 ha.</p>
<p>Lindeiros: procede do monte Cadaval, Ruña e outros, nº 103-D do C.U.P. Norte: co monte veciñal de Suevos e predios particulares de veciños de Corrubedo. Desde o piquete 250 do deslindamento segue devasa ata o 185, e deste segue a orde de piquetes ata o 193. Leste: con predios particulares de veciños de Corrubedo. Do piquete 193 segue a orde de piquetes ata un punto situado entre os piquetes 197 e 198, sobre a liña do deslindamento. Sur: co monte particular dos veciños de Vilar de Costa. Desde o punto situado entre os piquetes 197 e 198, segue estrema do monte de Vilar de Costa ata un punto situado entre os piquetes 243 e 244, sobre a liña do deslindamento. Oeste: co termo do concello de Muros. Desde o punto situado entre os piquetes 243 e 244 segue a orde de piquetes ata o 250.</p>
<p>2º. Á vista de tal solicitude, o xurado, na súa reunión do 17-11-1999, acordou inicia-lo oportuno expediente, nomeando como instructor del a Juan Ramón Beneyto Bellas, quen aceptou expresamente o dito cargo. Procedeuse á correspondente tramitación, librándose mandamento para a anotación preventiva no Rexistro da Propiedade de Muros, oídas tódalas persoas, organismos e corporacións interesadas, expedíndose mandamentos para tal fin dirixidos ó alcalde-presidente do concello de Mazaricos, ó xefe do Servicio de Montes e I.F. e publicándose</p>
<p>edictos no DOG (nº 83 de 2-5-2000), taboleiro de anuncios do concello e lugares de costume.</p>
<p>3º. Os veciños de Corrubedo fundamentan a súa petición ante o Xurado Provincial de Montes Veciñais en Man Común en que viñan aproveitando de forma consuetudinaria en réxime de comunidade, sen asignación de cotas, segundo os usos e costumes, o monte correspondente ó dito lugar. Presentan copia de escrituras antigas de compravenda nas que hai referencias ó monte veciñal. Esta petición é informada favorablemente polo acordo do Pleno do Concello de Mazaricos con data do 20-1-1997. Finalizado o período de publicación de edictos, non houbo alegación ningunha contra o presente expediente.</p>
<p>4º. O Servicio de Montes achegé informe no que se fan diversas precisións sobre os lindeiros do monte de Corrubedo na súa lindancia co monte veciñal da comunidade de Suevos e o monte privado dos veciños de Vilar de Costa. Unha vez comprobados tales extremos, rectifícanse as características do monte de Corrubedo recollidas no antecedente primeiro da resolución, así como o plano que consta no expediente, co obxecto de facelas coincidentes coa descrición de tales montes.</p>
<p>5º. Na tramitación destas actuacións cumpríronse as formalidades legais e regulamentarias, esixidas principalmente pola Lei 13/1989, do 10 de outubro, de montes veciñais en man común, e o seu regulamento de aplicación aprobado polo Decreto 260/1992, do 4 de setembro, ámbolos doús da Comunidade Autónoma de Galicia, Lei de procedemento administrativo e demais disposicións aplicables ó caso.</p>
<p>Fundadamentos de dereito:</p>
<p>1º. O Xurado Provincial de Montes Veciñais en Man Común da Coruña ten xurisdicción e competencia para coñecer deste expediente, en virtude do disposto nos artigos 9 e 10 da Lei 13/1989, do 10 de outubro, de montes veciñais en man común.</p>
<p>2º. De conformidade co contido do artigo 11 da citada lei e 19 do regulamento, aprobado polo Decreto 260/92, do 4 de setembro, os veciños de Corrubedo, parroquia de Coiro, concello de Mazaricos, son parte lexítima para solicita-la iniciación do presente expediente de cualificación.</p>
<p>3º. Para a súa cualificación como veciñal en man común, o monte debe reuni-las seguintes características: 1) Pertenza a agrupacións de veciños na súa calidade de grupos sociais, non como entidades administrativas; 2) Se aproveite consuetudinariamente en réxime de comunidade, sen asignación de cotas polos membros de cada agrupación na súa condición de veciños comuneiros; 3) Que os veciños comuneiros residan habitualmente con casa aberta dentro da área xeográfica sobre a que se asenta o grupo social que tradicionalmente aproveitou o monte (artigos 1, 2 e 3 da Lei 13/1989 e 1, 2 e 3 do Regulamento do 4 de setembro de1992).</p>
<p>4º. Das actuacións que constan no expediente, e en especial da comprobación do que se expresa no punto anterior, dedúcese que no presente caso nos encontramos cun monte pertencente á Comunidade Veciñal do lugar de Corrubedo, parroquia de Coiro, no que se cumpren os aludidos requisitos.</p>
<p>Por iso, este xurado, á vista dos antecedentes e fundamentos de dereito expostos, por proposta do instructor,</p>
<p>ACORDA:</p>
<p>Cualificar como veciñal en man común da comunidade do lugar de Corrubedo, parroquia de Coiro, concello de Mazaricos, o denominado monte de Corrubedo, cos lindeiros, superficie e características que figuran no antecedente primeiro. Así mesmo, acórdase excluí-lo declarado do inventario de bens do concello e do catálogo dos de utilidade pública, se neles estivera inscrito, incluíndo lo no Rexistro de Montes Veciñais en Man Común que figura na Delegación de Medio Ambiente da Coruña».</p>
<p>Contra esta resolución poderase interpoñer recurso de reposición con carácter potestativo ante o Xurado Provincial de Montes Veciñais en Man Común da Coruña no prazo dun mes ou recurso contencioso administrativo ante o Tribunal Superior de Xustiza de Galicia no prazo de dous meses, contados desde o día seguinte ó da súa publicación no Diario Oficial de Galicia, segundo o disposto na Lei 4/1999, de modificación da Lei 30/1992, de 26 de novembro, de réxime xurídico das administracións públicas e do procedemento administrativo común.</p>
<p>A Coruña, 12 de xullo de 2001.</p>
<p>Ana María Díaz López</p>
<p>Secretaria do Xurado Provincial de Montes Veciñais en Man Común da Coruña</p>
<p>Visto e prace</p>
<p>Higinio J. Sánchez-Rodilla Fuentes</p>
<p>Presidente do Xurado Provincial de Montes Veciñais en Man Común da Coruña</p>

