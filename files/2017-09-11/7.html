---
date: '2017-09-11'
id: O150-050917-0001
page: 42107
number: 172
agency: Escola Galega de Administración Pública
section: III. Outras disposicións.
title: >-
  RESOLUCIÓN do 28 de agosto de 2017 pola que se convoca a xornada Sistemas
  federais. Unha comparación internacional.
range: Resolución
url: >-
  https://www.xunta.gal/dog/Publicados/2017/20170911/AnuncioO150-050917-0001_gl.html
---
<p>Conforme os fins que lle asigna á Escola Galega de Administración Pública a Lei 4/1989, do 27 de maio, de creación da Escola Galega de Administración Pública, modificada pola Lei 10/1989, do 10 de xullo, en particular o artigo 3, números 2 e 3, en atención aos cales a EGAP ten, entre outros fins, a investigación, o estudo e a realización de traballos de divulgación en materia de Administración pública, promovendo a máxima difusión posible, así como a celebración de intercambios con organismos semellantes, e con motivo da presentación do libro <em>Sistemas federales. Una comparación internacional</em>, coordinado por Wilhelm Hofmeister e José Tudela Aranda (coeditado pola Fundación Konrad Adenauer e a Fundación Giménez Abad de Estudios Parlamentarios y del Estado Autonómico),</p>
    <h2>RESOLVO:</h2>
    <p>Convocar, en colaboración coa Fundación Manuel Giménez Abad de Estudios Parlamentarios y del Estado Autonómico, a xornada Sistemas federais. Unha comparación internacional, de acordo coas bases que se indican a continuación:</p>
    <p>1. Obxectivos.</p>
    <p>O obxectivo desta actividade formativa é comparar os sistemas federais presentes no plano internacional e analizar, de maneira específica, os exemplos de estado de Austria e Suíza. </p>
    <p>2. Contidos.</p>
    <p>Serán tratados os seguintes temas:</p>
    <p>– O federalismo cooperativo de Austria: situación e retos.</p>
    <p>– O federalismo suízo: orixes, evolución e desafíos.</p>
    <p>– Os sistemas federais en comparación internacional.</p>
    <p>3. Persoas destinatarias.</p>
    <p>Persoal ao servizo das administracións públicas de Galicia e dos entes do sector público autonómico, da Administración de xustiza, das universidades galegas, xuristas, profesionais, docentes, alumnos/as universitarios/as e persoas interesadas en xeral.</p>
    <p>4. Desenvolvemento.</p>
    <p>Lugar: salón de actos da Escola Galega de Administración Pública (EGAP). Rúa Madrid, 2-4. Santiago de Compostela.</p>
    <p>Data: mércores, 20 de setembro de 2017.</p>
    <p>Horario: de mañá.</p>
    <p>Duración: dúas horas lectivas.</p>
    <p>5. Número de prazas.</p>
    <p>Limitado pola capacidade do local.</p>
    <p>6. Inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP: https://egap.xunta.gal/matricula/ </p>
    <p>O prazo para inscribirse estará aberto desde as 8.00 horas do día seguinte ao da publicación desta resolución no <em>Diario Oficial de Galicia</em> ata as 23.00 horas do día 18 de setembro de 2017.</p>
    <p>Poderá obterse calquera outra información, desde as 8.30 horas ata as 14.30 horas, nos teléfonos: 981 54 62 41 - 981 54 62 39.</p>
    <p>7. Criterios de admisión.</p>
    <p>A orde de admisión virá determinada pola data e hora de presentación das solicitudes.</p>
    <p>8. Publicación da listaxe de persoas admitideas.</p>
    <p>A listaxe de persoas seleccionadas publicarase na páxina web da EGAP, na epígrafe correspondente a esta actividade formativa (http://egap.xunta.gal/).</p>
    <p>9. Modificacións.</p>
    <p>A EGAP reserva para si a facultade de interpretar e de resolver os incidentes que poidan xurdir no desenvolvemento desta xornada, así como a facultade de cancelala se o escaso número de solicitudes non xustifica a súa realización.</p>
    <p>10. Certificado de asistencia oficial.</p>
    <p>Ao final da xornada expedirase un certificado electrónico de asistencia, descargable desde a área de matrícula (https://egap.xunta.gal/matricula/), a aquelas persoas inscritas que participasen asiduamente e sempre que a súa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización da xornada, así como un código de verificación electrónica (CVE) para contrastar a súa autenticidade.</p>
    <p>Santiago de Compostela, 28 de agosto de 2017</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

