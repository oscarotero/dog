---
date: '2000-05-05'
id: 97DA
page: 7
number: 86
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: VI. ANUNCIOS
title: >-
  Resolución do 5 de abril de 2000, da Dirección Xeral de Urbanismo, sobre
  aprobación definitiva do proxecto de expropiación forzosa, polo procedemento
  de taxación conxunta, dos bens e dereitos necesarios para a supresión do tapón
  existente na zona denominada Travesía Hogar Calvo Sotelo no concello da
  Coruña.
range: Resolución
url: 'https://www.xunta.gal/dog/Publicados/2000/20000505/Anuncio97DA_gl.html'
---
<p>Antecedentes</p>
<p>O Concello da Coruña remitiulle á Delegación Provincial da Consellería de Política Territorial, Obras Públicas e Vivenda na Coruña expediente de expropiación forzosa, polo procedemento de taxación conxunta, dos bens e dereitos necesarios para a supresión do tapón existente na zona denominada Travesía Hogar Calvo Sotelo, de conformidade co artigo 145 da Lei 1/1997, do 24 de marzo, do solo de Galicia (LSG).</p>
<p>Fundamentos xurídicos</p>
<p>Primeiro.-O proxecto de expropiación forzosa tramitouse polo procedemento de taxación conxunta, de conformidade co disposto no artigo 145 da LSG.</p>
<p>Segundo.-O proxecto de expropiación forzosa acordouse iniciar por resolución da Alcaldía Presidencia do 3 de agosto de 1999 do Concello da Coruña e foi sometido a información pública polo prazo dun mes, anunciándose nos diarios La Voz de Galicia e El Ideal Gallego do 25 de agosto de 1999 e no BOP e DOG do 27 de agosto e do 9 de setembro de 1999, respectivamente.</p>
<p>Terceiro.-A taxación foille notificada ó Ministerio Fiscal por resultar descoñecido o domicilio da propietaria Rosa Bouzón Bouzón, dándolle traslado literal da correspondente folla de valoración e da proposta de fixación dos criterios de valoración, para que formulase alegacións no prazo dun mes, contado a partir da data de notificación, tal e como sinala o artigo 145.4º da LSG.</p>
<p>Cuarto.-A Comisión de Goberno do Concello da Coruña, en sesión do 12 de novembro de 1999 acordou, de conformidade co artigo 145.6º da LSG, remitirlle o proxecto de expropiación forzosa á Delegación Provincial da Consellería de Política Territorial, Obras Públicas e Vivenda na Coruña por se-lo órgano competente para a súa aprobación definitiva (hoxe director xeral de Urbanismo da CPTOPV, en virtude da Orde do 30 de decembro de 1999 pola que se delegan atribucións en materia de urbanismo).</p>
<p>Quinto.-No Concello da Coruña está vixente o Plan Xeral de Ordenación Municipal aprobado o 19 de outubro de 1998.</p>
<p>Os terreos que se pretende expropiar están clasificados como solo urbano coa cualificación de sistema local. Rede viaria.</p>
<p>En consecuencia, de acordo co artigo 54 da LSG en relación co artigo 33 da Lei 6/1998, do 13 de abril, sobre réxime do solo e valoracións (LRSV) resulta acreditada a declaración de utilidade pública e a necesidade de ocupación dos bens afectados.</p>
<p>Sexto.-Os criterios de valoración incluídos no proxecto de expropiación, remitido ó órgano autonómico para a súa aprobación definitiva, non se axustaban á LRSV xa que se partía dun aproveitamento de 2,5 m/m, cando o aproveitamento que hai que ter en conta sería o resultado da media ponderada dos aproveitamentos referidos ó uso predominante, do polígono fiscal en que para efectos catastrais estea incluído este tal como se recolle no artigo 29 da LRSV, polo que se requiriu o concello para que procedese á modificación das valoracións, acordando na Comisión de Goberno do 18 de febreiro de 2000 aproba-la nova valoración da parcela incluída no expediente de expropiación para a supresión do tapón existente na Travesía de Calvo Sotelo, de acordo cos criterios do artigo 29 da LRSV, quedando esta incorporada ó texto do proxecto de expropiación aprobado inicialmente por Resolución do 3 de agosto de 1999 e substituíndo a valoración alí contida, procedendo a lle notificar ó Ministerio Fiscal a </p>
<p>nova valoración por resultar descoñecido o domicilio da titular catastral da parcela obxecto da expropiación, para que formulase alegacións en relación coa nova valoración.</p>
<p>Sétimo.-A Orde do 30 de decembro de 1999, do conselleiro de Política Territorial, Obras Públicas e Vivenda (DOG do 10 de xaneiro de 2000), pola que se delegan atribucións en materia de urbanismo, no seu artigo 1 delega no director xeral de Urbanismo a aprobación definitiva do expediente de expropia</p>
<p>ción forzosa, polo procedemento de taxación conxunta, previsto polo artigo 145 da LSG.</p>
<p>Á vista de canto antecede,</p>
<p>RESOLVO:</p>
<p>Primeiro.-Aprobar definitivamente o proxecto de expropiación forzosa, polo procedemento de taxación conxunta, dos bens e dereitos necesarios para a supresión do tapón existente na zona denominada Travesía Hogar Calvo Sotelo no Concello da Coruña, facendo constar que a aprobación definitiva do expediente de taxación conxunta implicará a declaración de urxencia da ocupación dos bens e dereitos afectados polo proxecto de expropiación, de conformidade co establecido no artigo 146 punto 1º da LSG.</p>
<p>En consecuencia, o pagamento ou depósito do importe da valoración establecida producirá os efectos previstos nos núms. 6, 7 e 8 do artigo 52 da Lei de expropiación forzosa, sen prexuízo de que continúe a tramitación do procedemento para a definitiva fixación de prezo xusto (artigo 146 punto 2º da LSG).</p>
<p>Segundo.-Notificárlle-la resolución aprobatoria do expediente a tódolos interesados titulares dos bens e dereitos que figuran nel, conferíndolles un termo de vinte días durante o cal poderán manifestar por escrito ante esta delegación provincial a súa desconformidade coa valoración establecida no expediente aprobado, conforme dispón o artigo 145 punto 7º da LSG, advertíndoos de que, transcorrido o citado prazo de vinte días sen que se formule oposición á valoración, se entenderá aceptada a que se fixou no acto aprobatorio do expediente, entendéndose determinado o prezo xusto definitivamente e de conformidade (artigo 145 punto 8º da LSG).</p>
<p>Terceiro.-Publica-la presente resolución así como a relación dos seguintes bens e dereitos afectados polo proxecto de expropiación, no Diario Oficial de Galicia e no taboleiro de edictos do concello:</p>
<table><tbody><tr><td></td></tr>
<tr><td>Parcela</td><td>Propietarios</td><td>Superficie m</td><td>Valoración ptas.</td></tr>
<tr><td></td></tr>
</tbody></table>
<table><tbody><tr><td>1</td><td>Rosa Bouzón Bouzón</td><td>45</td><td>1.802.955</td></tr>
<tr><td></td></tr></tbody></table>
<p>Así mesmo, a publicación e exposición no taboleiro de edictos do concello serviralles de notificación ós propietarios descoñecidos, a aqueles de quen se ignore o lugar de notificación, ou ben, tramitada a notificación, non se puidese realizar. Todo isto de acordo co disposto no artigo 59.4º da Lei 30/1992, do 26 de novembro, de réxime xurídico das administracións públicas e do procedemento administrativo común (BOE do 27 de novembro).</p>
<p>Contra esta resolución, que pon fin á vía administrativa, poderase interpoñer recurso potestativo de reposición ante o conselleiro de Política Terri</p>
<p>torial, Obras Públicas e Vivenda, no prazo dun mes contado a partir do día seguinte ó da notificación desta resolución (artigos 116, 117 e 48 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro) ou recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ó da notificación (artigo 46.1º da Lei 29/1998, do 13 de xullo, da xurisdicción contencioso-administrativa).</p>
<p>Para o caso de que se interpoña o recurso potestativo de reposición, ata que sexa resolto expresamente ou se producira a desestimación presunta, non se poderá interpoñe-lo recurso contencioso-administrativo (artigo 116 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro).</p>
<p>Santiago de Compostela, 5 de abril de 2000.</p>
<p>José Jesús Cudeiro Mazaira</p>
<p>Director xeral de Urbanismo</p>

