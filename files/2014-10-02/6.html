---
date: '2014-10-02'
id: O150-240914-0002
page: 43037
number: 188
agency: Escola Galega de Administración Pública
section: III. Outras disposicións.
title: >-
  RESOLUCIÓN do 11 de setembro de 2014 pola que se convoca o Curso práctico:
  eficiencia enerxética en infraestruturas municipais.
range: Resolución
url: >-
  https://www.xunta.gal/dog/Publicados/2014/20141002/AnuncioO150-240914-0002_gl.html
---
<p>Dentro do plan de actividades da Escola Galega de Administración Pública para o ano 2014 e de acordo coas función atribuídas pola Lei 4/1987, do 27 de maio, de creación da Escola, e pola Lei 10/1989, do 10 de xullo, de modificación da anterior, convócase, en colaboración co Colexio de Enxeñeiros de Camiños, Canais e Portos de Galicia, e segundo o convenio asinado entre ambos os organismos o día 3 de xaneiro de 2014, o Curso práctico: eficiencia enerxética en infraestruturas municipais, conforme as seguintes bases:</p>
    <p>1. Obxectivos.</p>
    <p>Dentro do campo de traballo dos técnicos está o cálculo da eficiencia enerxética e a formulación de propostas para a súa mellora, incluída unha análise económica sobre estas e unha programación dos traballos que se deben desenvolver para lograla.</p>
    <p>No caso das entidades públicas como concellos, o consumo enerxético non procede só dos edificios, senón que unha parte moi importante vén da iluminación, os equipamentos de tratamento e depuración das augas, e doutro tipo de instalacións de titularidade municipal. A necesidade de reducir os gastos en organismos públicos fai que sexan necesarios profesionais capaces de avaliar o consumo enerxético dos equipamentos e instalacións e ofrecer solucións para logralo dun xeito máis económico e eficaz. Por outro lado, os técnicos municipais deben ter os coñecementos suficientes para preparar os pregos de condicións para a licitación de contratos de auditoría enerxética das instalación dos seus concellos.</p>
    <p>Tendo en conta esta necesidade, o Colexio de Enxeñeiros de Camiños, Canais e Portos de Galicia, a través deste curso, quere dar aos técnicos as ferramentas que lles permitan realizar estes traballos e ofrecer unha solución que supoña un aforro a entidades como os concellos. Tamén os técnicos municipais deben saber como mellorar a eficiencia das instalacións das que son responsables.</p>
    <p>2. Contidos.</p>
    <p>1. Auditoría enerxética das instalacións e infraestruturas municipais.</p>
    <p>1.1. Cuestións previas.</p>
    <p>1.2. Lexislación.</p>
    <p>1.3. Identificación das instalacións e infraestruturas municipais.</p>
    <p>1.3.1. Edificios administrativos.</p>
    <p>1.3.2. Edificios educativos e culturais.</p>
    <p>1.3.3. Edificios sanitarios.</p>
    <p>1.3.4. Instalacións deportivas.</p>
    <p>1.3.5. Instalacións viarias.</p>
    <p>1.3.6. Instalacións de augas.</p>
    <p>1.3.7. Outras instalacións.</p>
    <p>1.4. Auditoría enerxética.</p>
    <p>1.4.1. Toma de datos.</p>
    <p>1.4.2. Medios materiais para as auditorías enerxéticas.</p>
    <p>1.4.3. Informe de auditoría enerxética.</p>
    <p>2. Propostas técnicas para a mellora da eficiencia enerxética en instalacións e infraestruturas municipais.</p>
    <p>2.1. Fundamentos técnicos.</p>
    <p>2.1.1. Revisión de temas termodinámicos.</p>
    <p>2.1.2. Revisión de temas eléctricos.</p>
    <p>2.1.3. Iluminación.</p>
    <p>2.2. Materiais e equipamentos.</p>
    <p>2.2.1. Envolventes de edificios.</p>
    <p>2.2.2. Máquinas térmicas.</p>
    <p>2.2.3. Equipamentos de iluminación.</p>
    <p>2.3. Modelo de prego de condicións para contratos de auditorías enerxéticas.</p>
    <p>3. Análise económica para a implantación de medidas de mellora de eficiencia enerxética en infraestruturas e instalacións municipais.</p>
    <p>3.1. Análise do investimento.</p>
    <p>3.2. Aforros previstos.</p>
    <p>3.3. Ratios de rendibilidade.</p>
    <p>3. Destinatarios.</p>
    <p>– Enxeñeiros, enxeñeiros técnicos, arquitectos ou arquitectos técnicos que desexen coñecer as ferramentas para realizar auditorías enerxéticas das instalacións e equipamentos municipais, así como para analizalos e propoñer melloras na súa eficiencia.</p>
    <p>– Técnicos da Administración que teñan dentro das súas responsabilidades o control e o mantemento das instalacións e equipamentos públicos.</p>
    <p>– Estudantes de enxeñaría e arquitectura.</p>
    <p>4. Desenvolvemento.</p>
    <p>A parte presencial do curso desenvolverase na aula 5 das instalacións da Escola Galega de Administración Pública, en Santiago de Compostela, o día 28 de outubro de 2014, das 9.30 ás 14.00 horas e das 16.00 ás 20.30 horas.</p>
    <p>A parte en liña desenvolverase a través da plataforma de formación da Aula de Formación Continua da Enxeñaría Civil de Galicia (http://formacion.ciccpgalicia.es). Os alumnos matriculados poderán acceder á plataforma desde o 7 de outubro de 2014 ata o 31 de decembro de 2014.</p>
    <p>Duración: este curso técnico terá unha duración de 80 horas lectivas, das cales oito serán presenciais.</p>
    <p>5. Número de prazas.</p>
    <p>Limitado pola capacidade do local.</p>
    <p>6. Solicitudes e pago.</p>
    <p>A inscrición e o pagamento da matrícula deberán formalizarse a través do Colexio de Enxeñeiros de Camiños, Canais e Portos de Galicia (http://www.ciccpgalicia.es).</p>
    <p>7. Prazo de inscrición.</p>
    <p>O prazo de inscrición finalizará o xoves 23 de outubro de 2014 ás 14.00 horas.</p>
    <p>8. Certificado de aproveitamento.</p>
    <p>Será entregado un certificado de aproveitamento a aquelas persoas inscritas que superen os cuestionarios e tarefas formulados na plataforma de formación e sempre que a súa asistencia á xornada presencial sexa igual ou superior ao 90 % das horas programadas. Neste documento aparecerán de forma expresa o contido, a data e o lugar de realización deste curso.</p>
    <p>9. Modificacións e incidencias.</p>
    <p>A Escola Galega de Administración Pública e o Colexio de Enxeñeiros de Camiños, Canais e Portos de Galicia reservan para si a facultade de interpretar e de resolver as incidencias que poidan xurdir no desenvolvemento deste curso técnico, así como a facultade de cancelalo, se o escaso número de solicitudes non xustifica a súa realización.</p>
    <p>Santiago de Compostela, 11 de setembro de 2014</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

