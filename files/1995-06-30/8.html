---
date: '1995-06-30'
id: F102
page: 5
number: 125
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 180/1995, do 16 de xuño, polo que se acepta a doazón dos terreos sitos
  na parroquia de Santa María de Loureda, termo municipal de Arteixo (A Coruña),
  feita a favor da Comunidade Autónoma de Galicia.
range: Decreto
url: 'https://www.xunta.gal/dog/Publicados/1995/19950630/AnuncioF102_gl.html'
---
<p>Con data 21 de abril de 1995, Joaquín Chouza Martínez e María Lago Caamaño outorgaron perante o notario do ilustre Colexio da Coruña, José Miguel Sánchez-Andrade Fernández, escritura pública de doazón, de dúas parcelas sitas no monte denominado Regocheo, Balai e Canal das Cordas, parroquia de Santa María de Loureda, termo municipal de Arteixo (A Coruña). Conforme ós artigos 17.1º da Lei 3/1985, do 12 de abril, do patrimonio da Comunidade Autónoma galega, e 34 do seu regulamento aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta de Galicia, por proposta da Consellería de Economía e Facenda. Asemade, os artigos 23.1º da mesma lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles supere o seu valor intrínseco; se ben non se considera carga, gravame ou afección os </p>
<p>investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, de conformidade coa proposta da Consellería de Economía e Facenda, feita nos termos establecidos por Joaquín Chouza Martínez e María Lago Caamaño, logo de deliberación do Consello da Xunta de Galicia, na súa reunión do día dezaseis de xuño de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>Acepta-la doazón feita por Joaquín Chouza Martínez e María Lago Caamaño, das parcelas sitas no monte Regocheo, Balai, e Canal das Cordas, na parroquia de Santa María de Loureda, termo municipal de Arteixo (A Coruña), que a continuación se describen:</p>
<p>A) Parcela de catro hectáreas, oitenta e seis áreas e dezaoito centiáreas, polo vento sur do monte Regocheo, e que linda, segundo o título de doazón, ó norte, con Herminia Iglesias; ó sur, monte chamado Casal do Carboeiro, de José Gómez Ríos e outros; ó leste, con monte dun tal Pedregueira e polo oeste, co antedito monte Casal do Carboeiro e a parcela de Herminia Iglesias. Os lindes actuais son: norte, monte de Luis Vázquez Caridad e dos veciños de Loureda; sur, monte Carboeiro, propiedade da Comunidade Autónoma de Galicia; leste, monte de Ramón Figueroa; e oeste, monte de Luis Vázquez Caridad.</p>
<p>B) Parcela dunha hectárea, vinteunha áreas e cincuenta e cinco centiáreas, polo vento norte do mesmo monte Regocheo, que linda, segundo o título de doazón, polo norte, máis dos veciños de Loureda; polo sur, máis de Herminia Iglesias; polo leste, monte</p>
<p>dun tal Pedregueira e polo oeste, Manuel Borrazás. Os lindes actuais son: norte, montes de Luis Vázquez Caridad e dos veciños de Loureda; sur, monte Carboeiro, propiedade da Comunidade Autónoma de Galicia; leste e oeste, Luis Vázquez Caridad.</p>
<p>Artigo 2º</p>
<p>A Consellería de Agricultura, Gandería e Montes, no exercicio das súas competencias en materia forestal, encargarase da administración e xestión dos inmobles doados.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da aceptación da doazón no correspondente documento público e a realiza-los trámites para a súa inscrición no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do presente decreto.</p>
<p>Santiago de Compostela, dezaseis de xuño de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

