---
date: '1995-06-30'
id: F132
page: 5
number: 125
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 185/1995, do 16 de xuño, polo que se declara a urxente ocupación, para
  efectos de expropiación forzosa, polo Concello de Meis (Pontevedra), dos bens
  e dereitos necesarios para a realización das obras do proxecto de apertura e
  pavimentación do camiño de Mosteiro.
range: Decreto
url: 'https://www.xunta.gal/dog/Publicados/1995/19950630/AnuncioF132_gl.html'
---
<p>O Concello de Meis (Pontevedra), en sesión celebrada o día 29 de setembro de 1993, aprobou o proxecto de apertura e pavimentación do camiño de Mosteiro e na sesión do 27 de outubro de 1994 acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O concello remitiu a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais, o día 16 de maio de 1995 baixo o número 4529.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Calidade Medioambiental e Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 2 de xuño de 1995 baixo o número 5143.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque as obras de apertura e pavimentación do camiño de Mosteiro encóntranse incluídas no Plan de Investimentos da Deputación Provincial de Pontevedra: Plan de Acción Municipal, que deberán executarse nun prazo moi inferior ó período de tempo necesario para a tramitación dun expediente de expropiación ordinaria, coa conseguinte perda da subvención, circunstancia esta que xa se produciu con anterioridade cando esta mesma obra figuraba no Plan Provincial de Obras e Servicios de 1989.</p>
<p>As obras obxecto de expropiación suponen o alargamento, acondicionamento e pavimentación dun camiño existente na capitalidade do municipio, camiño Mosteiro, nos marxes do cal existen casas-vivendas que na actualidade contan cun acceso estreito e sen pavimentar.</p>
<p>Coa realización das obras trátase, dunha banda, de dotar dun novo acceso ó campo municipal de fútbol que se sitúa fronte ó camiño de referencia evitándose os problemas de aglomeración propios dos días de competición, e doutra banda, trátase de dotar á capitalidade do municipio dunha vía de comunicación alternativa co centro de saúde que evite a necesaria utilización da estrada Pontevedra-Cambados.</p>
<p>Cambados, estrada que resulta moi perigosa polo tráfico.</p>
<p>Neste sentido, este concello procedeu a adherirse ó pacto social pola seguridade vial, asinado no Sena</p>
<p>do polo presidente do Senado e o ministro do Interior, e que ten por obxeto a adopción das medidas necesarias tendentes a incrementa-los niveis de seguridade en materia de tráfico, da cal se xunta copia.</p>
<p>A competencia para a declaración da urxente ocupación corresponde ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude e por proposta do conselleiro de Xustiza, Interior e Relacións Laborais, logo de deliberación do Consello da Xunta de Galicia na súa reunión do día dezaseis de xuño de mil novecentos noventa e cinco,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Meis (Pontevedra), para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de apertura e pavimentación do camiño de Mosteiro.</p>
<p>Santiago de Compostela, dezaseis de xuño de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Juan Miguel Diz Guedes</p>
<p>Conselleiro de Xustiza, Interior e Relacións Laborais</p>

