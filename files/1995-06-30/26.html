---
date: '1995-06-30'
id: F14A
page: 5
number: 125
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 23 de maio de 1995 pola que se convocan dúas bolsas de
  colaboración en tarefas de estudio sobre a linguaxe administrativa galega.
range: Resolución
url: 'https://www.xunta.gal/dog/Publicados/1995/19950630/AnuncioF14A_gl.html'
---
<p>Conforme ós fins atribuídos a este centro nos artigos 3.1º g) da Lei 10/1989, do 10 de xullo, 2.1º h) do Decreto 306/1990, do 24 de maio, e 5 do Decreto 336/1990, do 8 de xuño, faise pública a convocatoria, de dúas bolsas de colaboración en tarefas de estudio sobre a linguaxe administrativa galega, que se rexerá polas seguintes bases:</p>
<p>Primeira.-Obxecto.</p>
<p>O obxecto desta convocatoria é a adxudicación de dúas bolsas de colaboración en tarefas de estudio sobre a linguaxe administrativa galega.</p>
<p>Segunda.-Dotación.</p>
<p>A dotación de cada bolsa consistirá na percepción de 145.000 pesetas mensuais como máximo, desde o día 1 de setembro ata o 31 de decembro de 1995, sen prexuízo de que sexa prorrogada por un período de doce meses, en función do aproveitamento dos adxudicatarios, das necesidades de asistencia e colaboración nas tarefas encomendadas, e das dispoñibilidades orzamentarias.</p>
<p>Terceira.-Requisitos.</p>
<p>-Ser cidadán español, con veciñanza en Galicia.</p>
<p>-Te-lo título de licenciado en filoloxía galega.</p>
<p>Cuarto.-Solicitudes e prazo de presentación.</p>
<p>1. As solicitudes, segundo o modelo que figura ó final desta convocatoria, enviaranse á EGAP, polígono das Fontiñas, rúa de Madrid, 2-4, 15703 Santiago de Compostela, conforme ós requisitos establecidos no artigo 38 da Lei 30/1992, do 26 de novembro, xunto coa seguinte documentación:</p>
<p>-Fotocopia do DNI ou pasaporte.</p>
<p>-Certificación académica, con detalle das cualificacións obtidas na carreira.</p>
<p>-Declaración expresa de non ter contraída ningunha débeda coa Xunta de Galicia.</p>
<p>-Currículum vitae.</p>
<p>-Memoria descritiva do proxecto de estudio e colaboración en materia de linguaxe administrativa galega nun centro de formación de funcionarios públicos.</p>
<p>Os documentos deberán ser orixinais ou copias cotexadas con eles.</p>
<p>2. O prazo de presentación de instancias é de 20 días naturais, contados desde o seguinte ó da publicación desta convocatoria no Diario Oficial de Galicia.</p>
<p>Quinta.-Selección.</p>
<p>Estará a cargo dun tribunal presidido polo secretario xeral da EGAP, do que formarán parte, como vocal, un experto en filología galega. Actuará como secretario, o xefe do Servicio de Estudios, Investigación e Publicacións.</p>
<p>O tribunal estudiará, avaliará e relacionará por orde de puntuación os expedientes dos solicitantes admitidos, formados polas solicitudes e documentación xustificativa.</p>
<p>O tribunal poderá convoca-los candidatos a unha entrevista persoal e/ou a unha proba obxectiva, orientada a verifica-lo coñecemento dos interesados sobre o obxecto en que se centra esta convocatoria.</p>
<p>O correspondente tribunal está clasificado na categoría primeira, segundo o artigo 26 do Decreto 299/1990, do 24 de maio.</p>
<p>Na hipótese de que a persoa renunciase á bolsa, a súa adxudicación recaería automaticamente na que a siga en puntuación, e así sucesivamente.</p>
<p>Sexta.-Obrigas dos bolseiros.</p>
<p>1. Acepta-la bolsa e incorporarse ás tarefas asignadas dentro dos dez días seguintes ó da notificación do outorgamento. De non facelo así, sen causa abonda a xuízo do director, a EGAP poderá chama-lo seguinte ou seguintes candidatos por orde de puntuación, da relación formada para este efecto polo tribunal.</p>
<p>2. Permanecer asiduamente en horario lectivo de luns a venres, en sesións de mañá e/ou de tarde, nas instalacións que para estudio e investigación</p>
<p>ten habilitadas a EGAP; horario que determinará o xefe do Servicio de Estudios, Investigación e Publicacións.</p>
<p>3. Atende-las instruccións que dicte o xefe do Servicio de Estudios, Investigación e Publicacións.</p>
<p>4. Presta-la súa colaboración en cantas actividades garden conexión co estudio obxecto desta convocatoria e que contribúan á realización do fin perseguido por ela.</p>
<p>5. Cubri-los informes ou partes de actividade que se lle requiran.</p>
<p>Sétima.-Dereitos dos bolseiros.</p>
<p>1. A perceción mensual na súa conta corrente, do líquido que resulte de aplicarlle á mensualidade íntegra de 145.000 ptas. a retención fiscal que proceda.</p>
<p>2. Os adxudicatarios adquiren exclusivamente a condición de bolseiros, coas obrigas e dereitos propios dela, conforme a estas bases, sen ningún outro vínculo laboral ou administrativo.</p>
<p>Santiago de Compostela, 23 de maio de 1995.</p>
<p>Xaime Rodríguez-Arana Muñoz</p>
<p>Director da Escola Galega de Administración Pública</p>

