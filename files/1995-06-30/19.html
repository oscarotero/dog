---
date: '1995-06-30'
id: F12E
page: 5
number: 125
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Decreto 184/1995, do 16 de xuño, polo que se acepta a cesión a título gratuíto
  dun terreo de 12.000 m sito no termo da vila de Cee, feita a favor do Servicio
  Galego de Saúde polo Concello de Cee, para a construcción do Hospital Comarcal
  Costa da Morte.
range: Decreto
url: 'https://www.xunta.gal/dog/Publicados/1995/19950630/AnuncioF12E_gl.html'
---
<p>O Concello de Cee en sesión celebrada o día cinco de maio de mil novecentos noventa e catro, ratifica e amplía o acordo de data vintecatro de setembro de mil novecentos noventa e tres, e acorda ceder ó Servicio Galego de Saúde, un terreo de 12.000 m do soar denominado Recheo da Seca, sito no termo da vila de Cee, para a construcción do Hospital</p>
<p>Comarcal Costa da Morte.</p>
<p>Conforme o artigo 17.1º da Lei 3/1985, do 12 de abril, do patrimonio da Comunidade Autónoma, requírese decreto do Consello da Xunta de Galicia, para a adquisición de bens a título gratuíto. Por outra banda, o artigo 23.1º da mesma lei establece que non se poderán adquirir bens ou dereitos a título lucrativo cando o valor dos gravames cargas ou afeccións impostos sobre eles exceda o seu valor intrínseco, se ben non se consideran cargas, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente.</p>
<p>En cumprimento do disposto na Lei 3/1985, do 12 de abril, do patrimonio da Comunidade Autónoma, de conformidade coa proposta do conselleiro de Sanidade e Servicios Sociais e presidente do Servicio Galego de Saúde, e coas condicións estipuladas nos acordos do Pleno do Concello do 24 de setembro de 1993 e do 5 de maio de 1994, logo de deliberación do Consello da Xunta de Galicia na súa reunión do día dezaseis de xuño de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>1. Acéptase a cesión a título gratuíto dun inmoble, propiedade do Concello de Cee, e feita a favor do Servicio Galego de Saúde para a construcción do Hospital Comarcal Costa da Morte.</p>
<p>2. O inmoble cedido ten unha superficie de 12.000 m, que se segregan do predio matriz denominado Recheo da Seca, sita no termo da vila de Cee e coas características e lindeiros que figuran na inscrición rexistral do predio número 10.604 do tomo 569, libro 82, folios 24 e 25.</p>
<p>3. O predio matriz do que se segrega o obxecto de cesión atópase inscrito no Rexistro da Propiedade de Corcubión a favor do Concello de Cee, a título de adquisición por disposición legal no tomo 569, libro 82, folios 24 e 25, predio número 10.604, inscrición primeira.</p>
<p>Artigo 2º</p>
<p>O inmoble cédese libre de cargas e destinarase á construcción do Hospital Comarcal Costa da Morte.</p>
<p>Artigo 3º</p>
<p>O Servicio Galego de Saúde a través do seu órgano competente procederá á formalización da aceptación no correspondente documento público, inscribíndose no Rexistro da Propiedade o seu nome e integrándose no seu patrimonio propio.</p>
<p>Disposición derradeira</p>
<p>O Servicio Galego de Saúde, a través do seu órgano competente levará a cabo os trámites necesarios para a efectividade de canto se dispón neste decreto.</p>
<p>Santiago de Compostela, dezaseis de xuño de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>

