---
date: '1995-06-30'
id: F106
page: 5
number: 125
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 181/1995, do 16 de xuño, polo que se acepta a cesión a título gratuíto
  dun terreo de 3.000 metros cadrados, sito na parroquia de San Estevo de Buño,
  termo municipal de Malpica de Bergantiños (A Coruña), feita a favor da
  Comunidade Autónoma de Galicia para instalación dun pavillón para a exposición
  permanente dos recursos da comarca de Bergantiños.
range: Decreto
url: 'https://www.xunta.gal/dog/Publicados/1995/19950630/AnuncioF106_gl.html'
---
<p>O Pleno da Corporación municipal de Malpica de Bergantiños, en sesión celebrada o 1 de decembro de 1994, acordou a cesión á Xunta de Galicia dun terreo de 3.000 m para a construcción dun pavillón para a exposición permanente dos recursos da comarca de Bergantiños.</p>
<p>Conforme os artigos 17.1º da Lei 3/1985, do 12 de abril, do patrimonio da Comunidade Autónoma galega, e 34 do seu regulamento aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta de Galicia, por proposta da Consellería de Economía e Facenda. Así mesmo, os artigos 23.1º da mesma lei e 38.1º do regulamento establecen que non se poderán adquirir bens ou dereitos a título lucrativo cando o valor dos gravames, cargas ou afeccións impostos sobre eles supere o seu valor intrínseco; se ben non</p>
<p>se considera carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, de conformidade coa proposta da Consellería de Economía e Facenda, feita nos termos nos que o Concello de Malpica de Bergantiños acordou a cesión, logo de deliberación do Consello da Xunta de Galicia, na súa reunión do día dezaseis de xuño de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>Acepta-la cesión gratuíta do terreo de 3.000 m, pertencente ó Concello de Malpica de Bergantiños, sito na parroquia de San Estevo de Buño, no sitio da Camposa, que linda: ó norte, estrada LC-420 de Buño a Malpica; ó sur e leste, predio matriz; ó oeste, camiño de titularidade municipal.</p>
<p>O inmoble descrito constitúe unha parcela a segregar doutro inscrito no Rexistro da Propiedade de Carballo, no tomo 580 do arquivo, libro 84 do Concello de Malpica de Bergantiños, folio 123, predio nº 5.370.</p>
<p>Artigo 2º</p>
<p>O inmoble cedido destínase á instalación dun pavillón para a exposición permanente dos recursos da comarca de Bergantiños.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e á inscrición do ben no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade do presente decreto.</p>
<p>Santiago de Compostela, dezaseis de xuño de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

