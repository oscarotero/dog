---
date: '1995-06-30'
id: F126
page: 5
number: 125
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Decreto 183/1995, do 16 de xuño, polo que se declara a urxente ocupación, no
  expediente de expropiación forzosa, dos terreos necesarios para a explotación
  da concesión de lousa Rozadais número 4.271, da provincia de Ourense,
  solicitada por Andrés López López.
range: Decreto
url: 'https://www.xunta.gal/dog/Publicados/1995/19950630/AnuncioF126_gl.html'
---
<p>Andrés López López, con domicilio social en Sobradelo, termo municipal de Carballeda de Valdeorras, da provincia de Ourense, solicitou da Consellería de Industria e Comercio a incoación do expediente de expropiación forzosa polo procedemento de urxencia coa finalidade de prosegui-la explotación na concesión mineira de lousa denominada Rozadais número 4.271, sita no lugar de Rozadais,</p>
<p>termo municipal de Carballeda de Valdeorras, da provincia de Ourense, os predios afectados, no citado lugar e municipio, son os seguintes:</p>
<p>-Parcela nº 1, de 380 m, propiedade de Ramiro Fernández Carrera, con domicilio en Casaio-Carballeda de Valdeorras.</p>
<p>-Parcela nº 2, de 30.500 m, propiedade de Félix Segovia Anaya, con domicilio en Fernández Ladreda, 10 (Segovia).</p>
<p>A solicitude foi efectuada conforme o disposto no artigo 105 da Lei de minas do 21 de xullo de 1973 e no artigo 131 do seu Regulamento do 25 de agosto de 1978, así como no artigo 52 da Lei de expropiación forzosa, do 16 de decembro de 1954 e artigo 56 do seu Regulamento, do 26 de abril de 1957.</p>
<p>Tramitado o correspondente expediente pola Delegación Provincial de Industria e Comercio de Ourense, foi sometido ó trámite de información pública, mediante a publicación da relación de predios, propietarios afectados e domicilio, lugar, e superficie afectada, no Boletín Oficial del Estado (6-4-1994 nº 82), Diario Oficial de Galicia (22-4-1994 nº 77), BOP de Ourense (13-9-1994 nº 210), xornal La Región do 19-3-1994, así como no taboleiro de anuncios do Concello de Carballeda de Valedoras, enviándose notificacións individuais con xustificante ós interesados dos eidos afectados.</p>
<p>Como consecuencia da información pública e notificacións individuais, foi presentado escrito de alegacións contra a procedencia de expropiación por parte de Félix Segovia Anaya, propietario dun dos dous predios afectados (parcela nº 2), no que aduce unha serie de razoamentos sobre a inadecuación do procedemento expropiatorio non argumentando en concreto razóns de fondo ou forma que puideran ser tidas en consideración, polo que procede a súa desestimación posto que non impugnan as razóns obxectivas que fan precisa a ocupación do predio con urxencia, todo iso con base no que consta no informe da Delegación Provincial de Industria de Ourense do 29 de marzo de 1995, e na memoria-proposta da Subdirección Xeral de Enerxía e Minas do 15 de maio de 1995.</p>
<p>Considérase xustificada a urxente ocupación dos terreos afectados para prosegui-la explotación e normal desenvolvemento da explotación e con iso evita-la súa paralización, cos conseguintes prexuízos laborais e económicos, pola declaración de desafiuzamento e posterior lanzamento duns terreos que afectando en parte á concesión, abranguen aqueles onde se localiza a totalidade dos labores extractivos, polo que a superficie que afecta a estes frentes (que vén ser unha terceira parte da superficie obxecto de desafiuzamento), faise imprescindible e necesaria a súa dispoñibilidade inmediata para efectos de poder asegura-la continuidade desa actividade que se iniciou fai máis de vintecinco anos.</p>
<p>Na súa virtude, por proposta do conselleiro de Industria e Comercio e logo de deliberación do Consello da Xunta de Galicia, na súa reunión do dezaseis de xuño de mil novecentos noventa e cinco,</p>
<p>DISPOÑO:</p>
<p>Artigo único.-Declárase urxente, segundo o citado artigo 105 da Lei de minas e para os efectos dispostos no artigo 52 da Lei de expropiación forzosa, a ocupación dos predios sitos no lugar de Rozadais, municipio de Carballeda de Valdeorras (Ourense), definidos nos plans presentados e dos que se publicou relación nos boletíns citados, predios que é necesario expropiar para dar continuidade á explotación da concesión de lousa denomeada Rozadais nº 4.271 de Ourense, da cal é titular Andrés López López.</p>
<p>Santiago de Compostela, dezaseis de xuño de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Antonio Couceiro Méndez</p>
<p>Conselleiro de Industria e Comercio</p>

