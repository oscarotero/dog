---
date: '2020-11-24'
id: G0596-031120-0005
page: 46382
number: 237
agency: 'Vicepresidencia segunda e Consellería de Economía, Empresa e Innovación'
section: VI. Anuncios. a) Administración autonómica.
title: >-
  RESOLUCIÓN do 2 de novembro de 2020, da Xefatura Territorial de Pontevedra, de
  declaración de utilidade pública e necesidade de urxente ocupación dunha
  instalación eléctrica no concello de Nigrán (expediente IN407A 2019/054-4).
range: Resolución
url: >-
  https://www.xunta.gal/dog/Publicados/2020/20201124/AnuncioG0596-031120-0005_gl.html
---
<p>Feitos:</p>
    <p>Primeiro. O 20 de marzo de 2019, a empresa UFD Distribución Electricidad, S.A. solicitou a autorización administrativa previa e a autorización administrativa de construción da instalación eléctrica denominada LMT GON805, CT Nadín II. Examinado o proxecto de execución, a instalación localizada no concello de Nigrán consiste:</p>
    <p>No tendido e na posta en servizo dun novo enlace de media tensión subterránea ata a conexión co centro de transformación proxectado nos núcleos rurais de Con e A Igrexa, na parroquia de Parada.</p>
    <p>Segundo. Esta xefatura territorial solicitou o preceptivo informe ás distintas administracións, organismos ou, de ser o caso, empresas de servizos de interese xeral afectadas. A empresa promotora manifestou á súa conformidade cos condicionados establecidos.</p>
    <p>Terceiro. O 28 de outubro de 2019, esta xefatura territorial ditou unha resolución de autorización administrativa e autorización administrativa de construción para a instalación IN407A 2019/054-4. Está resolución publicouse no <em>Diario Oficial de Galicia</em> (DOG) do 18 de novembro de 2019 e no Boletín Oficial da provincia de Pontevedra (BOPPO) do 14 de novembro.</p>
    <p>Cuarto. O 15 de abril de 2020, UFD Distribución Electricidad solicita a declaración de utilidade pública do expediente IN407A 2019/054-4 por problemas de permisos. </p>
    <p>Quinto. Notificouse aos descoñecidos que figuran na relación de bens e dereitos afectados mediante un anuncio polo que se notifica a afección de tres predios no DOG do 15 de xuño de 2020 e no <em>Boletín Oficial del Estado</em> (BOE) do 18 xuño.</p>
    <p>Sexto. O proxecto someteuse ao trámite de información pública mediante a Resolución do 2 de xuño de 2020 publicada nos seguintes medios:</p>
    <p>DOG: 22 de xuño de 2020.</p>
    <p>BOPPO: 16 de xuño de 2020.</p>
    <p>Xornal Faro de Vigo: 15 de xuño de 2020.</p>
    <p>Taboleiro de anuncios do Concello de Nigrán desde o 10 de xuño de 2020 ao 2 de setembro de 2020 conforme certificado expedido polo propio concello.</p>
    <p>Durante o mencionado trámite non se recibiron alegacións.</p>
    <p>Consideracións legais e técnicas.</p>
    <p>Primeiro. A Xefatura Territorial de Pontevedra é competente para resolver este expediente con fundamento no Decreto 135/2017, do 28 de decembro, da Consellería de Economía, Emprego e Industria, polo que se establece a estrutura orgánica da Consellería de Economía, Emprego e Industria (DOG nº 18, do 25 de xaneiro de 2018), e no Decreto 9/2017, do 12 de xaneiro, da Consellería de Economía, Emprego e Industria, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG nº 22, do 1 de febreiro).</p>
    <p>Segundo. A lexislación de aplicación ao presente expediente é:</p>
    <p>Lei 24/2013, do 26 de decembro, do sector eléctrico.</p>
    <p>Lei 39/2015, do 1 de outubro, do procedemento administrativo común das administracións públicas.</p>
    <p>Lei do 16 de decembro de 1954, sobre expropiación forzosa.</p>
    <p>Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Decreto do 26 de abril de 1957 polo que se aproba o Regulamento da Lei de expropiación forzosa.</p>
    <p>Real decreto lei 23/2020, do 23 de xuño, polo que se aproban medidas en materia de enerxía e noutros ámbitos para a reactivación económica.</p>
    <p>Terceiro. As características técnicas máis salientables da LMT GON805, CT Nadín II, para a que UFD Distribución Electricidad solicita a declaración de utilidade pública, son:</p>
    <p>LMT aérea (actuación 1) a 20 kV con condutor tipo LA-30 de 2 metros de lonxitude, con orixe no apoio de celosía existente-desmontaxe XS e final no apoio de celosía existente-desmontaxe XS.</p>
    <p>LMT aérea (actuación 2) a 20 kV con condutor tipo LA-30 de 1 metro de lonxitude, con orixe no apoio de formigón existente-instalación e final no apoio de formigón existente-instalación. </p>
    <p>LMT subterránea a 20 kV con condutor tipo RHZ de 286 metros de lonxitude, con orixe no PAS proxectado no apoio de formigón existente (HV-630-15) e final no CT Rural proxectado Nandín II. </p>
    <p>CT con relación 20000/400 V a 160 kVA. </p>
    <p>As instalacións están situadas nos lugares de Con e A Igrexa, na parroquia de Parada, no concello de Nigrán (Pontevedra).</p>
    <p>Conforme con todo o indicado,</p>
    <h2>RESOLVO:</h2>
    <p>Declarar a utilidade pública, en concreto, da citada instalación eléctrica, o que leva implícito a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o vicepresidente segundo e conselleiro de Economía, Emprego e Industria da Xunta de Galicia, no prazo dun mes contado a partir do día seguinte ao da súa notificación ou publicación, de acordo co disposto nos artigos 121 e 122 da Lei 39/2015, do 1 de outubro, do procedemento administrativo común das administracións públicas, sen prexuízo de que os interesados poidan interpoñer calquera outro recurso que consideren pertinente.</p>
    <p>Pontevedra, 2 de novembro de 2020</p>
    <footer><p>Ignacio Rial Santomé<br>Xefe territorial de Pontevedra</p></footer>

