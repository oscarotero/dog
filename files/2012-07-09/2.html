---
date: '2012-07-09'
id: CA01-030712-0002
page: 27245
number: 130
agency: Consellería de Facenda
section: III. Outras disposicións.
title: >-
  RESOLUCIÓN do 5 de xullo de 2012 pola que se ordena a publicación do acordo do
  Consello da Xunta de Galicia do 5 de xullo de 2012 polo que se aproba a
  modificación da relación de postos de traballo da Consellería do Medio Rural e
  do Mar.
range: Resolución
url: >-
  https://www.xunta.gal/dog/Publicados/2012/20120709/AnuncioCA01-030712-0002_gl.html
---
<p>A Lei 3/2007, do 9 de abril, de prevención e defensa contra os incendios forestais de Galicia, atribúe ao órgano competente en materia forestal o deseño do operativo de extinción de incendios forestais a través do Plan de Defensa contra Incendios Forestais (Plan Pladiga) no que se recollen as necesidades para acadar os obxectivos establecidos, correspondéndolle á Consellería do Medio Rural e do Mar definir as épocas de perigo alto, medio e baixo, que condicionan a intensidade das medidas que se van adoptar para a defensa do territorio de Galicia.</p>
    <p>Concretamente, esta modificación ten por finalidade dimensionar a estrutura organizativa do persoal e adecuala ás necesidades do Servizo de Prevención e Defensa Contra Incendios Forestais (SPDCIF) en época estival, que de forma permanente é declarada como época de alto risco, dando apoio nas tarefas de extinción dos incendios forestais.</p>
    <p>En consoancia co anterior, a consellería competente vén declarando reiteradamente como época de perigo alto de incendios forestais as datas comprendidas entre o 1 de xullo e o 30 de setembro de cada ano, sen prexuízo doutros períodos declarados, ocasionalmente, de alto risco e provocados por condicións meteorolóxicas excepcionais.</p>
    <p>Por conseguinte, e de conformidade co exposto considérase necesaria a creación dos postos de traballo que se indican no anexo seguinte da RPT da Consellería do Medio Rural e do Mar, para prestar servizos: nas emisoras das dependencias oficiais, casetas propias de vixilancia nos montes, ou en camións de extinción propios, dando apoio ao dispositivo que cada ano se deseñe no SPDCIF e que durante a época de alto risco en época estival presta os seus servizos con maior intensidade durante as 24 horas do día. </p>
    <p>A creación destes postos suporá un incremento de persoal no SPDCIF durante tres meses, na época de verán de alto risco, producíndose a súa incorporación no momento que se estableza na planificación de cada campaña, en función das circunstancias climatolóxicas concretas, por iso en observacións indícase o seguinte: «Apoio Campaña de Verán Alto Risco».</p>
    <p>En consecuencia, por proposta da Consellería do Medio Rural e do Mar, consultadas as organizacións sindicais presentes na Mesa Xeral de Negociación da Comunidade Autónoma e a Comisión de Persoal, o Consello da Xunta de Galicia, na súa reunión do día 5 de xullo de 2012, adoptou o seguinte</p>
    <h2>ACORDO:</h2>
    <p>Primeiro. Apróbase a modificación da relación de postos de traballo da Consellería do Medio Rural e do Mar, nos termos que se sinalan no anexo a este acordo.</p>
    <p>Segundo. Ordénase a publicación da mesma no <em>Diario Oficial de Galicia</em> para os efectos da súa entrada en vigor o mesmo día da súa publicación.</p>
    <p>Visto o acordo adoptado polo Consello da Xunta de Galicia, na súa reunión do 5 de xullo de 2012, relativo á aprobación da modificación da relación de postos de traballo da Consellería do Medio Rural e do Mar, coa finalidade de cumprir o dito acordo, dispoño que se publique no <em>Diario Oficial de Galicia </em>como anexo a esta resolución.</p>
    <p>Santiago de Compostela, 5 de xullo de 2012</p>
    <footer><p>Elena Muñoz Fonteriz<br>Conselleira de Facenda</p></footer>

