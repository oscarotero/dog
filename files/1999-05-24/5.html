---
date: '1999-05-24'
id: B792
page: 6
number: 97
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 18 de maio de 1999 pola que se modifica a do 29 de xullo de 1996, pola
  que se establecen axudas para a toma de participación no capital social de
  sociedades mercantís.
range: Orde
url: 'https://www.xunta.gal/dog/Publicados/1999/19990524/AnuncioB792_gl.html'
---
<p>A conveniencia de adaptar determinados artigos da Orde do 29 de xullo de 1996, pola que se establecen axudas para a toma de participación no capi</p>
<p>tal social de sociedades mercantís, á nova configuración normativa motivada polo Decreto 127/1999, do 23 de abril, que modifica o Decreto 255/1996, do 14 de xuño, así como a de incluír aclaracións procedementais, fai necesaria a modificación dos mesmos.</p>
<p>Por todo iso, en virtude das atribucións que teño conferidas,</p>
<p>DISPOÑO:</p>
<p>Artigo único.-Modificación normativa.</p>
<p>1. Modifícase o tipo de xuro que debe satisface-lo beneficiario, unha vez descontada a subsidiación, establecido no punto 3 dos artigos 6º, 7º e 8º da Orde do 29 de xullo de 1996 pola que se establecen axudas para a toma de participación de capital social de sociedades mercantís, quedando fixado no 2%.</p>
<p>2. Substitúese o texto do punto 3 do artigo 9º da orde citada no punto anterior pola seguinte redacción:</p>
<p>Dentro do prazo de tres meses desde a notificación ós solicitantes da resolución de concesión, salvo prórroga autorizada polo Igape logo da solicitude motivada do beneficiario, estes deberán formaliza-las correspondentes operacións de préstamo e a subscrición ou adquisición de capital proxectada.</p>
<p>Non obstante, por razóns de urxencia, unha vez presentado o expediente de solicitude, logo da autorización do Igape e respectando as condicións e requisitos establecidos nesta orde, poderanse formaliza-los préstamos coa entidade financeira. Esta autorización en ningún caso implicará o recoñecemento de dereito ningún ou cualificación do expediente respecto á concesión da subsidiación solicitada.</p>
<p>En calquera caso, o préstamo deberá recolle-la característica de estar acollido a esta orde e á resolución de concesión.</p>
<p>A subsidiación de xuros devengarase a partir da data de formalización e no caso de formalización logo da resolución, desde a data de adaptación do contrato de préstamo.</p>
<p>Disposición transitoria</p>
<p>Os préstamos referidos a axudas concedidas con anterioridade á entrada en vigor desta orde seguirán rexéndose polas condicións do tipo de xuro vixentes no momento da concesión da axuda.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 18 de maio de 1999.</p>
<p>José Antonio Orza Fernández</p>
<p>Conselleiro de Economía e Facenda</p>

