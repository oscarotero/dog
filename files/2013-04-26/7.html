---
date: '2013-04-26'
id: G0165-180413-0002
page: 13117
number: 81
agency: Consellería do Medio Rural e do Mar
section: III. Outras disposicións.
title: >-
  ORDE do 12 de abril de 2013 pola que se acorda a cesión en propiedade dun
  guindastre de tipo columna mariña con capacidade de elevación de ata 10
  toneladas para varada de embarcacións á Confraría de Pescadores da Coruña.
range: Orde
url: >-
  https://www.xunta.gal/dog/Publicados/2013/20130426/AnuncioG0165-180413-0002_gl.html
---
<p>A Confraría de Pescadores da Coruña, con data do 4 de marzo de 2013, solicitou a cesión en propiedade dun guindastre de tipo columna mariña con capacidade de elevación de ata 10 toneladas para varada de embarcacións, propiedade da Comunicade Autónoma de Galicia e adscrito á Consellería do Medio Rural e do Mar, dispoñible no porto pesqueiro de Oza (A Coruña).</p>
    <p>A Lei 6/2009, do 11 de decembro, de modificación da Lei 11/2008, do 3 de decembro, de pesca de Galicia define as confrarías de pescadores de Galicia como corporacións de dereito público, sen ánimo de lucro, dotadas con personalidade xurídica e capacidade de obrar para o cumprimento dos seus fins, que actúan como órganos de consulta e colaboración da Administración da Comunidade Autónoma de Galicia en materias relativas á actividade extractiva e á ordenación do sector pesqueiro, e dispón que se rexerán pola súa lexislación específica.</p>
    <p>A Lei 5/2011, do 30 de setembro, do patrimonio da Comunidade Autónoma de Galicia, permite a cesión de bens mobles da Comunidade Autónoma sempre que se dediquen a fins de utilidade pública ou interese social, e o Decreto 50/1989, polo que se aproba o Regulamento da Lei 3/1985, aínda en vigor, exixe que a orde de cesión exprese a finalidade concreta á cal a entidade beneficiaria debe destinar o ben, así como as súas condicións.</p>
    <p>Tal é o caso dun (1) guindastre de tipo columna mariña con capacidade de elevación de ata 10 toneladas para varada de embarcacións existente no porto pesqueiro de Oza (A Coruña). A Consellería do Medio Rural e do Mar non vai empregar o dito ben e concorren circunstancias que aconsellan acceder á mencionada solicitude.</p>
    <p>Para tal fin, a Consellería do Medio Rural e do Mar tramitou o expediente de cesión, de conformidade co disposto na sección 5ª do capítulo V do título III da Lei 5/2011, do 30 de setembro, do patrimonio da Comunidade Autónoma de Galicia, e no artigo 96 bis do regulamento, aprobado polo Decreto 50/1989, do 9 de marzo, engadido polo Decreto 238/1998, do 24 de xullo, en vigor.</p>
    <p>Polo exposto e en uso das facultades que me confiren os artigos 34.6 e 38 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1</p>
    <p>Acórdase a cesión en propiedade a favor da Confraría de Pescadores da Coruña do seguinte ben moble: un (1) guindastre de tipo columna mariña con capacidade de elevación de ata 10 toneladas para varada de embarcacións, situado no porto pesqueiro de Oza (A Coruña).</p>
    <p>Identificación do ben cedido:</p>
    <p>Fabricante/marca: Industrias Electromecánicas GH, S.A.</p>
    <p>Modelo: GHE.</p>
    <p>Nº de serie: 87587.</p>
    <p>Descrición. Guindastre tipo pluma de columna mariña e tipo polipasto GHE, cunha capacidade de elevación de 10 toneladas, con xiro eléctrico, das seguintes características:</p>
    <p>Raio de xiro: 360º.</p>
    <p>Lonxitude da pluma de 7 metros.</p>
    <p>Movemento de elevación mediante polipasto movido por motor eléctrico de 15 kW a unha velocidade de 8 metros/minuto e motor eléctrico para movemento de precisión de 2,18 kW e velocidade de 1,3 metros/minuto.</p>
    <p>O guindastre incorpora:</p>
    <p>Unha cruceta e dúas eslingas.</p>
    <p>Plataforma e escala.</p>
    <p>Un mando por radio IKUSI serie TM.</p>
    <p>Variador de xiro.</p>
    <p>Ancoraxes coa obra civil da zapata de formigón para soporte do guindastre.</p>
    <p>Cantidade: 1.</p>
    <p>Ano de adquisición: decembro 2008.</p>
    <p>Nº de expediente: 2007-14-00485. A Unión Europea participou no financiamento deste expediente cunha porcentaxe do 80 % a través do IFOP (Instrumento Financeiro de Orientación da Pesca), e está tamén cofinanciada pola Xunta de Galicia nun 10 % e polo Estado nun 10 %.</p>
    <p>Valor total: 76.350,00 €.</p>
    <p>Artigo 2</p>
    <p>A cesión queda sometida ás seguintes cláusulas:</p>
    <p>a) O ben cedido tal como establecen os artigos 82.1 da Lei 5/2011, do 30 de setembro, do patrimonio da Comunidade Autónoma de Galicia, e 96 bis do Decreto 50/1989, polo que se aproba o seu regulamento, destinarase a fins de utilidade pública ou de interese social da Confraría de Pescadores da Coruña, concretamente, á realización de actividades de varada de embarcacións pesqueiras no porto pesqueiro de Oza (A Coruña).</p>
    <p>b) Coa cesión outorgaráselle á confraría citada a propiedade do ben moble cedido.</p>
    <p>c) Se o ben cedido non se aplicar ao fin sinalado, se se descoidar ou utilizar con grave quebrantamento, ou se incumpriren as condicións do acordo, considerarase resolta a cesión e o ben reverterá á Comunidade Autónoma de Galicia, que terá dereito a percibir, logo da taxación pericial, o valor dos detrimentos ou deterioracións que experimentase.</p>
    <p>d) Serán por conta da entidade cesionaria todos os gastos de conservación e mantemento do ben moble cedido, así como todas as autorizacións precisas para o seu funcionamento de acordo coa lexislación vixente.</p>
    <p>Artigo 3</p>
    <p>A dita cesión formalizarase mediante acta subscrita polo secretario xeral técnico desta consellería ou funcionario/a en quen delegue, e nela debe constar o acordo de cesión e a aceptación do cesionario.</p>
    <p>Disposición derradeira primeira</p>
    <p>A Consellería do Medio Rural e do Mar, a través da Secretaría Xeral Técnica, realizará os trámites necesarios para a efectividade de canto se dispón nesta orde.</p>
    <p>Disposición derradeira segunda</p>
    <p>Esta orde producirá efectos desde o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 12 de abril de 2013 </p>
    <footer><p>Rosa Mª Quintana Carballo<br>Conselleira do Medio Rural e do Mar</p></footer>

