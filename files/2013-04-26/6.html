---
date: '2013-04-26'
id: CA05-150413-0003
page: 13115
number: 81
agency: Consellería de Traballo e Benestar
section: III. Outras disposicións.
title: >-
  RESOLUCIÓN do 3 de abril de 2013, da Dirección Xeral de Traballo e Economía
  Social, pola que se dispón a inscrición no rexistro e a publicación no Diario
  Oficial de Galicia do acordo da comisión negociadora do  convenio colectivo da
  CRTVG e as súas sociedades, relativo ao acceso á xubilación parcial e contrato
  de remuda do persoal laboral ao servizo da CRTVG e as súas sociedades TVG,
  S.A. e RTG, S.A.
range: Resolución
url: >-
  https://www.xunta.gal/dog/Publicados/2013/20130426/AnuncioCA05-150413-0003_gl.html
---
<p>Visto o acordo para o acceso á xubilación parcial e contrato de remuda do persoal laboral ao servizo da CRTVG e as súas sociedades, TVG, S.A. e RTG, S.A., subscrito na xuntanza do 22 de marzo de 2013, e de conformidade co disposto no artigo 90.2 e 3 do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 713/2010, do 28 de maio, sobre rexistro e depósito de convenios e acordos colectivos de traballo.</p>
    <p>A Dirección Xeral de Traballo e Economía Social</p>
    <h2>ACORDA:</h2>
    <p>Primeiro. Ordenar a inscrición do devandito acordo no Rexistro Xeral de Convenios desta dirección xeral.</p>
    <p>Segundo. Remitir o texto orixinal ao correspondente servizo deste centro directivo.</p>
    <p>Terceiro. Dispoñer a súa publicación no <em>Diario Oficial de Galicia</em>.</p>
    <p>Santiago de Compostela, 3 de abril de 2013</p>
    <footer><p>Odilo Martiñá Rodríguez<br>Director xeral de Traballo e Economía Social</p></footer>
    <h2>ANEXO<br>Acordo para o acceso á xubilación parcial e contrato de remuda do persoal laboral ao servizo da CRTVG e as súas sociedades, TVG, S.A. e RTG, S.A.</h2>
    <p>De acordo co previsto no artigo 8 e na disposición derradeira quinta do Real decreto lei 5/2013, do 15 de marzo, de medidas para favorecer a continuidade da vida laboral dos traballadores de maior idade e promover o envellecemento activo, a comisión negociadora do convenio colectivo da CRTVG e as súas sociedades, constituída o 24 de xaneiro de 2013, subscribe, ao abeiro do disposto no artigo 86.3 do Estatuto dos traballadores, o presente acordo de manter a xubilación parcial e contrato de remuda, nos termos establecidos no artigo 89 do convenio colectivo da Compañía de Radio-Televisión de Galicia e as súas sociedade 2007-2010 (DOG núm. 246, do 21 de decembro de 2007), de conformidade cos seguintes pactos:</p>
    <p>1. Os traballadores e traballadoras da CRTVG e as súas sociedades, TVG, S.A. e RTG, S.A. poderán acollerse á xubilación parcial, cando cumpran os requisitos correspondentes, nos termos da regulación vixente antes do 1 de xaneiro de 2013, nos supostos recollidos na alínea 2.c) da disposición derradeira décimo segunda da Lei 27/2011, do 1 de agosto, na redacción dada polo Real decreto lei 5/2013, do 15 de marzo.</p>
    <p>2. O acceso á pensión realizarase de conformidade co seguinte plan de xubilación parcial:</p>
    <p>a) Incorpóranse ao presente plan todos os traballadores e traballadoras da CRTVG e as súas sociedades TVG, S.A. e RTG, S.A. que ata o 31 de decembro de 2018 cumpran os requisitos exixidos consonte a normativa vixente antes do 1 de xaneiro de 2013.</p>
    <p>b) Os traballadores e traballadoras poderán solicitar a redución da súa xornada entre un mínimo do 25 % e un máximo do 75 %.</p>
    <p>3. A vixencia deste acordo estenderase desde a data da súa subscrición ata o día 31 de decembro de 2018, de acordo coa duración máxima establecida no artigo 8 do Real decreto lei 5/2013, do 15 de marzo, para a aplicación de normas transitorias ás pensións de xubilación que se causen antes do 1 de xaneiro de 2019. Este acordo será trasladado ao convenio colectivo que, se é o caso, se acorde, respectando a súa vixencia orixinal.</p>
    <p>4. O plan de xubilación parcial recollido neste acordo colectivo será comunicado e posto á disposición do Instituto Nacional da Seguridade Social antes do 15 de abril de 2013.</p>
    <p>5. No caso de que existan cambios lexislativos ou normativos, as partes analizarán as súas implicacións no cumprimento deste acordo na súa totalidade, e tentarán, se é o caso, adoptar os acordos pertinentes, tendo en conta que a aplicación das medidas irá sempre vinculada a criterios de racionalización e optimización de recursos.</p>
    <p>E, en proba de conformidade, asinan este acordo en Santiago de Compostela o 22 de marzo de 2013.</p>

