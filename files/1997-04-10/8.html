---
date: '1997-04-10'
id: 52FA
page: 3357
number: 68
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 7 de abril de 1997 pola que se establece o procedemento de solicitude
  e tramitación de axudas nacionais excepcionais ós productores de vacún de
  leite da campaña 1996.
range: Orde
url: 'https://www.xunta.gal/dog/Publicados/1997/19970410/Anuncio52FA_gl.html'
---
<p>A orde do Ministerio de Agricultura, Pesca e Alimentación do 31 de marzo de 1997 establece axudas nacionais a productores de vacún de leite, no marco do disposto polo Regulamento (CE) 1357/96 do Consello, coa finalidade de contribuír a compensa-las perdas de renda sufridas durante 1996 debido á reacción dos consumidores respecto á Encefalopatía Esponxiforme Bovina (EEB).</p>
<p>A presente orde determina o procedemento de solicitude e tramitación das axudas establecidas na devandita orde do MAPA, que se transcribe parcialmente para a súa mellor comprensión.</p>
<p>En consecuencia, de acordo co disposto no artigo 30.1.3 do Estatuto de autonomía de Galicia, e en uso das facultades que me confiren a Lei 1/1983, reguladora da Xunta e o seu presidente, modificada pola Lei 11/1988, e o Decreto 205/1990, do 15 de marzo,</p>
<p>DISPOÑO:</p>
<p>Artigo 1º.-Modelo de solicitude.</p>
<p>Os productores de vacún de leite que mantiveran na súa explotación un rabaño de vacas de aptitude láctea durante o ano 1996 e que dispuxeran ó 31 de marzo do devandito ano dunha cantidade de referencia para producción de leite poderán solicita-la axuda establecida na orde do MAPA do 31 de marzo de 1997, utilizando o modelo de solicitude do anexo.</p>
<p>Artigo 2º.-Axuda.</p>
<p>A axuda fíxase, para cada explotación en 5.000 pesetas polo número de animais resultante do cociente entre a cantidade de referencia individual do productor e o rendemento medio nacional de 4.790 Kg. Se o cociente non é un número enteiro, redondearase por exceso ó número enteiro a cifra decimal cando esta sexa igual ou superior a cinco e por defecto cando sexa inferior. Nembargantes, no caso de que o cociente antes citado dera como resultado un número inferior á unidade, a axuda outorgarase por un animal.</p>
<p>Artigo 3º.-Lugar de presentación.</p>
<p>Os productores de leite que teñan a súa explotación na Comunidade Autónoma de Galicia cursarán as súas solicitudes a través de entidades bancarias colaboradoras conveniadas e que as presentarán, posteriormente, nos servicios provinciais do Instituto Lácteo e Gandeiro de Galicia.</p>
<p>Non obstante tamén poderán presentalas en calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 4º.-Documentación.</p>
<p>A solicitude irá acompañada da seguinte documentación:</p>
<p>a) Fotocopia do DNI/NIF do solicitante.</p>
<p>b) Certificado da entidade bancaria indicando o código conta-cliente (20 díxitos) da que é titular o solicitante. Este certificado pode substituírse pola indicación deste dato na solicitude referendado polo selo da entidade.</p>
<p>c) Fotocopia da folla de saneamento gandeiro da campaña 1996.</p>
<p>d) No caso de falecemento do titular, copia do documento de transferencia da cota a nome do novo titular da explotación.</p>
<p>Artigo 5º.-Tramitación.</p>
<p>A Dirección Xeral de Producción Agropecuaria e Industrias Agroalimentarias e o ILGG realizarán os trámites necesarios para a remisión ó MAPA dos datos das solicitudes resoltas favorablemente e dos animais con dereito a axuda antes do 1 de xuño de 1997.</p>
<p>Disposicións derradeiras</p>
<p>Primeira.-Facúltase o director xeral de Producción Agropecuaria e Industrias Agroalimentarias e o director do ILGG no ámbito das súas competencias, para dicta-las disposicións complementarias necesarias para un mellor cumprimento do disposto na presente orde.</p>
<p>Segunda.-A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 7 de abril de 1997.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>2590</p>

