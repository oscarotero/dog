---
date: '1996-01-02'
id: 210A
page: 54
number: 1
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 330/1995, do 15 de decembro, polo que se acorda a cesión do uso, a
  título gratuíto, dunha parte do edificio onde se sitúa o Centro de Formación
  Ocupacional Santa María de Europa, rúa Carballeira, s/n, de Ourense, á
  Universidade de Vigo.
range: Decreto
url: 'https://www.xunta.gal/dog/Publicados/1996/19960102/Anuncio210A_gl.html'
---
<p>A Universidade de Vigo solicitou da Consellería de Economía e Facenda a cesión do uso do inmoble que estivo dedicado a residencia coa denominación de Santa María de Europa, sito no barrio da Carballeira, de Ourense, para destinalo a residencia universitaria.</p>
<p>Mediante Decreto 255/1995, do 29 de setembro (DOG nº 196, do 11 de outubro), desafectouse do dominio público parte do inmoble onde se sitúa o centro de formación ocupacional Santa María de Europa, rúa Carballeira, s/n, de Ourense.</p>
<p>Por orde da Consellería de Economía e Facenda, do 22 de novembro de 1995 (DOG nº 235 do 11 de decembro), declarouse a alleabilidade do inmoble.</p>
<p>A Secretaría Xeral e do Patrimonio, dependente da antedita Consellería, tramitou o expediente de cesión do uso de acordo co previsto nos artigos 83 e seguintes do regulamento que desenvolve a Lei 3/1985, do 12 de abril, do patrimonio da Comunidade Autónoma galega.</p>
<p>Na súa virtude, por proposta do conselleiro de Economía e Facenda e logo de deliberación do Consello da Xunta de Galicia, na súa reunión do día quince de decembro de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>Acórdase a cesión a título gratuíto a favor da Universidade de Vigo, do uso dunha superficie aproximada de 2.189,42 m, situada na ala esquerda do edificio onde se sitúa o centro de formación ocupacional Santa María de Europa, rúa Carballeira, s/n, de Ourense, distribuída e concretada nos planos incorporados ó expediente, nos que se delimitan os accesos e as superficies adicadas a aulas que quedan reservadas para a utilización pola Consellería de Familia, Muller e Xuventude.</p>
<p>Artigo 2º</p>
<p>A cesión do uso queda sometida ás seguintes cláusulas:</p>
<p>a) O fin da cesión será a dedicación do inmoble a residencia universitaria.</p>
<p>b) A cesión do uso outórgase por un período de dez anos, contados desde o outorgamento da correspondente escritura pública, prorrogable por períodos sucesivos da mesma duración, se así o acordase expresamente o Consello da Xunta de Galicia, por proposta da Consellería de Economía e Facenda,</p>
<p>logo da petición do cesionario con anterioridade ó vencemento do período anterior, quedando excluída a tácita reconducción.</p>
<p>c) Se ó dereito cedido non se aplicase o fin sinalado dentro do prazo de dous anos, contado desde o outorgamento da escritura pública, deixase de estalo con posterioridade, ou se incumprisen calquera das outras cláusulas, considerarase resolta a cesión e o dereito reverterá á Administración da Comunidade Autónoma de Galicia, de conformidade co disposto no artigo 87 do regulamento da Lei 3/1985, do 12 de abril, do patrimonio da Comunidade Autónoma galega.</p>
<p>d) Serán de conta da Universidade de Vigo:</p>
<p>-Os gastos de conservación e mantemento do inmoble do que se cede o uso.</p>
<p>-Os gastos polos servicios con que conte o inmoble que se individualicen mediante aparellos contadores.</p>
<p>-A parte proporcional á superficie ocupada dos gastos de conservación e mantemento que non sexan susceptibles de individualización, así como das cotas dos tributos que poidan grava-lo inmoble.</p>
<p>e) As obras de adaptación, reparación e mellora do inmoble, que serán por conta da entidade cesionaria, requirirán a presentación do proxecto e a súa aprobación pola Secretaría Xeral e do Patrimonio da Consellería de Economía e Facenda. En todo caso, as expensas investidas quedarán en beneficio do inmoble e, en ningún caso, poderán ser rembolsadas pola Comunidade Autónoma de Galicia, propietaria do inmoble.</p>
<p>f) A Universidade de Vigo susbcribirá unha póliza, da que será beneficiaria a Comunidade Autónoma de Galicia, que cubra os danos da parte do inmoble do que se cede o uso, así como a responsabilidade civil por posibles danos a terceiros.</p>
<p>Artigo 3º</p>
<p>A cesión do uso formalizarase mediante escritura pública subscrita pola Secretaría Xeral e do Patrimonio ou funcionario en quen delegue, debendo constar nela o acordo de cesión e a aceptación do cesionario.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, realizará os trámites necesarios para a efectividade de canto se dispón no presente Decreto.</p>
<p>Santiago de Compostela, quince de decembro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>96-8334</p>

