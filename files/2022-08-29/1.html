---
date: '2022-08-29'
id: G0655-190822-0002
page: 46051
number: 163
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 19 de agosto de 2022 pola que se modifica a autorización do centro
  privado estranxeiro Gándara International School, de Gondomar.
range: Orde
url: >-
  https://www.xunta.gal/dog/Publicados/2022/20220829/AnuncioG0655-190822-0002_gl.html
---
<p>Mediante a Orde da Consellería de Cultura, Educación e Ordenación Universitaria do 17 de xullo de 2018, concedeuse a autorización de apertura e funcionamento temporal ao centro privado estranxeiro (CPREX) Gándara International School, de Gondomar, para impartir ensinanzas do sistema educativo dos Estados Unidos de América a alumnado español e estranxeiro, prorrogada mediante distintas ordes desta consellería.</p>
    <p>A titularidade do centro educativo solicita a acreditación completa e achega un certificado de confirmación emitido pola New England Association of Schools &amp; Colleges (NEASC), que autoriza Pre-School Section (Infantil) para un máximo de 30 estudantes de 3 a 6 anos, e Elementary Section (Primaria) para un máximo de 80 estudantes de 6 a 12 anos, do sistema educativo dos Estados Unidos de América.</p>
    <p>Logo da tramitación do expediente de conformidade co establecido no Real decreto 806/1993, do 28 de maio, sobre centros docentes estranxeiros en España, e no Decreto 133/1995, do 10 de maio, de autorización de centros docentes privados para impartir ensinanzas de réxime xeral non universitarias, e coa Orde do 20 de setembro de 1995 que o desenvolve, por proposta da Dirección Xeral de Centros e Recursos Humanos,</p>
    <h2>DISPOÑO:</h2>
    <p>Artigo 1. Modificación da autorización</p>
    <p>Modificar a autorización do centro privado estranxeiro Gándara International School conforme a seguinte configuración:</p>
    <p>Denominación xenérica: centro privado estranxeiro (CPREX).</p>
    <p>Denominación específica: Gándara International School.</p>
    <p>Código do centro: 36025001.</p>
    <p>Domicilio: r/ Moureira, 1.</p>
    <p>Localidade: Mañufe.</p>
    <p>Concello: 36388 Gondomar.</p>
    <p>Provincia: Pontevedra.</p>
    <p>Titular: Noguera y Valdés, S.L.</p>
    <p>Ensinanzas autorizadas do sistema educativo dos Estados Unidos de América a alumnado español e estranxeiro con acreditación completa, para un total de 110 postos escolares:</p>
    <p>• Pre-School Section (Infantil) para un máximo de 30 estudantes.</p>
    <p>• Elementary Section (Primaria) para un máximo de 80 estudantes</p>
    <p>Artigo 2. Ensinanzas de lingua e cultura</p>
    <p>O centro deberá complementar as ensinanzas autorizadas de niveis equivalentes aos obrigatorios do sistema educativo español con ensinanzas de lingua española e de lingua galega, que deberán impartirse co mesmo deseño e horario establecidos nos correspondentes decretos da Comunidade Autónoma de Galicia.</p>
    <p>Así mesmo, a cultura española deberá desenvolver os contidos esenciais da correspondente área de coñecemento, recollidos na norma reguladora das ensinanzas.</p>
    <p>Artigo 3. Requisitos do profesorado</p>
    <p>O profesorado que imparta as ensinanzas mencionadas no artigo 2 deberá reunir os requisitos de titulación requiridos pola lexislación española para o nivel educativo, e terá os dereitos e obrigas que determina o artigo 12 do Real decreto 806/1993, do 28 de maio, sobre réxime de centros docentes estranxeiros en España.</p>
    <p>A Xefatura Territorial da Consellería de Cultura, Educación, Formación Profesional e Universidades de Pontevedra, logo do informe do Servizo Territorial de Inspección Educativa, aprobará expresamente a relación de persoal que imparta estas materias.</p>
    <p>Artigo 4. Inscrición no rexistro</p>
    <p>Esta orde dará lugar á correspondente inscrición no Rexistro de Centros da Comunidade Autónoma de Galicia.</p>
    <p>Artigo 5. Obrigas do centro</p>
    <p>O centro queda obrigado a cumprir a normativa vixente e sometido á inspección educativa da Consellería de Cultura, Educación, Formación Profesional e Universidades, de conformidade co establecido no artigo 9 do Real decreto 806/1993, do 28 de maio, así como a solicitar unha nova autorización e inscrición no caso de que se produza calquera variación nos elementos e circunstancias que dan lugar a esta autorización.</p>
    <p>Disposición derradeira primeira. Recursos</p>
    <p>Contra esta orde, que esgota a vía administrativa, as persoas interesadas poderán formular recurso potestativo de reposición ante esta consellería, no prazo dun mes contado a partir do día seguinte ao da súa publicación no <em>Diario Oficial de Galicia</em>, segundo o disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, ou ben, directamente, recurso contencioso-administrativo no prazo de dous meses desde a mesma data, ante a Sala do Contencioso-Administrativo do Tribunal Superior de Xustiza de Galicia, de conformidade co artigo 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 19 de agosto de 2022</p>
    <footer><p>Román Rodríguez González<br>Conselleiro de Cultura, Educación, Formación Profesional e Universidades</p></footer>

