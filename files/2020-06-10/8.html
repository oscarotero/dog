---
date: '2020-06-10'
id: G0534-040620-0003
page: 22844
number: 112
agency: 'Consellería de Educación, Universidade e Formación Profesional'
section: III. Outras disposicións.
title: >-
  ORDE do 4 de xuño de 2020 pola que se modifica a Orde do 3 de maio de 2019
  pola que se regula a participación no Fondo Solidario de Libros de Texto e se
  convocan axudas para adquirir libros de texto e material escolar destinadas ao
  alumnado matriculado en educación primaria, educación secundaria obrigatoria e
  educación especial en centros docentes sostidos con fondos públicos, para o
  curso escolar 2019/20 (código de procedemento ED330B).
range: Orde
url: >-
  https://www.xunta.gal/dog/Publicados/2020/20200610/AnuncioG0534-040620-0003_gl.html
---
<p>O día 20 de maio de 2019 publicouse no Diario Oficial de Galicia a Orde do 3 de maio de 2019 pola que se regula a participación no Fondo Solidario de Libros de Texto e se convocan axudas para adquirir libros de texto e material escolar destinadas ao alumnado matriculado en educación primaria, educación secundaria obrigatoria e educación especial en centros docentes sostidos con fondos públicos, para o curso escolar 2019/20 (código de procedemento ED330B).</p>
    <p>Os artigos 21 e 29 da convocatoria establecían a data límite do 17 de abril de 2020 para que os centros educativos xustificasen as adquisicións de libros de texto complementarios e, no caso das librarías e demais establecementos, para que presentasen os talóns de cargo.</p>
    <p>O 11 de marzo de 2020, a Organización Mundial da Saúde elevou a situación de emerxencia de saúde pública ocasionada por COVID-19 á categoría de pandemia internacional e o artigo 9 do Real decreto 463/2020, do 14 de marzo, polo que se declara o estado de alarma para a xestión da situación de crise sanitaria ocasionada por COVID-19 (BOE núm. 67, do 14 de marzo), suspende a actividade educativa presencial en todos os centros e etapas, ciclos, graos, cursos e niveis de ensinanza recollidos no artigo 3 da Lei orgánica 2/2006, do 3 de maio, de educación. </p>
    <p>Entre as medidas adoptadas como consecuencia do estado de alarma, atopáronse tamén fortes restricións á liberdade de circulación de persoas, así como a suspensión da apertura de diferentes locais e establecementos, isto incidiu tamén na prestación de diferentes servizos.</p>
    <p>Ademais, a disposición adicional terceira do citado Real decreto 463/2020, do 14 de marzo, en materia de prazos, dispoñía o seguinte:</p>
    <p>«1. Suspéndense termos e interrómpense os prazos para a tramitación dos procedementos das entidades do sector público. O cómputo dos prazos renovarase no momento en que perda vixencia o presente real decreto ou, de ser o caso, as súas prórrogas.</p>
    <p>2. A suspensión de termos e a interrupción de prazos aplicarase a todo o sector público definido na Lei 39/2015, do 1 de outubro, do procedemento administrativo común das administracións públicas».</p>
    <p>As sucesivas prórrogas do estado de alarma imposibilitaron que algúns centros, librarías ou establecementos puidesen presentar a xustificación no prazo, no período que vai entre a declaración do estado de alarma (14 de marzo) e o 17 de abril (data límite fixada na convocatoria para presentar as xustificacións correspondentes).</p>
    <p>O Real decreto 537/2020, do 22 de maio, polo que se prorroga o estado de alarma declarado polo Real decreto 463/2020, do 14 de marzo (BOE núm. 145, do 23 de maio), dispón no artigo 9 o reinicio do cómputo dos prazos administrativos que estaban suspendidos con efectos do 1 de xuño de 2020.</p>
    <p>En consecuencia, en exercicio das atribucións que me foron concedidas, </p>
    <h2>DISPOÑO:</h2>
    <p>Artigo único. Modificación da Orde do 3 de maio de 2019 pola que se regula a participación no Fondo Solidario de Libros de Texto e se convocan axudas para adquirir libros de texto e material escolar destinadas ao alumnado matriculado en educación primaria, educación secundaria obrigatoria e educación especial en centros docentes sostidos con fondos públicos, para o curso escolar 2019/20 (código de procedemento ED330B)</p>
    <p>Un. Modifícase o número 3 do artigo 21, que queda redactado como segue:</p>
    <p>3. Os centros docentes deberán xustificar as adquisicións de libros complementarios efectuadas o antes posible e, en todo caso, ata o 31 de outubro de 2019. Os centros poderán achegar as xustificacións complementarias derivadas de novas incorporacións ata o 15 de xullo de 2020 (este incluído).</p>
    <p>Dous. Modifícase o número 2 do artigo 29, que queda redactado como segue:</p>
    <p>2. Os titulares das librarías e demais establecementos deberán presentar os talóns de cargo correspondentes aos vales entregados nas librarías en 2019 o antes posible e, en todo caso, ata o 12 de decembro de 2019. O prazo para presentar os talóns de cargo correspondentes aos vales entregados entre o 12 de decembro de 2019 e o 4 de abril de 2020 comeza o 2 de xaneiro de 2020 e remata o 15 de xullo de 2020 (este incluído).</p>
    <p>En todo caso, se os erros dun talón de cargo de 2019 impedisen validalo e non se emendasen antes do 12 de decembro, a libraría deberá emitir un novo talón de cargo con data de 2020 para tramitar o pagamento.</p>
    <p>Disposición derradeira única. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 4 de xuño de 2020</p>
    <footer><p>Carmen Pomar Tojo<br>Conselleira de Educación, Universidade e Formación Profesional</p></footer>

