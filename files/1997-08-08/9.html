---
date: '1997-08-08'
id: '97E2'
page: 7
number: 152
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 212/1997, do 24 de xullo, polo que se declara a urxente ocupación,
  para efectos de expropiación forzosa, polo Concello de Cambados (Pontevedra),
  dos bens e dereitos necesarios para a realización das obras do proxecto de
  acondicionamento do contorno do Muíño da Seca, termo municipal de Cambados.
range: Decreto
url: 'https://www.xunta.gal/dog/Publicados/1997/19970808/Anuncio97E2_gl.html'
---
<p>O Concello de Cambados (Pontevedra), en sesión celebrada o día 13 de decembro de 1996, aprobou o proxecto de acondicionamento do contorno do Muíño da Seca, termo municipal Cambados e na mesma sesión acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O concello remitiu a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 5 de xuño de 1997 baixo o número 7.742.</p>
<p>Os bens nos que se concreta a declaración de urxente ocupación están determinados no expediente que se someteu á información pública.</p>
<p>A Dirección Xeral de Calidade Medioambiental e Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 30 de xuño de 1997 baixo o número 9.016.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque é necesario poñer urxente couto ó constante deterioración que vén sufrindo ultimamente o Muíño da Seca, construcción datada no século XV, instalacións e pasarela incluídas fronte á previsible desaparición de tan singular mostra do noso etnos, de segui-las actuais circunstancias, pois os seus titulares non asumiron, ata o de agora, o menor interese por conservalo, polo que a este concello parece razoable tratar de consegui-lo acceso á posesión do ben, a prol de que tódalas accións que se vaian realizar no muíño, e en ausencia de calquera afán especulativo, teñan como norte o fin social que en tal construcción poida realizarse: centro etnográfico,</p>
<p>visitas escolares, turísticas, etc., evitando así o perigo de destrucción do propio edificio e das súas dependencias que se está observando na actualidade.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vintecatro de xullo de mil novecentos noventa e sete,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Cambados (Pontevedra) para efectos de expropiación forzosa, dos bens e dereitos concretados no expediente administrativo instruído para efecto e necesarios para a execución das obras do proxecto de acondicionamento do contorno do Muíño da Seca, termo municipal Cambados.</p>
<p>Santiago de Compostela, vintecatro de xullo de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>6107</p>

