---
date: '2013-10-15'
id: CA02-021013-0007
page: 40843
number: 197
agency: 'Consellería de Medio Ambiente, Territorio e Infraestruturas'
section: VI. Anuncios. a) Administración autonómica.
title: >-
  RESOLUCIÓN do 23 de agosto de 2013 de cancelación da inscrición no Rexistro
  Galego de Centros Adheridos ao sistema de xestión e auditoría ambiental (EMAS)
  da entidade mercantil Simco, S.L.
range: Resolución
url: >-
  https://www.xunta.gal/dog/Publicados/2013/20131015/AnuncioCA02-021013-0007_gl.html
---
<p>Antecedentes de feito.</p>
    <p>1. Con data do 11 de decembro de 2007, procédese á inscrición do centro da entidade Simco, S.L. con CIF: B36690485 sito na rúa Rans, 17, Praia América, 36369 Nigrán (Pontevedra) no Rexistro Galego de Centros Adheridos ao sistema de xestión e auditoría ambiental co número ES-GA-000128.</p>
    <p>2. Na declaración ambiental presentada para o rexistro facíase constar que esta tiña validez dun ano desde o día da súa validación. Rematado o prazo para a presentación da seguinte declaración ambiental validada non se recibiu, por parte de Simco, S.L., ningún tipo de comunicación. </p>
    <p>3. Con data do 4 de febreiro de 2011 enviouse unha comunicación á empresa na que se informaba de que, de non recibir ningún tipo de documentación ou comunicación relativa ao mantemento no rexistro procederíase a dalos de baixa.</p>
    <p>4. Tras varios intentos infrutuosos de comunicación coa empresa, acórdase dar un trámite de audiencia á entidade mercantil Simco, S.L., con CIF: B36690485 e domicilio social na rúa Igrexa, 81, Valladares, Vigo (Pontevedra), concedéndolle un prazo de quince días contados desde a notificación do citado escrito para formular alegacións e achegar os documentos e xustificacións que consideren convenientes, ao abeiro do disposto no artigo 14.5 do Decreto 185/1999, do 17 de xuño.</p>
    <p>5. Con data do 22 de xullo de 2013 é notificado, a través do Diario Oficial de Galicia, o citado acordo á interesada, coa mención expresa dos requisitos exixidos polo artigo 58.2º da Lei 30/1992, na súa redacción dada pola Lei 4/1999, do 13 de xaneiro.</p>
    <p>Fundamentos xurídicos.</p>
    <p>1º. Esta resolución, correspóndelle ao secretario xeral de Calidade e Avaliación Ambiental, segundo os artigos 12 a 14 do Decreto 185/1999, do 17 de xuño, polo que se establece o procedemento para a aplicación, na Comunidade Autónoma galega, dun sistema voluntario de xestión e auditoría ambiental e segundo o Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas.</p>
    <p>2º. O artigo 14.1º do Decreto 185/1999, do 17 de xuño, polo que se establece o procedemento para a aplicación na Comunidade Autónoma galega, dun sistema voluntario de xestión e auditoría ambiental (EMAS) dispón que: «1. Unha vez inscrito o centro no rexistro, se este non presentase a seguinte declaración ambiental validada no prazo fixado pola propia empresa na súa solicitude, que en ningún caso será superior a tres anos, e non pagase a taxa de rexistro, a Dirección Xeral de Calidade e Avaliación Ambiental cancelará a inscrición do centro no rexistro e informará de tal medida a dirección do centro».</p>
    <p>3º. O punto 5 do citado precepto establece que: «5. A Dirección Xeral de Calidade e Avaliación Ambiental, antes de ordenar a suspensión ou cancelación da inscrición dun centro do rexistro, dará trámite de audiencia ao interesado, concedéndolle un prazo de quince días para que presente as alegacións, documentos e xustificacións que estime oportunos. A resolución que acorde a suspensión ou cancelación da inscrición dun centro do rexistro será motivada e notificarase á dirección do centro e ao Rexistro de establecementos industriais».</p>
    <p>Dado que non se obtivo resposta por parte do interesado a todos e cada un dos requirimentos realizados, e vistos os preceptos sinalados e demais de xeral e pertinente aplicación, esta Secretaría Xeral de Calidade e Avaliación Ambiental, en virtude da competencia que lle outorga o Decreto 185/1999, do 17 de xuño, polo que se establece o procedemento para a aplicación, na Comunidade Autónoma galega, dun sistema voluntario de xestión e auditoría ambiental e segundo o Decreto 44/2012, do 4 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas,</p>
    <h2>RESOLVE:</h2>
    <p>Cancelar, de conformidade co disposto no artigo 14.1 do Decreto 185/1999, do 17 de xuño, polo que se establece o procedemento para la aplicación, na Comunidade Autónoma galega, dun sistema voluntario de xestión e auditoría ambiental (EMAS), a inscrición do centro da entidade mercantil Simco, S.L. na rúa Rans, 17, Praia América, 36369 Nigrán (Pontevedra).</p>
    <p>Contra esta resolución, que non esgota a vía administrativa, poderase interpor recurso de alzada perante o conselleiro de Medio Ambiente, Territorio e Infraestruturas, no prazo dun mes contado a partir do día seguinte ao da súa publicación no Diario Oficial de Galicia, de conformidade co establecido na Lei 30/1992, do 26 de novembro, modificada pola Lei 4/1999, do 13 de xaneiro.</p>
    <p>Santiago de Compostela, 23 de agosto de 2013</p>
    <footer><p>Justo de Benito Basanta<br>Secretario xeral de Calidade e Avaliación Ambiental</p></footer>

