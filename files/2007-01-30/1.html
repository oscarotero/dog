---
date: '2007-01-30'
page: 1
number: 21
agency: VICEPRESIDENCIA DA IGUALDADE E DO BENESTAR
section: III. OUTRAS DISPOSICIÓNS
title: >-
  Orde do 24 de xaneiro de 2007 pola que se convoca o concurso de ideas para o
  deseño da roupa de traballo para o persoal educador e coidador das Galescolas
  e mandilóns para as nenas e os nenos dos anteditos centros.
range: Orde
---
<p>De conformidade co Decreto 517/2005, do 6 de outubro, polo que se establece a estrutura orgánica da Vicepresidencia da Igualdade e do Benestar, correspóndelle a este departamento da Xunta de Galicia o exercicio das competencias e funcións en materia de políticas autonómicas de igualdade e xénero e as políticas de benestar, xa que logo as áreas sociais de familia, infancia e mocidade inclusive.</p>
<p>A Vicepresidencia da Igualdade e do Benestar está a crear unha rede de Galescolas que estará integrada por escolas infantís de titularidade pública. Esta rede pretende constituír un referente de calidade, con máis servizos, unha mellor oferta educativa e pedagóxica que forme os nenos e as nenas na tolerancia, no respecto e na imaxinación.</p>
<p>Coa finalidade de acadar unha imaxe común en todos os centros que integran a rede das Galescolas, que lles permita aos usuarios e usuarias identificar facilmente os centros da rede creando unha identidade propia, a Secretaría Xeral da Igualdade da Vicepresidencia da Igualdade e do Benestar convoca un concurso de ideas para elixir un deseño para a roupa de traballo do persoal educador e coidador, así como para os mandilóns dos nenos e das nenas das Galescolas. Por todo isto,</p>
<p>DISPOÑO:</p>
<p>Artigo 1º.-Obxecto.</p>
<p>Esta orde ten por obxecto establecer as bases que rexen o concurso de ideas que convoca a Vicepresidencia da Igualdade e do Benestar para a selección dunha proposta de uniformidade oficial para a roupa de traballo do persoal educador e coidador, así como para os mandilóns dos nenos e das nenas asistentes ás Galescolas.</p>
<p>Artigo 2º.-Destinatarios.</p>
<p>Poderán participar neste concurso todas as persoas físicas, maiores de idade, ou xurídicas que o soliciten.</p>
<p>A participación supón a aceptación total das condicións fixadas nesta orde e a Secretaría Xeral da Igualdade queda facultada para dirimir calquera controversia derivada da interpretación destas.</p>
<p>Ningunha persoa participante poderá establecer ningún tipo de relación profesional coas persoas integrantes do xurado durante o período do concurso.</p>
<p>Artigo 3º.-Características e requisitos.</p>
<p>1. Os deseños presentados deberán axustarse á sua función como vestimenta de traballo e, polo tanto, observarán necesariamente as seguintes características:</p>
<p>-Funcionalidade e liberdade de movementos.</p>
<p>-Resistencia á tracción, abrasión, extensión, rozamento e sucidade.</p>
<p>-Fácil mantemento (solidez da cor, lavado, pasada de ferro, etc.).</p>
<p>2. O obxectivo do concurso é seleccionar unha uniformidade que, ademais das características xerais, reúna os seguintes requisitos:</p>
<p>-Temática: os deseños deberán encaixar co logo escollido para identificar as Galescolas e ofrecer unha imaxe vencellada ás Galescolas como rede institucional propia de Galicia con identidade propia.</p>
<p>-Orixinalidade: as propostas presentadas deberán ser orixinais e inéditas. A Vicepresidencia da Igualdade e do Benestar quedará eximida de calquera responsabilidade derivada do plaxio ou de calquera transgresión da lexislación vixente que en materia de propiedade intelectual puidesen incorrer os/as participantes.</p>
<p>-Proposta única: cada deseñador só poderá presentar un deseño de cada uniformidade (persoal e alumnado).</p>
<p>Artigo 4º.-Criterios de selección.</p>
<p>Na selección da proposta gañadora o comité de selección valorará os seguintes conceptos:</p>
<p>-Coherencia do traballo coa finalidade perseguida e coa imaxe de marca das Galescolas.</p>
<p>-Innovación e creatividade.</p>
<p>-Estética.</p>
<p>-Funcionalidade.</p>
<p>-Viabilidade e simplicidade na confección.</p>
<p>Artigo 5º.-Presentación de propostas.</p>
<p>1. Cada participante poderá presentar unha única proposta de uniformidade para cada un dos colectivos a que vai dirixido o concurso.</p>
<p>2. A solicitude dos/das participantes deberá fecerse no impreso normalizado (anexo I).</p>
<p>3. Esta solicitude deberá ir acompañada:</p>
<p>3.1 Da seguinte documentación:</p>
<p>-Conxunto de fichas técnicas dos bosquexos presentados en DIN A-4 e soporte magnético (CD-ROM) en calquera aplicación específica de deseño, incluíndo o seu plano, presentando mostras dos materiais utilizados e as características técnicas (composición, peso, instrucións de lavado...) e avalando o perfecto comportamento dos tecidos presentados (solidez da cor, resistencia, nivel de peeling, abrasión, composición, gramaxe, etc.).</p>
<p>-Deseños de debuxo artístico, en formato DIN A4 e soporte magnético CD-ROM da roupa do persoal educador e coidador en versión masculina e feminina, de fronte e de costas, así como a dos nenos e as nenas.</p>
<p>-Memoria descritiva que desenvolva o fundamento da colección.</p>
<p>As familias de uniformes e os seus compoñentes deberán constar das prendas que a seguir se detallan:</p>
<p>-Vestimenta das/dos educadores/as e coidadores/as: chándal de dúas pezas.</p>
<p>-Vestimenta para os nenos/nenas: mandilón.</p>
<p>3.2. Dun sobre pechado en cuxo exterior figurará exclusivamente o título e o pseudónimo do autor/a e no cal irá o boletín de inscrición (anexo II), debidamente cuberto, xunto coa seguinte documentación:</p>
<p>-Fotocopia do DNI ou NIF ou do documento oficial que acredite suficientemente a identidade.</p>
<p>-Currículo do participante.</p>
<p>-Declaración responsable en que quede constancia de que a obra non foi premiada en ningún outro certame ou concurso.</p>
<p>4. As solicitudes deberán presentarse, xunto co resto da documentación, no Rexistro da Vicepresidencia da Igualdade e do Benestar, sito en San Caetano s/n, Santiago de Compostela.</p>
<p>Todo isto, sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 6º.-Prazo de presentación das solicitudes e emenda de defectos.</p>
<p>1. O prazo de presentación das solicitudes será ata o día 19 de febreiro de 2007 inclusive.</p>
<p>2. Se na solicitude se apreciasen defectos ou falta de documentación, por parte da Secretaría Xeral da Igualdade, requirirase o solicitante para que no prazo de 10 días emende a falta ou achegue os documentos preceptivos, con indicación de que, se así non o fixese, se considerará desistido da súa petición, de conformidade co previsto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, logo de resolución, que será ditada nos termos do artigo 42.</p>
<p>Artigo 7º.-Comisión de selección.</p>
<p>Constituirase unha comisión de selección que será nomeada polo vicepresidente da Igualdade e do Benestar integrada por unha/un presidenta/e, unha/un secretaria/o e un máximo de cinco vogais. Actuará como presidente o subdirector xeral da Familia ou a persoa en que delegue, como vogais actuarán profesionais e expertas/os de recoñecido prestixio, a secretaría recaerá nunha/nun funcionaria/o da Vicepresidencia da Igualdade e do Benestar, con voz pero sen voto.</p>
<p>Os nomes dos e das integrantes da comisión de selección serán publicados na páxina web www.vicepresidencia.xunta.es con anterioridade ás reunións que se levarán a cabo.</p>
<p>Non poderán formar parte da comisión de selección os/as familiares de participantes con parentesco de consanguinidade dentro do cuarto grao ou de afinidade dentro do segundo grao.</p>
<p>As decisións da comisión de selección serán inapelables.</p>
<p>Artigo 8º.-Tramitación e resolución.</p>
<p>1. Sen prexuízo do disposto no artigo 7º, as solicitudes que non cumpran os requisitos establecidos nesta orde non serán admitidas a trámite, ditarase para o efecto a oportuna resolución.</p>
<p>2. As demais solicitudes remitiránselle á comisión de selección, que examinará e valorará as diferentes obras en función da súa calidade, proporá a adxudicación do premio e redactará a proposta de resolución.</p>
<p>Corresponderalle ditar a resolución á secretaria xeral da Igualdade, por delegación do vicepresidente da Igualdade e do Benestar.</p>
<p>3. A resolución seralles notificada a todos os solicitantes no prazo máximo de tres meses, contados desde o día seguinte ao da publicación desta orde no Diario Oficial de Galicia. Transcorrido o dito prazo sen que recaia resolución expresa, deberá entenderse desestimada a petición correspondente. A dita resolución esgota a vía administrativa e contra ela poderá interpoñerse potestativamente recurso de reposición ante o mesmo órgano que a ditase no prazo dun mes contado a partir do día seguinte ao da notificación da resolución, se o acto fose expreso, ou no prazo de tres meses contado a partir do día seguinte a aquel en que se produza o acto presunto, ou ser impugnados directamente ante a xurisdición contencioso-administrativa, no prazo de 2 meses a partir do día seguinte ao da notificación da resolución, de conformidade co disposto na Lei 29/1998, do 13 de xullo, reguladora da xurisdición contencioso-administrativa.</p>
<p>4. Establécese un único premio de 6.000 euros. O gañador do concurso subcribirá un acordo coa Vicepresidencia da Igualdade e do Benestar polo importe sinalado no cal cederá todos os dereitos de explotación da obra.</p>
<p>5. Con carácter xeral, poderanse outorgar mencións de honra, que carecerán de dotación económica a aquelas obras que, a xuízo da comisión seleccionadora, acaden calidade bastante. Segundo a calidade das obras, o premio pode ser declarado deserto.</p>
<p>Artigo 10º.-Destino e devolución das obras.</p>
<p>1. As obras dos participantes premiados quedarán en posesión da secretaria xeral da Igualdade.</p>
<p>2. As obras dos participantes non premiados serán retiradas por eles ou por persoa autorizada no lugar</p>
<p>que determine a secretaria xeral da Igualdade, no prazo dun mes a partir do día seguinte ao da recepción da notificación coa decisión da comisión de selección. Transcorrido este prazo, as obras non retiradas quedarán á disposición da secretaria xeral da Igualdade e poderán ser destruídas ou utilizadas na forma que considere oportuna.</p>
<p>3. Queda implícita a autorización á secretaria xeral da Igualdade dos participantes a montar exposicións e/ou para a exhibición, reprodución ou publicación da imaxe ou contido das obras presentadas por calquera medio que se considere oportuno, sen máis limitacións que as derivadas do Real decreto lexislativo 1/1996, do 12 de abril, polo que se aproba o texto refundido da Lei de propiedade intelectual, regularizando, aclarando e harmonizando as disposicións legais vixentes sobre a materia.</p>
<p>Artigo 11º.-Cesión de dereitos.</p>
<p>1. A Xunta de Galicia será propietaria, para todos os efectos, da proposta gañadora, desde a súa entrega, así como dos soportes materiais en que se tivesen presentado.</p>
<p>2. O participante cuxa proposta resulte gañadora cédelle á Xunta de Galicia todos os dereitos sobre a súa explotación económica, de xeito que poida</p>
<p>utilizala sen máis restricións que as derivadas da lei, en calquera modalidade de explotación, en calquera formato coñecido e para calquera finalidade. En particular cédese o dereito de explotación como deseño industrial que faculta a Xunta de Galicia para súa utilización mediante a fabricación, oferta e comercialización dos produtos.</p>
<p>Disposición adicional</p>
<p>Única.-Apróbase a delegación de atribucións do vicepresidente da Igualdade e do Benestar na secretaria xeral da Igualdade para ditar as oportunas resolucións no ámbito desta orde.</p>
<p>Disposicións derradeiras</p>
<p>Primeira.-Facúltase a secretaria xeral da Igualdade para ditar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago Compostela, 24 de xaneiro de 2007.</p>
<p>Anxo Manuel Quintana González</p>
<p>Vicepresidente da Igualdade e do Benestar</p>
<p>CONSELLERÍA DE PRESIDENCIA, ADMINISTRACIÓNS PÚBLICAS</p>
<p>E XUSTIZA</p>

