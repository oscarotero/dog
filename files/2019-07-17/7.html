---
date: '2019-07-17'
id: G0426-080719-0002
page: 33463
number: 135
agency: Consellería do Medio Rural
section: III. Outras disposicións.
title: >-
  ORDE do 2 de xullo de 2019 pola que se acorda a cesión en propiedade dun
  vehículo motobomba á Mancomunidade de Concellos do Carballiño.
range: Orde
url: >-
  https://www.xunta.gal/dog/Publicados/2019/20190717/AnuncioG0426-080719-0002_gl.html
---
<p>O Decreto 149/2018, do 5 de decembro, polo que se establece a estrutura orgánica da Consellería do Medio Rural, e se modifica parcialmente o Decreto 177/2016, do 15 de decembro, polo que se fixa a estrutura orgánica da Vicepresidencia e das consellerías da Xunta de Galicia, dispón que a Consellería do Medio Rural é o órgano da Administración galega ao cal, baixo a dirección da persoa titular do departamento, lle corresponde propor e executar as directrices xerais do Goberno no ámbito rural, que engloba as competencias en materia de agricultura, gandaría, desenvolvemento rural e ordenación comarcal, estruturas rurais, industrias alimentarias, montes, prevención e defensa dos incendios forestais, de acordo co establecido no Estatuto de autonomía para Galicia e segundo os termos sinalados pola Constitución española, mentres que a Subdirección Xeral de Extinción exercerá as funcións encamiñadas á defensa dos montes contra os incendios forestais, así como a coordinación de medios na loita contra os incendios.</p>
    <p>No Pladiga (Plan de loita contra os incendios forestais de Galicia) dedícase un capítulo á extinción e outro á vixilancia de incendios forestais onde se recollen os medios humanos e materiais, a súa distribución territorial e o procedemento operativo en función do risco de lumes segundo as épocas de perigo e zonas.</p>
    <p>Os obxectivos que deben cumprirse de acordo co establecido no Pladiga son, respectivamente: reducir as superficies queimadas por lume, a defensa das masas arboradas, defensa dos espazos protexidos e evitar reproducións, co fin de minorar os danos económicos, ecolóxicos e culturais que provoca este tipo de sinistros e detectar rápidamente os focos de lume e verificar as alarmas, exercendo unha maior presión nas zonas definidas como de especial vixilancia. Isto fai posible a definición de estratexias e accións selectivas, coa dobre finalidade de reducir o número de lumes e facilitar a investigación das causas.</p>
    <p>Por outra banda, e de acordo co establecido no artigo 25.2.f) da Lei 7/1985, do 2 de abril, reguladora das bases do réxime local, correspóndelle aos concellos exercer no ámbito territorial da súa responsabilidade as competencias en materia de prevención e extinción de incendios nos termos da lexislación do Estado e das comunidades autónomas. Para exerceren estas actuacións os concellos requiren contar cuns medios de defensa e extinción de incendios forestais, medios dos que frecuentemente os concellos carecen debido a limitacións orzamentarias.</p>
    <p>Segundo a Lei 3/2007, do 9 de abril, de prevención e defensa contra os incendios forestais, correspóndelle aos concellos colaborar cos medios dispoñibles coa dirección técnica de Extinción de Incendios Forestais. Ademáis, o artigo 59 indica que a Xunta de Galicia prestará a súa colaboración ás entidades locais para a prevención e extinción de incendios, ben a través de medios propios, ben por medio de mecanismos de apoio económico.</p>
    <p>Para tal fin, e para que poidan ter recursos para exercer as competencias previstas consonte o artigo 331.1 da Lei 5/1997, do 22 de xullo, de administración local de Galicia, a Consellería do Medio Rural tramita o expediente de cesión, de conformidade co disposto nos artigos 82 a 87 da Lei 5/2011, do 30 de setembro, do patrimonio da Comunidade Autónoma de Galicia, onde se regula a cesión gratuíta de bens e dereitos.</p>
    <p>Polo exposto, e en uso das facultades que me confire o artigo 83.3 da Lei 5/2011, do 30 de setembro, do patrimonio da Comunidade Autónoma de Galicia, así como os artigos 34.6 e 38 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <p class="dog-titulo">DISPOÑO:</p>
    <p>Artigo 1</p>
    <p>Acórdase ceder en propiedade o vehículo que se sinala a continuación co fin de ser destinado á realización de tarefas de prevención e extinción de incendios na seguinte mancomunidade:</p>
    <table>
     <tbody>
      <tr>
       <td>Matrícula</td>
       <td>Marca</td>
       <td>Concello</td>
       <td>Distrito Forestal</td>
      </tr>
      <tr>
       <td>C5423CG</td>
       <td>T.T. URO F2181409L</td>
       <td>Mancomunidade de Concellos do&amp;nbsp;Carballiño</td>
       <td>XI O Ribeiro-Arenteiro</td>
      </tr>
     </tbody>
    </table>
    <p>Artigo 2</p>
    <p>A cesión sinalada no artigo anterior queda sometida ás seguintes cláusulas:</p>
    <p>1. De conformidade co establecido polo artigo 82 da Lei 5/2011, do 30 de setembro, do patrimonio da Comunidade Autónoma de Galicia, o ben cedido destinarase pola mancomunidade cesionaria a fins de utilidade pública ou de interese social, de xeito especial, á realización da vixilancia e de todo tipo de actuacións relacionadas coa prevención e a loita contra os incendios forestais.</p>
    <p>2. Os gastos de todo tipo que xerasen os bens obxecto da cesión ou o seu transporte, utilización ou conservación serán, en todo caso, por conta da entidade beneficiaria, incluída a subscrición do correspondente seguro obrigatorio para o vehículo cedido.</p>
    <p>3. O órgano competente para a cesión tramitará a correspondente baixa en tráfico conforme a lexislación específica.</p>
    <p>4. Tanto se os bens cedidos non se aplicasen aos fins sinalados, como si se descoidase ou utilizase con grave quebrantamento, ou se incumprisen as condicións do acordo, considerarase resolta a cesión e os bens reverterán á Comunidade Autónoma de Galicia (Consellería do Medio Rural), que terá dereito a percibir, logo da taxación pericial, o valor dos detrimentos ou deterioracións que sufrise.</p>
    <p>Así mesmo, ante unha necesidade urxente da Subdirección Xeral de Extinción e por razóns de interese público, a Consellería do Medio Rural poderá resolver a cesión e os bens reverterán á Comunidade Autónoma de Galicia. </p>
    <p>5. A mancomunidade cesionaria responderá do valor do ben cedido no caso da destrución, roubo ou perda e asumirá a obriga de constituír un seguro de responsabilidade civil coa finalidade de garantir a cobertura dos danos que puidesen ocasionarse, tanto ás persoas como ás propiedades, coa utilización do ben cedido.</p>
    <p>6. Correspóndelle á Consellería do Medio Rural verificar a aplicación dos bens ao fin para o que foron cedidos, e poderá adoptar para iso cantas medidas fosen necesarias segundo dispón o artigo 85 da Lei 5/2011, do 30 de setembro. Así mesmo correspóndelle, se fose o caso, a resolución dos expedientes de reversión.</p>
    <p>Artigo 3</p>
    <p>Esta cesión formalizarase mediante acta subscrita pola secretaria xeral técnica desta consellería ou funcionario en quen delegue, e o presidente da mancomunidade cesionaria ou funcionario en quen delegue, e deberá constar nela o acordo da cesión e a aceptación do cesionario.</p>
    <p>Artigo 4</p>
    <p>O presente acordo de cesión leva implícito a desafectación do ben que se cede, citado no artigo 1.</p>
    <p>Disposición derradeira primeira. A Consellería do Medio Rural, a través da Secretaría Xeral Técnica, realizará os trámites necesarios para a efectividade desta orde.</p>
    <p>Disposición derradeira segunda. Esta orde producirá efectos o día seguinte ao da súa publicación no <em>Diario Oficial de Galicia</em>.</p>
    <p>Contra a presente orde, que pon fin á vía administrativa, poderase interpoñer recurso contencioso-administrativo perante o Tribunal Superior de Xustiza de Galicia, no prazo de dous meses contados desde o día seguinte ao da súa publicación, conforme o artigo 46 da Lei 29/1998, do 13 de xullo, reguladora da xurisdición contencioso-administrativa, podendo requirir previamente que se anule ou revogue o acto de conformidade co artigo 44 da Lei 29/1998.</p>
    <p>Santiago de Compostela, 2 de xullo de 2019</p>
    <footer><p>José González Vázquez<br>Conselleiro do Medio Rural</p></footer>

