---
date: '1997-04-03'
id: 1052A
page: 3
number: 63
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 20 de marzo de 1997 pola que se regula o réxime de concesión de
  subvencións para a construcción ou reforma de instalacións deportivas náuticas
  así como para a adquisición de equipamento deportivo náutico.
range: Orde
url: 'https://www.xunta.gal/dog/Publicados/1997/19970403/Anuncio1052A_gl.html'
---
<p>A Secretaría Xeral para o Deporte, tendo en conta a constante melloría que se vén producindo en Galicia na área dos deportes náuticos, a importancia que este sector representa pola especial configuración xeográfica da nosa comunidade e, así mesmo, o custo que representa dispoñer tanto dunhas instalacións específicas como do equipamento deportivo axeitado, en constante avance técnico coa implantación de novos materiais, e co fin de evita-lo estancamento na desexada progresión destes deportes, faise imprescindible o apoio ás entidades deportivas oficialmente recoñecidas e é por iso polo que se convocan axudas económicas para a construcción ou reforma de instalacións deportivas náuticas e para adquisición de equipamento deportivo náutico.</p>
<p>Na súa virtude,</p>
<p>DISPOÑO:</p>
<p>Artigo 1º.-Obxecto.</p>
<p>Serán obxecto de subvención as seguintes accións:</p>
<p>a) A construcción de instalacións deportivas náuticas ou a realización de obras de reforma de instalacións deportivas xa existentes que teñan un orzamento que non exceda de dez millóns de pesetas.</p>
<p>b) A adquisición de equipamento deportivo náutico de competición.</p>
<p>Artigo 2º.-Solicitantes.</p>
<p>Poderán solicitar subvencións ó abeiro da presente orde, as federacións deportivas galegas con modalidade náutica recoñecida e as entidades deportivas inscritas no Rexistro de Clubs, Federacións e Entidades Deportivas de Galicia e adscritas a unha federación deportiva galega dunha modalidade náutica. En ámbolos casos os solicitantes deberán ter participado en competicións de carácter oficial nas dúas últimas tempadas.</p>
<p>Artigo 3º.-Solicitudes.</p>
<p>As solicitudes formularanse nos impresos oficiais, segundo modelo que se xunta como anexo I á presente orde.</p>
<p>Achegarase tamén:</p>
<p>Para os solicitantes do apartado a) do artigo 1º:</p>
<p>-Documento acreditativo da propiedade dos terreos ou, no seu defecto, do dereito de utilización durante dez anos e permiso do propietario para a realización das obras.</p>
<p>-Anteproxecto ou memoria valorada da obra que se pretende realizar.</p>
<p>Para os solicitantes do apartado b) do artigo 1º:</p>
<p>-Orzamento e relación do equipamento que se pretende adquirir.</p>
<p>En ambos casos achegarase unha memoria da entidade solicitante na que se incluirán entre outros: antigüidade, adestradores, número de deportistas nas dúas últimas tempadas, principais logros deportivos acadados, así como unha breve xustificación do interese deportivo das accións pretendidas.</p>
<p>Artigo 4º.-Lugar de presentación.</p>
<p>As solicitudes presentaranse no rexistro xeral da Secretaría Xeral para o Deporte, (estadio multiusos de San Lázaro, s/n -15890 Santiago de Compostela), nos servicios provinciais da Secretaría Xeral para o Deporte, ou ben por calquera outro dos medios previstos no artigo 38.4º da Lei de réxime xurídico das administracións públicas e do procedemento administrativo común.</p>
<p>O prazo de presentación das solicitudes será de vinte días naturais contados a partir do día seguinte ó da publicación desta orde no Diario Oficial de Galicia.</p>
<p>Artigo 5º.-Subvención máxima.</p>
<p>O importe máximo das axudas ás que fai referencia o apartado a) do artigo 1º será de cinco millóns de pesetas; de dous millóns cincocentas mil pesetas para as solicitudes ás que fai referencia o apartado b) do artigo 1º, cursadas por clubs deportivos e de cinco millóns cando teñan por beneficiarias as federacións deportivas galegas.</p>
<p>Artigo 6º.-Comisión avaliadora.</p>
<p>Unha vez recibida a documentación das solicitudes de axudas ó abeiro da presente orde, a Secretaría Xeral para o Deporte convocará a comisión avaliadora, que estará formada por:</p>
<p>Presidente: subdirector xeral de Deportes.</p>
<p>Vocais:</p>
<p>-Xefe do Servicio de Contratación e Xestión Económica.</p>
<p>-Xefe do Servicio de Coordinación Deportiva.</p>
<p>-Xefe do Servicio de Supervisión de Proxectos e Seguimento de Obras.</p>
<p>Secretario: un funcionario da Secretaría Xeral para o Deporte.</p>
<p>O presidente da comisión, á vista da acta, elevará a proposta ó secretario xeral para o Deporte para a resolución definitiva das subvencións.</p>
<p>Artigo 7º.-Outorgamento.</p>
<p>Para a concesión das axudas obxecto da presente orde teranse en conta os seguintes criterios:</p>
<p>-Importancia e nivel da actividade deportiva federada desenvolvida pola entidade.</p>
<p>-Número de licencias deportivas nas dúas últimas tempadas.</p>
<p>-Interese deportivo do proxecto.</p>
<p>-Antigüidade da entidade solicitante.</p>
<p>-Para as solicitudes do apartado a) valorarase que o solicitante sexa propietario dos terreos ou instalacións onde se pretenda a realización das obras ou reformas, ou no seu defecto a duración do dereito de utilización deles.</p>
<p>Artigo 8º.-Notificación e aceptación.</p>
<p>A resolución das subvencións seralles notificada ós solicitantes nun período de tres meses, contados desde a finalización do prazo de presentación das solicitudes.</p>
<p>Esgotado o dito prazo sen resolución expresa, deberá entenderse desestimada a petición correspondente (artigo 43.2º.c a contrario sensu, da Lei de réxime xurídico das administracións publicas e do procedemento administrativo común).</p>
<p>Os promotores dos expedientes aprobados estarán obrigados a presentar, no prazo de trinta días naturais, unha declaración na que aceptan a axuda xunto coa preceptiva licencia de obra, así como os condicionamentos ós que quedan sometidos pola presente orde.</p>
<p>Naqueles casos nos que no dito prazo improrrogable non se produza contestación, entenderase que se renuncia á subvención. A comisión avaliadora reunirase de novo para proceder a propoñer nova concesión de subvencións, con cargo ás renuncias que se produzan.</p>
<p>Artigo 9º.-Prazo de execución e xustificación.</p>
<p>Os beneficiarios das axudas correspondentes ó apartado a) do artigo 1º quedan na obriga de presentar ante a Secretaría Xeral para o Deporte as preceptivas licencias de obra. Así mesmo tanto os beneficiarios do apartado a) como os do b) do artigo 1º deberán acredita-lo remate das obras ou a recepción das subministracións adquiridas con anterioridade ó día 15 de setembro de 1997.</p>
<p>O incumprimento do prazo de xustificación da subvención á que se refire o parágrafo anterior dará lugar á perda do dereito ó cobro da axuda outorgada e posibilitará a reasignación de tales créditos nos termos previstos no último parágrafo do artigo 8º.</p>
<p>O importe das axudas concedidas será abonado contra a presentación de factura ou facturas acreditativas de ter realizadas as obras ou adquirida a subministración do equipamento deportivo, sen que se efectúe anticipo ningún antes da oportuna xustificación global e completa da actuación. Unha vez rematadas as obras ou adquirido o equipamento deportivo, procederase á súa recepción, acto ó que deberá asistir un representante da Secretaría Xeral para o Deporte e do que deixará constancia por medio da oportuna acta.</p>
<p>Artigo 10º.-Obrigas complementarias.</p>
<p>Os promotores que resulten subvencionados quedan obrigados a:</p>
<p>-Asumir ó seu cargo os aumentos que se produzan, no caso de que o custo das obras resulte superior á valoración prevista no orzamento, ou ben por revisión dos prezos, adicionais, prórrogas e outros supostos.</p>
<p>-Utiliza-lo logotipo de Deporte Galego en tódolos investimentos que resulten subvencionados ó abeiro da presente orde.</p>
<p>-Someterse ás actuacións de control financeiro que lle correspondan á Consellería de Economía e Facenda e ó Consello de Contas.</p>
<p>Artigo 11º</p>
<p>Para as accións subvencionables ó abeiro da presente orde existe crédito por importe de corenta e oito millóns oitocentas mil pesetas (48.800.000 ptas.) na aplicación</p>
<p>orzamentaria 04.04.355A.780.0 dos orzamentos xerais da Comunidade Autónoma de Galicia para 1997.</p>
<p>Artigo 12º</p>
<p>Nos aspectos non contidos na presente orde observarase o disposto no artigo 78 da Lei 11/1992, de réxime financeiro e presupuestario de Galicia, e na Lei de presupostos xerais da Comunidade Autónoma de Galicia para 1997.</p>
<p>Santiago de Compostela, 20 de marzo de 1997.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>2109</p>

