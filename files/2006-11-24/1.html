---
date: '2006-11-24'
page: 17
number: 227
agency: CONSELLERÍA DE VIVENDA E SOLO
section: I. DISPOSICIÓNS XERAIS
title: >-
  Orde do 13 de novembro de 2006 pola que se crea o directorio de axentes
  colaboradores en materia de rehabilitación.
range: Orde
---
<p>O Decreto 505/2005, do 22 de setembro, polo que se establece a estrutura orgánica da Consellería de Vivenda e Solo establece no seu artigo 1 que lle corresponde á consellería, entre outras, as seguintes funcións: a elaboración das estratexias de acción directa ou fomento para a renovación e recuperación urbana nos centros históricos ou noutros tecidos urbanos degradados que permitan a súa recuperación e a implantación das medidas para a recuperación e rehabilitación de núcleos e vivendas rurais, co fin de revitalizar os asentamentos de poboación e evitar o despoboamento do medio rural, na procura da posta en valor dun patrimonio arquitectónico da comunidade.</p>
<p>Deste xeito, a través da Dirección Xeral de Fomento e Calidade da Vivenda, estanse levando a cabo as medidas oportunas para o fomento da rehabilitación, recuperación e renovación dos centros históricos, dos tecidos urbanos degradados, das áreas de rehabilitación, do medio rural e das vivendas e edificacións que se sitúen nestes ámbitos, mediante o establecemento e xestión de varios tipos de axudas, co obxecto de que, ademais de mellorar as condicións de habitabilidade destas, supoñan actuacións respectuosas co patrimonio construído e co contorno onde se atopan.</p>
<p>Por outra banda, a Consellería de Vivenda e Solo está a impulsar o apoio aos axentes intervenientes nos procesos de rehabilitación, co obxecto de conseguir a conservación do patrimonio construído e a rexeneración de zonas deprimidas.</p>
<p>Estas liñas de actuación pasan por unha potenciación das oficinas de rehabilitación co obxecto de informar, orientar e asesorar os propietarios e técnicos sobre os criterios de intervencións, actuacións protexidas, e requisitos para acceder ás axudas.</p>
<p>Ao mesmo tempo, e co obxecto de simplificar e clarificar a execución das obras, é vontade da consellería crear un directorio de axentes colaboradores que cumpran os requisitos e condicións fixadas na presente orde.</p>
<p>A inscrición no citado directorio supón a inclusión nunha relación de axentes colaboradores que será pública e se lles facilitará ás persoas promotoras de actuacións protexibles subvencionadas pola Consellería de Vivenda e Solo con efecto meramente informativo.</p>
<p>En virtude do anteriormente exposto,</p>
<p>DISPOÑO</p>
<p>Artigo 1º.-Obxecto.</p>
<p>O directorio de axentes colaboradores en materia de rehabilitación, adscrito á Consellería de Vivenda e Solo, ten por obxecto poñer á disposición dos solicitantes das axudas en materia de rehabilitación tramitadas pola Consellería de Vivenda e Solo unha relación de axentes colaboradores para simplificar, facilitar e axilizar a xestión e execución das obras de rehabilitación, para as que se solicitan axudas públicas. Este directorio terá, exclusivamente, un carácter informativo para os promotores, sen que en ningún caso a inscrición supoña un requisito obrigado para a execución de obras de rehabilitación.</p>
<p>Artigo 2º.-Dependencia do directorio.</p>
<p>A xestión do directorio de axentes colaboradores en materia de rehabilitación corresponderá á Dirección Xeral de Fomento e Calidade da Vivenda.</p>
<p>Artigo 3º.-Suxeitos.</p>
<p>Poderán inscribirse no directorio aquelas persoas físicas ou xurídicas que interveñan no proceso das obras de rehabilitación con suxeición ás condicións establecidas na presente orde.</p>
<p>En todo caso, a inscrición leva consigo a aceptación, como referencia, do catálogo de prezos de rehabilitación para cada unha das seccións que figura exposto na páxina web da Consellería de Vivenda e Solo, da que poderá descargarse, e así mesmo, estará dispoñible un exemplar para consulta nas delegacións provinciais e servizos centrais da Consellería de Vivenda e Solo, e para as partidas non consideradas teranse en conta as da base de datos da construción de Galicia. Para as partidas neles non definidas determinaranse os rendementos por asimilación doutras partidas.</p>
<p>Artigo 4º.-Seccións.</p>
<p>O directorio estruturarase nas seguintes seccións:</p>
<p>1. Sección I: subministradores de materiais.</p>
<p>2. Sección II: oficios.</p>
<p>3. Sección III: contratistas.</p>
<p>4. Sección IV: técnicos.</p>
<p>Artigo 5º.-Asentos de inscrición.</p>
<p>Os asentos de inscrición conterán, como mínimo, os seguintes datos:</p>
<p>a) Número de inscrición.</p>
<p>b) Indicación da actividade e localización.</p>
<p>c) Persoa física ou xurídica titular da empresa co seu número ou código de identificación fiscal.</p>
<p>d) Inscrición, se é o caso, no rexistro mercantil, cos datos que del se consideren relevantes.</p>
<p>e) Actuacións realizadas en materia de rehabilitación.</p>
<p>f) Observacións.</p>
<p>g) Persoa e teléfono de contacto.</p>
<p>Artigo 6º.-Modificación dos datos da inscrición.</p>
<p>1. Os axentes inscritos no directorio están obrigados a comunicar, no prazo máximo dun mes, calquera modificación ou alteración que afecte os datos consignados nel e, en particular, os seguintes:</p>
<p>a) Todas as incidencias posteriores á inscrición, en particular, os cambios de titularidade, os de denominación da empresa e as modificacións ou reformas que afecten as condicións en que se outorgou a inscrición inicial.</p>
<p>b) As obras, traballos ou subministracións en materia de rehabilitación posteriores á inscrición realizados por cada interesado inscrito.</p>
<p>c) As resolucións xudiciais e administrativas firmes que afecten a persoa ou empresa inscrita referidas á súa actividade, e que impliquen a modificación ou alteración dos datos contidos no asento de inscrición.</p>
<p>Artigo 7º.-Procedemento.</p>
<p>1. O procedemento de inscrición no directorio iniciarase mediante a presentación da correspondente solicitude, xuntando a documentación que se determina nos anexos que se acompañan, referidos a cada unha das seccións.</p>
<p>2. Os axentes que se atopen inscritos no Rexistro Xeral de Contratistas da Comunidade Autónoma de Galicia presentarán unicamente o número de inscrición, acompañado daquela documentación que solicitada no anexo II, non conste no dito rexistro.</p>
<p>3. A persoa que desempeñe a titularidade da Dirección Xeral de Fomento e Calidade da Vivenda será competente para resolver. Contra a citada resolución caberá recurso de alzada no prazo máximo dun mes.</p>
<p>4. O prazo para resolver o procedemento será de tres meses, contados desde a data en que a solicitude entrase no rexistro do órgano competente para a súa tramitación. No caso de que non se ditase a resolución no dito prazo, a solicitude entenderase estimada conforme o establecido no artigo 43 da Lei 30/1992, do 26 de novembro, de réxime xurídico das administracións publicas e do procedemento administrativo común.</p>
<p>Artigo 8º.-Duración e cancelación das inscricións.</p>
<p>1. A inscrición no directorio terá carácter permanente, debendo, unicamente, achegar os interesados aquela documentación que, pola súa data de</p>
<p>caducidade, deba ser renovada en cumprimento das condicións da inscrición e, anualmente, declaración expresa responsable, relativa á vixencia sen contradición das circunstancias que motivaron a inscrición no directorio.</p>
<p>2. O incumprimento desta obriga suporá a suspensión provisional dos efectos da inscrición ata a súa emenda. Transcorridos 4 meses sen recibir a documentación sinalada no punto anterior, procederase á anulación definitiva da inscrición no directorio.</p>
<p>3. O incumprimento substancial do resto das condicións preceptuadas na presente orde polos titulares das inscricións poderá ser determinante da cancelación definitiva destas, logo do oportuno expediente incoado para o efecto con audiencia do interesado.</p>
<p>Artigo 9º.-Cesión de datos.</p>
<p>O dereito de acceso ao directorio queda suxeito ao establecido na normativa xeral aplicable, e, en especial, á Lei orgánica 15/1999, do 13 de decembro, de protección de datos de carácter persoal.</p>
<p>Disposición derradeira</p>
<p>Esta resolución entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 13 de novembro de 2006.</p>
<p>Teresa Táboas Veleiro</p>
<p>Conselleira de Vivenda e Solo</p>
<p>ANEXO I</p>
<p>Sección primeira</p>
<p>Subministradores de materiais</p>
<p>Con carácter xeral, considéranse subministradores de materiais os fabricantes, almacenistas, importadores ou vendedores de produtos de construción.</p>
<p>Para efectos deste directorio créanse as seguintes subseccións:</p>
<p>1. Madeira aserrada.</p>
<p>2. Madeira laminada.</p>
<p>3. Pedra.</p>
<p>4. Placas e láminas impermeables baixo tella.</p>
<p>5. Tella curva ou plana, nova e vella.</p>
<p>6. Sistemas de evacuación de pluviais de zinc-titanio ou cobre.</p>
<p>7. Gardacanos a pé de baixante novos ou de derruba.</p>
<p>8. Sistemas de tabicaría e pavimentación en seco.</p>
<p>9. Cal e argamasas de cal.</p>
<p>10. Pinturas.</p>
<p>11. Produtos para o tratamento anti-xilófagos e funxicidas de madeira.</p>
<p>12. Sistemas de impermeabilización para locais húmidos da vivenda.</p>
<p>13. Pavimentos de madeira.</p>
<p>14. Pavimentos cerámicos.</p>
<p>15. Pavimentos terrazos e baldosas hidráulicas.</p>
<p>16. Portas interiores en madeira.</p>
<p>17. Ferraxes para carpintaría.</p>
<p>18. Carpintaría de madeira.</p>
<p>19. Carpintaría metálica.</p>
<p>20. Instalacións de calefacción.</p>
<p>21. Instalacións de electricidade.</p>
<p>22. Instalacións de auga.</p>
<p>23. Instalacións de saneamento.</p>
<p>24. Outros.</p>
<p>Un mesmo axente poderá figurar inscrito en varios grupos sinalados.</p>
<p>Sección segunda</p>
<p>Oficios</p>
<p>Son os axentes que asumen a elaboración ou a execución dunha fase da obra.</p>
<p>Para efectos deste directorio créanse as seguintes subseccións:</p>
<p>1. Canteiros.</p>
<p>2. Albaneis.</p>
<p>3. Carpinteiros.</p>
<p>4. Zinqueiros.</p>
<p>5. Fontaneiros.</p>
<p>6. Estucadores.</p>
<p>7. Pintores.</p>
<p>8. Electricistas.</p>
<p>9. Calefactores.</p>
<p>10. Outros.</p>
<p>Sección terceira</p>
<p>Contratistas</p>
<p>É o axente que asume, contractualmente ante o promotor, o compromiso de executar con medios humanos e materiais, propios e alleos, as obras ou parte destas con suxeición ao proxecto e ao contrato.</p>
<p>Sección cuarta</p>
<p>Técnicos</p>
<p>Son os axentes que, por encargo do promotor, redactan os proxectos, asumen a dirección de obra ou a dirección de execución de conformidade coas disposicións legais vixentes para cada profesión, de acordo coas especialidades e competencias específicas.</p>
<p>Para efectos deste directorio créanse as seguintes subseccións:</p>
<p>1. Técnicos de grao superior.</p>
<p>2. Técnicos de grao medio.</p>
<p>CONSELLERÍA DE PRESIDENCIA, ADMINISTRACIÓNS PÚBLICAS</p>
<p>E XUSTIZA</p>

