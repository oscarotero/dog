---
date: '2009-09-28'
page: 15
number: 190
agency: 'CONSELLERÍA DE MEDIO AMBIENTE, TERRITORIO E INFRAESTRUTURAS'
section: III. OUTRAS DISPOSICIÓNS
title: >-
  Orde do 4 de agosto de 2009 sobre aprobación definitiva da modificación
  puntual número 21 do Plan Xeral de Ordenación Municipal de Ourense, nunha
  parcela do sistema xeral de equipamento docente e na ficha 22.35 do inventario
  do patrimonio cultural no medio urbano.
range: Orde
---
<p>O Concello de Ourense remite proxecto de modificación puntual nº 21, dunha parcela do sistema xeral de equipamento docente e modificación da ficha 22.35 do inventario do patrimonio cultural no medio rural, do PXOM do Concello de Ourense, ao abeiro do artigo 85.5º da Lei 9/2002, do 30 de decembro, de ordenación urbanística e protección do medio rural de Galicia.</p>
<p>I. Antecedentes.</p>
<p>I.1. O Concello de Ourense dispón de Plan Xeral de Ordenación Municipal, aprobado definitivamente o 29 de abril de 2003.</p>
<p>I.2. O ámbito de actuación, en solo urbano consolidado, corresponde co sistema xeral SX EQ Doc PB, da área de planeamento incorporado-API 01.</p>
<p>I.3. Preténdese obter parte do sistema xeral dese equipamento docente público, previsto na zona do Couto da cidade de Ourense, a cambio de recualificar como equipamento asistencial e social-cultural privado unha parcela do núcleo rural NR-3 na zona de Cabeza de Vaca.</p>
<p>I.4. Ao mesmo tempo, na edificación existente dentro do sistema xeral docente, nomeadamente un inmoble privado catalogado, modifícase o seu grao de protección de integral a estrutural.</p>
<p>I.5. A tramitación da modificación puntual foi a seguinte:</p>
<p>1. Con data do 22-10-2008 o director xeral de Urbanismo informou a modificación puntual, logo da súa aprobación inicial, de conformidade do disposto no artigo 85.1º da LOUG.</p>
<p>2. Consta a Decisión do 2-1-2008, da Dirección Xeral de Desenvolvemento Sostible, resolvendo a non necesidade de someter a avaliación ambiental estratéxica.</p>
<p>3. O Pleno do Concello, na súa sesión do 26-12-2008, aprobou inicialmente a modificación nº 21.</p>
<p>4. Na fase de exposición pública non se presentou alegación ningunha.</p>
<p>5. Informe favorable da Dirección Xeral de Patrimonio Cultural, do 14 de abril de 2009.</p>
<p>6. O Pleno do Concello, en sesión do 8 de maio de 2009, aprobou provisionalmente a modificación nº 21 do PXOM.</p>
<p>II. Consideracións e fundamentación.</p>
<p>II.1. Analizado o proxecto de modificación puntual de referencia e á vista da proposta elevada pola Secretaría Xeral de Ordenación do Territorio e Urbanismo, logo do informe subscrito polo Servizo de Urbanismo do Departamento Territorial de Ourense, fanse as seguintes consideracións para os efectos da súa aprobación definitiva:</p>
<p>1. A modificación fundaméntase no forte investimento exixible para a expropiación do edificio catalogado de propiedade privada. A estrutura da propiedade do sistema xeral previsto no plan xeral está constituído por catro parcelas, e soamente un dos predios pertence ao Concello de Ourense por cesión obrigatoria no desenvolvemento do subpolígono 7B do SU-3.</p>
<p>2. Coa modificación proxectada recualifícase na zona de Cabeza de Vaca a parcela de 1.624 m2 de superficie, incluída no núcleo rural NR 3, en equipamento asistencial privado, manténdose o réxime urbanístico do solo de núcleo, e cunha edificabilidade máxima de 730 m2.</p>
<p>3. Incorpórase a referencia a unha proposta de Convenio urbanístico do 4 de decembro de 2007, exposto ao público, de conformidade co artigo 237 da LOUG, segundo se sinala na memoria da modificación.</p>
<p>4. A modificación nº 21 do plan xeral fundaméntase, en xeral, en razóns de interese público, nos termos recollidos no artigo 94.1º da LOUG.</p>
<p>II.2. De conformidade co artigo 89 da LOUG, co Decreto 83/2009, do 21 de abril, polo que se establece a estrutura orgánica dos departamentos da Xunta de Galicia, a competencia para resolver sobre a aprobación definitiva das modificacións do planeamento xeral corresponde ao conselleiro de Medio Ambiente, Territorio e Infraestruturas.</p>
<p>III. Resolución.</p>
<p>Visto canto antecede,</p>
<p>RESOLVO:</p>
<p>Primeiro.-De conformidade co punto 5º a) do artigo 85 da Lei 9/2002, do 30 de decembro, de ordenación urbanística e protección do medio rural de Galicia, aprobar definitivamente a modificación puntual nº 21 do PXOM de Ourense, nunha parcela do sistema xeral de equipamento docente e na ficha 22.35 do inventario do patrimonio cultural no medio rural.</p>
<p>Segundo.-Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
<p>Terceiro.-De conformidade co disposto polos artigos 92 da Lei 9/2002, e 70 da Lei 7/1985, do 2 de abril, reguladora das bases de réxime local, o concello deberá publicar no Boletín Oficial da Provincia a normativa e ordenanzas da modificación aprobada definitivamente.</p>
<p>Cuarto.-Notifíquese esta orde ao concello e publíquese no Diario Oficial de Galicia.</p>
<p>Santiago de Compostela, 4 de agosto de 2009.</p>
<p>Agustín Hernández Fernández de Rojas</p>
<p>Conselleiro de Medio Ambiente, Territorio</p>
<p>e Infraestruturas</p>

