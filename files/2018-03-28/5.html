---
date: '2018-03-28'
id: C3K1-220318-0002
page: 17832
number: 62
agency: Consellería de Sanidade
section: III. Outras disposicións.
title: >-
  ORDE do 20 de marzo de 2018 pola que se aproba o Plan da inspección de
  servizos sanitarios para o período 2018-2021.
range: Orde
url: >-
  https://www.xunta.gal/dog/Publicados/2018/20180328/AnuncioC3K1-220318-0002_gl.html
---
<p>No artigo 4.2 do Decreto 41/2013, do 21 de febreiro, polo que se establece a estrutura orgánica da Consellería de Sanidade, indícase que lle corresponde á Secretaría Xeral Técnica da Consellería de Sanidade exercer a inspección sobre todos os centros, servizos, establecementos e prestacións sanitarias e farmacéuticas de titularidade pública ou privada da Comunidade Autónoma de Galicia.</p>
    <p>O Decreto 53/2014, do 16 de abril, de ordenación da Inspección de Servizos Sanitarios da Comunidade Autónoma de Galicia, establece no seu artigo 23.1 que a Inspección de Servizos Sanitarios planificará o desenvolvemento das súas actividades mediante a elaboración de plans e programas de inspección elaborados cunha periodicidade mínima de tres anos, de acordo cos obxectivos establecidos pola Secretaría Xeral Técnica da Consellería de Sanidade. O plan será aprobado pola persoa titular da consellería con competencias en materia de sanidade, por proposta do centro directivo que teña atribuída a competencia en materia de inspección. </p>
    <p> A Inspección de Servizos Sanitarios contribúe, a través das funcións inspectoras, á mellora continua do sistema sanitario da Comunidade Autónoma de Galicia para cumprir coas expectativas e necesidades da cidadanía respecto á calidade e seguridade da asistencia sanitaria, implantándose con esta finalidade un sistema de xestión de calidade na Subdirección Xeral de Inspección, Auditoría e Acreditación de Servizos Sanitarios.</p>
    <p>O Plan da Inspección de Servizos Sanitarios recolle as liñas básicas de actuación dos efectivos da Inspección e establece os obxectivos que se deben desenvolver en cumprimento das funcións que ten encomendadas en relación coa tutela das garantías e dereitos da cidadanía, o seguimento e control das prestacións sanitarias e o control dos centros, servizos e establecementos sanitarios.</p>
    <p>En consecuencia, en virtude das facultades que me confiren os artigos 34.6 e 38 da Lei 1/1983, do 22 de febreiro, reguladora da Xunta e da súa Presidencia, </p>
    <h2>DISPOÑO:</h2>
    <p>Artigo único. <em>Obxecto</em></p>
    <p>Aprobar o Plan da Inspección de Servizos Sanitarios para o período 2018-2021.</p>
    <p>Santiago de Compostela, 20 de marzo 2018</p>
    <footer><p>Jesús Vázquez Almuíña<br>Conselleiro de Sanidade</p></footer>
    <h2>ANEXO</h2>
    <h3>Plan da Inspección de Servizos Sanitarios para o período 2018-2021 </h3>
    <p>1. Programas de control e avaliación das prestacións sanitarias:</p>
    <p>1.1. Programa de seguimento da prestación farmacéutica:</p>
    <p>– Actuacións sobre as desviacións na prescrición de medicamentos e produtos sanitarios. </p>
    <p>– Control e seguimento da dispensa e facturación de receitas polas oficinas de farmacia.</p>
    <p>1.2. Programa de inspección da prestación ortoprotésica: control da xestión da prestación ortoprotésica e avaliación das prescricións e da adecuación do produto dispensado á prescrición.</p>
    <p>1.3. Programa de inspección de terapias respiratorias a domicilio: a avaliación das prescricións, a calidade da prestación e o control e o cumprimento de obrigas pola empresa subministradora.</p>
    <p>1.4. Programa de control de reintegro de gastos derivados de asistencia sanitaria: seguimento e avaliación da tramitación dos expedientes de reintegro de gastos.</p>
    <p>1.5. Programa de control da facturación a terceiros dos gastos derivados da asistencia sanitaria. </p>
    <p>1.6. Programa de avaliación do transporte sanitario.</p>
    <p>2. Programas de tutela e garantía dos dereitos sanitarios dos/as pacientes e persoas usuarias:</p>
    <p>2.1. Programa de auditoría de centros sanitarios propios do Servizo Galego de Saúde: a acreditación hospitalaria, a avaliación das reclamacións das persoas usuarias, a avaliación da compatibilidade profesional en relación co sistema sanitario público, as listas de espera, os tempos máximos de acceso ás prestacións sanitarias, o control dos accesos á historia clínica, o consentimento informado e a inspección dos servizos de transfusión.</p>
    <p>2.2. Programa de auditoría de centros sanitarios privados e centros sanitarios privados concertados co Servizo Galego de Saúde: a acreditación hospitalaria, a avaliación das reclamacións das persoas usuarias, a avaliación da actividade de consultas externas, a avaliación da actividade cirúrxica e das probas diagnósticas, a inspección dos centros de medicina estética e a inspección dos servizos de transfusión.</p>
    <p>2.3. Programa de inspeccións de centros, servizos e establecementos sanitarios: os requisitos para a súa autorización, o control das unidades de reprodución humana asistida e a avaliación dos centros de transplantes de tecidos.</p>
    <p>3. Programas de inspección das prestacións do Sistema de Seguridade Social:</p>
    <p>3.1. Programa de control da incapacidade temporal (IT): a realización de actividades incluídas no convenio co Instituto Nacional da Seguridade Social, o seguimento do absentismo de persoal propio, de persoal da Xunta de Galicia e da poboación xeral, a colaboración coas entidades xestoras da Seguridade Social. </p>
    <p>3.2. Programa de auditoría e inspección dos centros sanitarios dos servizos de prevención.</p>
    <p>4. Programa en materia de responsabilidade patrimonial: tramitación dos expedientes de responsabilidade patrimonial derivada da asistencia sanitaria.</p>
    <p>5. Programa en materia disciplinaria e sancionadora: a tramitación das informacións previas e os expedientes disciplinarios ao persoal estatutario ou funcionario con funcións asistenciais no Servizo Galego de Saúde. Informacións previas e expedientes sancionadores aos centros, servizos e establecementos sanitarios.</p>
    <p>6. Programas de inspección en materia de medicamentos e produtos sanitarios:</p>
    <p>6.1. Programa de inspección de tráfico ilícito de medicamentos para a detección de desvío de medicamentos a canles ilegais de comercialización. </p>
    <p>6.2. Programa de verificación do cumprimento das normas de correcta fabricación de medicamentos en laboratorios fabricantes e/ou importadores de medicamentos.</p>
    <p>6.3. Programa de verificación da correcta fabricación de radiofármacos en unidades de radiofarmacia.</p>
    <p>6.4. Programa de verificación do cumprimento das boas prácticas de distribución en entidades de distribución de medicamentos.</p>
    <p>6.5. Programa de seguimento da venda a distancia por oficinas de farmacia de medicamentos non suxeitos a prescrición médica a través de sitios web.</p>
    <p>6.6. Programa de control de calidade de medicamentos e produtos sanitarios no mercado coordinado pola Axencia Española de Medicamentos e Produtos Sanitarios.</p>
    <p>6.7. Programa de verificación do cumprimento de normas de correcta elaboración de fórmulas maxistrais e preparados oficinais.</p>
    <p>6.8. Programa de verificación de boas prácticas clínicas en ensaios clínicos.</p>
    <p>6.9. Programa de inspección a fabricantes e/ou distribuidores de produtos sanitarios.</p>

