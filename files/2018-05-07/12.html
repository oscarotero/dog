---
date: '2018-05-07'
id: G0244-270418-0002
page: 23478
number: 87
agency: >-
  Vicepresidencia e Consellería de Presidencia, Administracións Públicas e
  Xustiza
section: IV. Oposicións e concursos.
title: >-
  RESOLUCIÓN do 18 de abril de 2018, da Dirección Xeral de Administración Local,
  pola que se dá publicidade á convocatoria para a provisión dun posto do
  Concello de Santiago de Compostela polo procedemento de libre designación.
range: Resolución
url: >-
  https://www.xunta.gal/dog/Publicados/2018/20180507/AnuncioG0244-270418-0002_gl.html
---
<p>Mediante o Decreto da Alcaldía, do 14 de febreiro de 2018, o Concello de Santiago de Compostela aprobou a convocatoria e as bases para a cobertura, polo sistema de libre designación, do posto de secretaría de clase 1ª denominado secretario/a xeral do Pleno, reservado ao persoal funcionario da Administración local con habilitación de carácter nacional, que, tras a tramitación do oportuno expediente, a remitiu á Dirección Xeral de Administración Local para a súa publicación no <em>Diario Oficial de Galicia</em> e posterior remisión ao Ministerio de Hacienda e Función Pública para os efectos da publicación no <em>Boletín Oficial del Estado</em>.</p>
    <p>Con base no informe proposta do xefe do Servizo de Réxime Xurídico e Xestión de Funcionarios con Habilitación Nacional, e tendo en conta as competencias conferidas polo artigo 15.e) da Lei 2/2015, do 29 de abril, do emprego público de Galicia, e o artigo 20 do Decreto 72/2013, do 25 de abril, polo que se establece a estrutura orgánica da Vicepresidencia e da Consellería de Presidencia, Administracións Públicas e Xustiza,</p>
    <h2>RESOLVO:</h2>
    <p>Dar publicidade á convocatoria e ás bases que rexerán esta, recollidas como anexo a esta resolución, para a provisión, polo sistema de libre designación, do posto de secretario/a xeral do Pleno, reservado a funcionarios/as da Administración local con habilitación de carácter nacional cuxas bases se xuntan a este anuncio:</p>
    <p>Corporación: Concello Santiago de Compostela.</p>
    <p>Posto: secretario/a xeral do Pleno.</p>
    <p>Subescala: secretaría.</p>
    <p>Categoría: superior.</p>
    <p>Nivel complemento de destino: 30. </p>
    <p>Complemento específico anual: 35.079,96 euros. </p>
    <p>Requisitos: os recollidos nas bases que figuran como anexo. </p>
    <p>Coñecemento de lingua galega: nos termos do Decreto 103/2008, do 8 de maio.</p>
    <p>Santiago de Compostela, 18 de abril de 2018</p>
    <footer><p>Marta Fernández-Tapias Núñez<br>Directora xeral de Administración Local</p></footer>
    <h2>ANEXO<br>Bases que rexerán a convocatoria para a provisión, polo sistema de libre designación, do posto de secretario/a xeral do Pleno </h2>
    <p>Obxecto:</p>
    <p>Estas bases teñen por obxecto rexer a convocatoria para prover, polo sistema de libre designación, establecido no artigo 92.bis.6 da Lei 7/1985, do 2 de abril, reguladora das bases do réxime local, e nos artigos 19 e 36 e seguintes do Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto dos/das funcionarios/as con habilitación de carácter estatal, o posto de secretario/a xeral do Pleno do Concello de Santiago de Compostela, reservado a funcionarios/as da Administración local con habilitación de carácter estatal, subescala de secretaría, categoría superior.</p>
    <p>Corporación:</p>
    <p>Concello de Santiago de Compostela.</p>
    <p>Denominación e clase do posto:</p>
    <p>Secretaría xeral do Pleno, reservado a funcionarios/as da Administración local con habilitación de carácter estatal pertencente á subescala de secretaría, categoría superior.</p>
    <p>Características do posto:</p>
    <p>4.1. O posto que se vai prover está incluído na relación de postos de traballo aprobada pola Xunta de Goberno Local e publicada no BOP da Coruña do 27 de maio de 2011.</p>
    <p>4.2. O complemento de destino asignado ao posto é o correspondente ao nivel 30 e o seu sistema de provisión é o de libre designación.</p>
    <p>4.3. O complemento específico anual fixado para o posto, referido ao ano 2018, é de 35.079,96 euros brutos.</p>
    <p>Requisitos para o seu desempeño:</p>
    <p>Serán requisitos indispensables para concorrer á convocatoria e poder desempeñar o posto, no caso de ser nomeado/a:</p>
    <p>Estar integrado/a na subescala de secretaría, categoría superior. Non poderán concorrer á convocatoria os/as funcionarios/as que se encontren nas circunstancias establecidas nas alíneas a) e b) do artigo 28.2 do Decreto 49/2009, do 26 de febreiro.</p>
    <p>Acreditar o coñecemento da lingua galega mediante a presentación do certificado de lingua galega 4 (Celga 4) ou equivalente, debidamente homologado polo órgano competente en materia de política lingüística da Xunta de Galicia. Na súa falta, o/a interesado/a deberá realizar unha proba de carácter eliminatorio, que se valorará como apto ou non apto, destinada a avaliar un grao de coñecemento equivalente ao exixido para a obtención do Celga 4 ou equivalente (artigo 2 do Decreto 103/2008, do 8 de maio, polo que se regula o coñecemento do galego nos procedementos para a provisión de postos de traballo reservados a funcionarios/as con habilitación de carácter estatal no ámbito territorial da Comunidade Autónoma de Galicia).</p>
    <p>Solicitudes:</p>
    <p>As solicitudes dirixiranse á Alcaldía Presidencia do Concello de Santiago de Compostela e presentaranse no Rexistro Xeral do Concello ou nas oficinas previstas no artigo 16.4 da Lei 39/2015, do 1 de outubro, do procedemento administrativo común das administracións públicas, dentro do prazo dos quince días naturais seguintes ao da publicación da convocatoria no <em>Boletín Oficial del Estado. </em>Deberanse indicar nestas, ademais do contido mínimo establecido no artigo 66.1 da citada Lei 39/2015, o número de rexistro persoal, a situación administrativa en que se atope o/a solicitante e o seu destino, e deberán vir acompañadas da documentación acreditativa do cumprimento dos requisitos sinalados na base 5.</p>
    <p>Xunto coas solicitudes, os/as aspirantes achegarán o seu <em>curriculum vitae</em>, no cal constarán os títulos académicos, os anos de servizo, os postos de traballo desempeñados na Administración, os estudos e cursos realizados e outros méritos que xulguen oportuno poñer de manifesto, coa correspondente documentación acreditativa.</p>
    <p>Nomeamento:</p>
    <p>Concluído o prazo de presentación de solicitudes, a Alcaldía Presidencia ditará no prazo dun mes, de ser o caso e tras verificar o cumprimento dos requisitos exixidos nestas bases, a resolución correspondente, que deberá estar motivada con referencia ao cumprimento dos requisitos, á observancia do procedemento, á competencia para o nomeamento, aos concretos criterios de interese xeral elixidos como prioritarios para decidir o nomeamento e ás condicións persoais e profesionais tidos en conta para apreciar a maior idoneidade do funcionario nomeado, e da cal dará conta ao Pleno da Corporación, así como traslado á Dirección Xeral de Administración Local da Xunta de Galicia para anotación e publicación no <em>Boletín Oficial del Estado</em>.</p>
    <p>Tomas de posesión:</p>
    <p>Os prazos para a toma de posesión serán os establecidos no artigo 34 do Decreto 49/2009; en consecuencia, será de tres días hábiles de se tratar de postos de traballo na mesma localidade ou dun mes en caso contrario. Os ditos prazos contaranse a partir do día seguinte ao do cesamento, que se deberá efectuar no prazo de tres días hábiles seguintes ao da publicación da resolución sobre o nomeamento no <em>Boletín Oficial del Estado.</em></p>
    <p>Impugnación:</p>
    <p>Contra esta resolución e cantos actos administrativos deriven dela os/as interesados/as poderán interpoñer recurso potestativo de reposición, ante a Alcaldía Presidencia do Concello de Santiago de Compostela, nos termos e prazos sinalados na Lei 39/2015, do 1 de outubro, do procedemento administrativo común das administracións públicas (un mes contado desde o día seguinte ao da súa publicación), ou directamente recurso contencioso-administrativo nos termos e prazos sinalados na Lei 29/1998, do 13 de xullo, reguladora da xurisdición contencioso-administrativa (dous meses contados a partir da mesma data).</p>
    <p>Segundo. Remitir esta convocatoria á Dirección Xeral de Administración Local da Consellería de Presidencia, Administracións Públicas e Xustiza da Xunta de Galicia para a súa publicación e realización dos trámites posteriores previstos no Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto dos/das funcionarios/as con habilitación de carácter estatal.</p>

