---
date: '2000-04-24'
id: '8622'
page: 6
number: 78
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 11 de abril de 2000 pola que se dá cumprimento ó establecido na
  cláusula décimo segunda do convenio marco asinado entre a Administración xeral
  do Estado e a Comunidade Autónoma de Galicia para a colaboración na
  implantación dun sistema intercomunicado de rexistros entre a Administración
  xeral do Estado, a Administración da Comunidade Autónoma de Galicia e as
  entidades locais do ámbito territorial de Galicia.
range: Orde
url: 'https://www.xunta.gal/dog/Publicados/2000/20000424/Anuncio8622_gl.html'
---
<p>Con data do 21 de xuño de 1997 asinouse un convenio marco de colaboración entre a Administración xeral do Estado e a Comunidade Autónoma de Galicia, que tiña como obxectivo o de que as dúas administracións asumisen o firme compromiso de mellora-la calidade na prestación dos servicios públicos, mediante a adopción de medidas que articulen un modelo de funcionamento administrativo caracterizado polos principios de economía e eficacia, e orientado definitivamente ó cidadán como suxeito activo e protagonista principal na actividade das administracións públicas.</p>
<p>Entre as medidas tendentes a logra-lo mencionado modelo de funcionamento administrativo destaca a de implantar un sistema intercomunicado de rexistros públicos que permitan unha mellor atención ó cidadán baseada na economía de medios, a eficacia e axilidade administrativas, eliminando parte da complexa burocracia administrativa sen, por iso, quebranta-la seguridade xurídica que debe primar nos actos emanados da Administración.</p>
<p>O mencionado convenio marco establecía, na súa cláusula décimo segunda, que as entidades locais interesadas na adhesión a el poderían solicitalo á Consellería da Presidencia e Administración Pública da Xunta de Galicia sempre que, xunto coas súas solicitudes, cumprisen cos requisitos que a dita cláusula determinaba.</p>
<p>Solicitada a adhesión por determinados concellos da Comunidade Autónoma de Galicia, cómpre agora cumpri-lo disposto na mencionada cláusula mediante a publicación da aceptación no Diario Oficial de Galicia, unha vez que a Consellería da Presidencia e Administración Pública xa lles notificou esta ós concellos solicitantes.</p>
<p>Na súa virtude,</p>
<p>DISPOÑO:</p>
<p>Artigo único.-Acéptase a adhesión ó convenio marco asinado entre a Administración xeral do Estado e a Comunidade Autónoma de Galicia para a colaboración na progresiva implantación dun sistema intercomunicado de rexistros, solicitada polos con</p>
<p>cellos de Outes, Monterroso, Malpica de Bergantiños, Cariño, Vila de Cruces, Chantada, Valdoviño, Vilariño de Conso, Mondoñedo, Verea, Alfoz, Oleiros, Ortigueira, Moraña, Castro de Rei, Muros, Dozón, Arnoia, Rábade, Ribadumia, A Guarda, Ponteceso, Riós, Beade, Caldas de Reis, Ares, Folgoso do Courel, A Teixeira, Vilagarcía de Arousa, Melide, Carnota, Culleredo, Baleira e Boiro, mediante a sinatura dos correspondentes protocolos.</p>
<p>Santiago de Compostela, 11 de abril de 2000.</p>
<p>Jaime Pita Varela</p>
<p>Conselleiro da Presidencia e Administración</p>
<p>Pública</p>

