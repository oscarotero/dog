---
date: '2018-07-26'
id: G0426-120718-0004
page: 34997
number: 142
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 11 de xullo de 2018, do Xurado Provincial de Clasificación de
  Montes Veciñais en Man Común de Lugo, polo que se lles comunica aos posibles
  titulares de dereitos e intereses o acordo adoptado por este xurado relativo
  ao monte Ortoá, no concello de Sarria (expediente 68/78).
range: Anuncio
url: >-
  https://www.xunta.gal/dog/Publicados/2018/20180726/AnuncioG0426-120718-0004_gl.html
---
<p>Na sesión celebrada polo Xurado Provincial o día 14 de xuño de 2018, figura o seguinte acordo: </p>
    <p>Monte de Ortoá (expediente 68/78), pertencente aos veciños da parroquia de Ortoá, no termo municipal de Sarria, e clasificado con data do 30 de abril de 1979. </p>
    <p>Con data do 31 de maio de 2018, o Servizo de Montes elabora un informe-proposta de homologación do deslindamento do monte de utilidade pública Ludeiro e Macaque na parte do perímetro correspondente co monte veciñal de Ortoá.</p>
    <p>No informe consta que o monte Ludeiro e Macaque estaba incluído no Catálogo de utilidade pública co número 77-B e foi deslindado por resolución publicada no <em>Boletín Oficial</em> da provincia do 8 de abril de 1960 de acordo coas actas, planos e rexistro topográficos unidos ao expediente, cunha cabida total de 582 hectáreas.</p>
    <p>Tras as sentenzas ditadas nos recursos contencioso-administrativos interpostos, o monte quedaría cunha superficie final de 276 ha, dividido en dúas parcelas:</p>
    <p>Zona A: Ludeiro, da pertenza da parroquia de Meixente, cunha superficie de 163 ha.</p>
    <p>Zona B: Macaque, da pertenza das parroquias de Ortoá, Maside, Arxemil e Frades, cunha superficie de 113 ha. </p>
    <p>No BOP do 18 de novembro de 1967 publícase a aprobación da práctica do amolloamento do monte Ludeiro e Macaque. Á comunidade de Ortoá correspóndelle a superficie da parcela Macaque delimitada polos fitos nº 58 a 71, nº 89 a 109 e nº 113 a 137.</p>
    <p>Con data do 20 de outubro de 1969 acórdase mediante unha orde ministerial dar por ben executado o amolloamento do monte de utilidade pública 77-B.</p>
    <p>Para a elaboración do informe pártese da premisa de que o monte de Ortoá, clasificado como veciñal en man común, ten unha identidade coa parcela Macaque e, como consecuencia, xa foi deslindado e amolloado.</p>
    <p>Os técnicos do Servizo de Montes efectuaron un levantamento topográfico dos fitos colocados no amolloamento do monte de utilidade pública, e recolleron no informe as coordenadas de cada un dos fitos.</p>
    <p>Conforme isto modificáronse os esbozos, e produciuse, por unha banda, unha redución da superficie que segundo o amolloamento sería propiedade particular e zonas que foron obxecto de concentración parcelaria, e, por outra, unha inclusión dentro de perímetro, axustándose ao deslindamento de UP en todo o seu perímetro, salvo dúas zonas en que se efectúa un axuste á planimetría catastral.</p>
    <p>Como consecuencia dos axustes realizados, o monte de Ortoá queda cunha superficie resultante de 95,341 ha, conforme o perímetro marcado nos planos adxuntos ao informe.</p>
    <p>En vista do anterior, o Xurado, por unanimidade, acorda, aceptando a proposta do Servizo de Montes, homologar o deslindamento referido e proceder ás oportunas correccións no expediente, de conformidade co informe do Servizo de Montes.</p>
    <p>Contra este acordo, desde o día seguinte ao da súa publicación no <em>Diario Oficial de Galicia</em>, poderase interpoñer recurso potestativo de reposición, ante o Xurado Provincial de Montes Veciñais en Man Común de Lugo, no prazo dun mes, ou ben directamente recurso contencioso-administrativo, ante o Xulgado do Contencioso-Administrativo de Lugo, no prazo de dous meses, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e no artigo 46 da Lei 29/1998, do 13 de xullo, da xurisdición contencioso-administrativa. </p>
    <footer><p>Mª Olga Iglesias Fontal<br>Presidenta do Xurado Provincial de Clasificación de Montes<br>Veciñais en Man Común de Lugo</p></footer>

