---
date: '2018-07-26'
id: G0426-120718-0005
page: 34994
number: 142
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 11 de xullo de 2018, do Xurado Provincial de Clasificación de
  Montes Veciñais en Man Común de Lugo, polo que se comunica aos posibles
  titulares de dereitos e intereses o acordo adoptado por este xurado relativo
  ao monte de Anafreita, no concello de Friol  (expediente 44/73).
range: Anuncio
url: >-
  https://www.xunta.gal/dog/Publicados/2018/20180726/AnuncioG0426-120718-0005_gl.html
---
<p>Na sesión celebrada polo xurado provincial o día 14 de xuño de 2018, figura o seguinte acordo: </p>
    <p>Monte de Anafreita (expediente 44/73), pertencente aos veciños da parroquia de Anafreita, do concello de Friol, clasificado polo Xurado con data do 28 de decembro de 1974. </p>
    <p>Con data do 17 de outubro de 2014, ten rexistro de entrada unha proposta de deslindamento entre o monte veciñal en man común e as propiedades particulares.</p>
    <p>Con data do 5 de decembro de 2014 emítese, polo Servizo de Montes, informe favorable á proposta presentada ao non existir menoscabo da integridade do monte.</p>
    <p>Con data do 2 de xaneiro de 2015, publícase no DOG o anuncio polo que se fai pública a proposta de deslindamento e ábrese o período de alegacións.</p>
    <p>Con data do 5 de febreiro de 2015, o secretario do Concello de Friol certifica a exposición no taboleiro de anuncios do concello do anuncio remitido para o efecto.</p>
    <p>Examinadas, pola comunidade propietaria, as alegacións presentadas por José Rodríguez Castro, Celestino Santos Corral e Ángel María Sánchez Corredoira, a comunidade remite a proposta de deslindamento provisional xunto coa documentación e alegacións presentadas.</p>
    <p>Con data do 25 de maio de 2015 o Servizo de Montes emite informe favorable á proposta de deslindamento provisional.</p>
    <p>Con data do 11 de outubro de 2017, a comunidade presenta a documentación completa para ultimar o procedemento de deslindamento, incorporando memoria descritiva e planos topográficos, acta da asemblea da comunidade aprobando o deslindamento, actas de conciliación ante os xulgados de paz de Friol e Guitiriz, e actas de deslindamento asinadas por todos os comuneiros lindantes.</p>
    <p>Unha vez seguidos os trámites do devandito deslindamento, de conformidade co artigo 54 da lei 7/2012 de montes de Galicia, que constan incorporados ao expediente, o Servizo de Montes emite un informe con data do 14 de maio de 2018, para os efectos do disposto no artigo 54.3 da lei 7/2012 de montes de Galicia, concluíndo que unha vez revisada a documentación achegada considérase correcta e suficiente. No informe descríbense as modificacións planimétricas e de superficie que se producen como consecuencia do deslindamento e unha relación das parcelas estremeiras.</p>
    <p>Con data do 9 de abril de 2018, Jesús Sánchez Prado, comunica que a comunidade realizou unha compra dunha parcela (parcela 102 do polígono 198 de Friol) antes da entrada en vigor da Lei 7/2012. O artigo 57.4 da Lei 7/2012, de montes de Galicia, establece que as adquisicións de terreos obtidas polas comunidades con anterioridade á entrada en vigor desta lei, comunicaranse ao xurado provincial, que integrará a superficie adquirida ao monte veciñal con plenos efectos xurídicos, modificando o perímetro e a extensión do monte.</p>
    <p>Con data do 2 de maio de 2018, o presidente de Anafreita solicita a inclusión no monte de dúas parcelas (134 e 135 do polígono 198 de Friol) que figuran catastradas a nome do Concello de Friol, e achega certificado do secretario do Concello que indica que as dúas parcelas non forman parte do Inventario de bens municipais.</p>
    <p>No informe do Servizo de Montes do 14 de maio de 2018, inclúense, ademais do deslindamento, a compra da parcela 102 do polígono 198 efectuada, e revísase o esbozo coa incorporación das parcelas 134 e 135 do polígono 198, quedando o monte de Anafreita cunha superficie final de 433,55 hectáreas. Xuntan cartografía resultante.</p>
    <p>De conformidade co disposto no artigo 54.3 da Lei 7/2012, no caso de informe favorable, unha vez ratificado o deslindamento provisional pola asemblea xeral, darase traslado ao xurado provincial dos acordos acadados, o xurado provincial de montes veciñais en man común ditará resolución aprobatoria do deslindamento.</p>
    <p>En vista do anterior, o xurado, por unanimidade, acorda aprobar o deslindamento practicado, integrar a superficie adquirida por compra ao monte veciñal e aceptar a revisión do esbozo de conformidade co informe do Servizo de Montes, procedendo ás oportunas correccións no expediente.</p>
    <p>Contra este acordo, desde o día seguinte ao da súa publicación no <em>Diario Oficial de Galicia</em>, poderá interpoñerse recurso potestativo de reposición ante o Xurado Provincial de Montes Veciñais en Man Común de Lugo no prazo dun mes, ou ben directamente recurso contencioso-administrativo ante o Xulgado do Contencioso-Administrativo de Lugo no prazo de dous meses, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e no artigo 46 da Lei 29/1998, do 13 de xullo, da xurisdición contencioso-administrativa. </p>
    <p>Lugo, 11 de xullo de 2018</p>
    <footer><p>Mª Olga Iglesias Fontal<br>Presidenta do Xurado Provincial de Clasificación de Montes<br>Veciñais en Man Común de Lugo</p></footer>

