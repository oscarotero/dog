---
date: '2009-08-03'
page: 13
number: 150
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Orde do 28 de xullo de 2009 pola que se establecen medidas para facer efectiva
  a aplicación da sentenza do 2 de febreiro de 2009 da Sala Terceira do Tribunal
  Supremo sobre a avaliación e promoción en primeiro de bacharelato.
range: Orde
---
<p>A Lei orgánica 2/2006, do 3 de maio, de educación, no seu artigo 36.2º establece que os alumnos promocionarán de 1º a 2º curso do bacharelato cando superen as materias cursadas ou teñan avaliación negativa en dúas materias como máximo. Neste caso, deberanse matricular en 2º curso das materias pendentes de 1º.</p>
<p>O Real decreto 1467/2007, do 2 de novembro, que establece a estrutura do bacharelato e fixa as súas ensinanzas mínimas, no artigo 14.2º, determina que o alumnado que teña avaliación negativa en tres ou catro materias poderá optar por repetir o curso na súa totalidade ou por matricularse das materias de primeiro con avaliación negativa e ampliar a matrícula con dúas ou tres materias de segundo, precepto que foi declarado nulo e sen efecto por sentenza da Sala Terceira do Contencioso-Administrativo do Tribunal Supremo do 2 de febreiro de 2009.</p>
<p>O Decreto 126/2008, do 19 de xuño, establece a ordenación e o currículo do bacharelato na Comunidade Autónoma de Galicia, no seu artigo 15 recolle o establecido no real decreto no referente á promoción de 1º e 2º curso do bacharelato.</p>
<p>A Orde do 24 de xuño de 2008 pola que se desenvolve a organización e o currículo das ensinanzas de bacharelato na Comunidade Autónoma de Galicia, no artigo 10 precisa o recollido no artigo 15 do Decreto 126/2008.</p>
<p>Tendo en conta o anterior, a Consellería de Educación e Ordenación Universitaria para facer efectiva a citada sentenza do Tribunal Supremo</p>
<p>DISPÓN:</p>
<p>Artigo 1º</p>
<p>O alumnado que suspenda en 1º de bacharelato máis de dúas materias, cursará de novo o curso completo e será cualificado en todas as materias.</p>
<p>Artigo 2º</p>
<p>2.1. Sen prexuízo do anterior o equipo docente, atendendo ás circunstancias persoais e académicas do alumno ou alumna, poderá decidir que o alumnado con tres ou catro materias con avaliación negativa no primeiro curso de bacharelato manteña a cualificación obtida naquelas materias que xa foron cursadas e superadas.</p>
<p>2.2. O previsto neste artigo non resultará de aplicación cando a nova cualificación obtida na materia cursada sexa superior á outorgada no curso académico anterior.</p>
<p>Disposición derrogatoria</p>
<p>Quedan derrogados os puntos 2º, 3º, 4º e 5º do artigo 10 da Orde do 24 de xuño de 2008 pola que se desenvolve a organización e o currículo das ensinanzas de bacharelato na Comunidade Autónoma de Galicia.</p>
<p>Disposicións derradeiras</p>
<p>Primeira.-Autorízase á Dirección Xeral de Educación, Formación Profesional e Innovación Educativa para tomar as medidas precisas para a execución desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 28 de xullo de 2009.</p>
<p>Jesús Vázquez Abad</p>
<p>Conselleiro de Educación e Ordenación Universitaria</p>

