---
date: '2022-10-07'
id: V0653-060922-0004
page: 53805
number: 192
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  ACORDO do 5 de setembro de 2022, da Xefatura Territorial da Coruña, polo que
  se someten a información pública a solicitude de autorización administrativa
  previa, a autorización administrativa de construción, o estudo de impacto
  ambiental (EIA) e o proxecto de interese autonómico (PIA) do proxecto LAT 132
  kV evacuación parque eólico Legre, nos concellos de Oza-Cesuras e Mesía
  (expediente IN408A 2020/143).
range: Acordo
url: >-
  https://www.xunta.gal/dog/Publicados/2022/20221007/AnuncioV0653-060922-0004_gl.html
---
<p>En cumprimento do disposto na Lei 24/2013, do 26 de decembro, do sector eléctrico; na Lei 8/2009, do 22 de decembro, pola que se regula o aproveitamento eólico en Galicia e se crea o canon eólico e o Fondo de Compensación Ambiental, modificada pola Lei 5/2017, do 19 de outubro, de fomento da implantación de iniciativas empresariais en Galicia, e a Lei 9/2001, do 25 de febreiro, de simplificación administrativa e de apoio á reactivación económica de Galicia; no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; na Lei 21/2013, do 9 de decembro, de avaliación ambiental; na Lei 1/2021, do 8 de xaneiro, de ordenación do territorio de Galicia, e demais normas vixentes de aplicación, sométese a información pública a solicitude relacionada coa instalación que se describe a seguir:</p>
    <p>Solicitante/promotora: Green Capital Power, S.L. (CIF. B85945475).</p>
    <p>Domicilio social: r/ Marqués de Villamagna 3, 5º, 28001 Madrid. </p>
    <p>Domicilio para efectos de notificacións: r/ Fernando de Casas Novoa, 35, bloque B, 2º andar, porta B, 15707 Santiago de Compostela (A Coruña).</p>
    <p>Denominación do proxecto: LAT 132 kV evacuación PE Legre.</p>
    <p>Nº expediente: IN408A 2020/143.</p>
    <p>Concellos afectados: Oza-Cesuras e Mesía (A Coruña).</p>
    <p>Orzamento de execución material: 480.340,77 €.</p>
    <p>Prazo de execución: catro (4) meses.</p>
    <p>Obxecto:</p>
    <p>Co fin de evacuar a enerxía eléctrica xerada no parque eólico Legre, proxéctase unha liña de alta tensión (LAT) 132 kV, con inicio na subestación eléctrica (SET) do parque eólico Legre (IN408A 2020/097, en tramitación) e fin no apoio nº 44 da denominada LAT 132 kV SET PE Abrente-SET PE Gasalla, e desde esta subestación, a través da LAT 132 kV PE Gasalla-SET colectora Mesón, evacúase a enerxía xerada en PE Legre e os demais parques do clúster, que elevan a tensión na SET colectora Mesón 132/220 kV, onde evacúan a enerxía producida outros parques desta sociedade, así como doutros promotores; o punto final de conexión á rede nacional é na SET Mesón do Vento 220 kV pertencente á REE.</p>
    <p>O obxecto deste expediente limítase á liña de 132 KV con inicio na SET do parque eólico Legre (IN408A 2020/097, en tramitación) con final no apoio nº44 pertencente á LAT 132 kV SET PE Abrente-SET PE Gasalla (IN408A 2020/136). Os proxectos de liñas e subestación mencionados no parágrafo anterior son obxecto de proxectos independentes. </p>
    <p>Características técnicas da instalación:</p>
    <p>• A LAT componse dun só tramo aéreo de 3.854 m.</p>
    <p>• A configuración do tramo será de simple circuíto en triángulo con condutor LA-180. A liña dispón de cable de fibra óptica OPGW48 para comunicacións.</p>
    <p>• O tendido aéreo realízase sobre 18 apoios de celosía de aceiro.</p>
    <p>• A conexión á terra dos apoios non frecuentados no caso dos apoios con cimentación tipo monobloque conectaranse á terra por medio dunha pica de aceiro cobreado de 2 m de lonxitude e 14 mm de diámetro no fondo da cimentación. Conectaranse o apoio a través de cable de AC-50 mm2 galvanizado ou ben cobre nu de igual sección, coas grampas necesarias. Os apoios con cimentación do tipo catro (4) patas conectaranse á terra por medio de dúas picas de aceiro cobreado de 2 m de lonxitude e 14 mm de diámetro en dúas patas situadas diametralmente opostas. Nas dúas patas que non dispoñen de pica de terra instalarase un dobre anel de cable de AC-50 mm2 galvanizado ou cobre nu na base da cimentación. A conexión do apoio a cada pica ou anel realizarase mediante cable de aceiro galvanizado ou ben cobre nu de 50 mm2. Non hai apoios clasificados como frecuentados.</p>
    <p>Obxecto da información pública:</p>
    <p>A solicitude de autorización administrativa previa, a autorización administrativa de construción, o estudo de impacto ambiental (EIA) e o proxecto de interese autonómico (PIA) das instalacións.</p>
    <p>Documentación que se expón:</p>
    <p>1. O proxecto técnico (agosto 2022-visado o 24.8.2022).</p>
    <p>1.1. Plano xeral das instalacións.</p>
    <p>2. O estudo de impacto ambiental (EIA) (xuño 2022-asinado o 7.6.2022).</p>
    <p>3. O proxecto de interese autonómico (PIA) (xuño 2022-visado o 23.6.2022).</p>
    <p>De conformidade co artigo 33.10 da Lei 8/2009, do 22 de decembro, pola que se regula o aproveitamento eólico en Galicia, e se crea o canon eólico e o Fondo de Compensación Ambiental, modificada pola Lei 5/2017, do 19 de outubro, de fomento da implantación de iniciativas empresariais en Galicia, e pola Lei 9/2021, do 25 de febreiro, de simplificación administrativa e de apoio á reactivación económica de Galicia, o proxecto faise público para o coñecemento xeral, para que poidan examinar a documentación técnica anteriormente relacionada e, de ser o caso, presentar as alegacións ou observacións que xulguen oportunas dentro do prazo de trinta (30) días, que se contará a partir do día seguinte ao da publicación deste acordo no <em>Diario Oficial de Galicia</em> (DOG).</p>
    <p>A documentación estará á disposición das persoas interesadas nas dependencias da Sección de Enerxía da Xefatura Territorial da Coruña da Vicepresidencia Primeira e Consellería de Economía, Industria e Innovación (rúa Vicente Ferrer, núm. 2-2º andar, 15071 A Coruña; teléfonos 981 18 49 83 e 981 18 49 17), de luns a venres, das 9.00 ás 14.00 horas, así como nas casas dos concellos de Oza-Cesuras e Mesía (A Coruña). Ademais, tamén se poderá consultar no portal web da Vicepresidencia Primeira e Consellería de Economía, Industria e Innovación a través da seguinte ligazón:</p>
    <p>https://economia.xunta.gal/transparencia/informacion-publica/en-tramitacion/instalacions-de-xeracion</p>
    <p>A Coruña, 5 de setembro de 2022</p>
    <footer><p>Isidoro Martínez Arca<br>Xefe territorial da Coruña</p></footer>

