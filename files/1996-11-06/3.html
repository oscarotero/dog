---
date: '1996-11-06'
id: B29A
page: 9
number: 217
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Orde do 4 de novembro de 1996 pola que se establecen as condicións da emisión
  de obrigacións da Comunidade Autónoma de Galicia polo importe de 16.000
  millóns de pesetas.
range: Orde
url: 'https://www.xunta.gal/dog/Publicados/1996/19961106/AnuncioB29A_gl.html'
---
<p>Con base no artigo 24.1º da Lei 11/1995, do 28 de decembro, de presupostos xerais da Comunidade Autónoma de Galicia para 1996, o Consello da Xunta de Galicia, por Decreto 115/1996, do 14 de marzo, autorizou a realización das operacións financeiras consideradas na indicada lei mediante a emisión de débeda pública ou a concertación de créditos, facultando, así mesmo, o conselleiro de Economía e Facenda para que estableza as condicións</p>
<p>nas ditas operacións e dicte as disposicións necesarias para tal efecto.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>Obtida a autorización, establecida no artigo 14 apartado 3º da Lei orgánica 8/1980, do 22 de setembro, de financiación das comunidades autónomas, mediante acordo do Consello de Ministros de data 12 de abril 1996, disponse a emisión de débeda pública interior por un importe de 16.000 millóns de pesetas.</p>
<p>Artigo 2º</p>
<p>Esta emisión realízase baixo a forma de obrigacións da Xunta de Galicia representada mediante anotacións en conta, ó abeiro do artigo 55 da Lei 24/1988, do 28 de xullo, do mercado de valores.</p>
<p>A emisión de débeda pública que autoriza a presente orde terá as características que se detallan a continuación:</p>
<p>-Importe: 16.000 millóns de pesetas.</p>
<p>-Data da emisión: 15 de novembro de 1996.</p>
<p>-Data de desembolso: 15 de novembro de 1996.</p>
<p>-Precio da emisión: á par libre de gastos para o subscritor.</p>
<p>-Nominal das obrigacións: 100.000 pesetas.</p>
<p>-Subscrición: realizarana directamente as entidades aseguradoras, actuando no nome propio ou por conta de terceiras persoas.</p>
<p>-Período de subscrición: do día 4 ó 15 de novembro de 1996.</p>
<p>-Cupón: os cupóns anuais vencerán o 15 de novembro de cada ano. A Xunta de Galicia pagará no seu vencemento os cupóns polo seu importe líquido. Se o posuidor é un investidor non residente que non opere en España mediante establecemento permanente, procederase á devolución de oficio das retencións practicadas, segundo procedemento establecido na resolución da Dirección Xeral de Política Financeira e Tesouro desta consellería, de data 22-10-1993 (DOG 8-11-1993).</p>
<p>-Cotizacións: solicitarase a inscrición desta débeda pública á Central de Anotacións de Débeda Pública do Banco de España na forma prevista nos artigos 55 e seguintes da Lei 24/1988, do 28 de xullo, Lei de mercado de valores, e haberá que aterse ó establecido no Real decreto 505/1987, do 3 de abril e 1009/1991, do 21 de xuño, O.O.M.M. do 19 de maio de 1987 e 31 de decembro de 1991 e os demáis preceptos legais que as desenvolven.</p>
<p>-Fiscalidade: de conformidade co previsto no artigo 14.5º da Lei orgánica 8/1980, do 22 de setembro, de financiamento das comunidades autónomas, esta</p>
<p>emisión goza dos mesmos beneficios e condicións cá débeda pública do Estado.</p>
<p>-Reserva minorista: reservarase un 10% do importe total da emisión para investimentos non superiores a 5 millóns de pesetas.</p>
<p>-Amortización: dunha soa vez á par, ós dez (10) anos desde a data da emisión.</p>
<p>-Tipo de xuro: 7,81%.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 4 de novembro de 1996.</p>
<p>José Antonio Orza Fernández</p>
<p>Conselleiro de Economía e Facenda</p>
<p>7684</p>

