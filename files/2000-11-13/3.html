---
date: '2000-11-13'
id: 13A76
page: 15
number: 219
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 27 de outubro de 2000 pola que se modifica a do 4 de xaneiro de 1999
  pola que se regula a constitución de agrupacións.
range: Orde
url: 'https://www.xunta.gal/dog/Publicados/2000/20001113/Anuncio13A76_gl.html'
---
<p>A Orde do 4 de xaneiro de 1999 regula a constitución de agrupacións formadas por colectivos de traballadores ou empresarios que se dediquen á mesma modalidade de traballo e posúan o correspondente título administrativo habilitante e sexan socios da mesma confraría.</p>
<p>Finalizado o proceso de regularización e adaptación das confrarías á nova situación propiciada polo Decreto 79/1998, do 12 de febreiro, polo que se regula a estructura, organización e funcionamento das confrarías de pescadores de Galicia, e unha vez aprobados os estatutos dos pósitos, observouse a necesidade de que os estatutos e os regulamentos de réxime interior que debían rexe-lo funcionamento das distintas agrupacións no seo dunha confraría tivesen en conta unha serie de paralelismos que garantisen a boa harmonía entre os distintos órganos de goberno do pósito e da agrupación.</p>
<p>Examinados os distintos regulamentos de réxime interior, os estatutos das distintas confrarías e de</p>
<p>conformidade co disposto no Decreto 79/1998, do 12 de febreiro,</p>
<p>DISPOÑO:</p>
<p>Artigo 1º</p>
<p>O punto 3 do artigo 15 queda redactado coma segue:</p>
<p>«O seu mandato terá unha duración de 4 anos, sendo elixidos mediante sufraxio universal, libre, igual, directo e secreto, poderán ser reelixidos.</p>
<p>As eleccións á xunta directiva deberán coincidir, sempre que sexa posible, coas eleccións ós órganos de goberno da confraría, mesmo no suposto de celebración anticipada das eleccións.</p>
<p>As vacantes producidas na xunta directiva deberán ser cubertas polos candidatos máis votados pero que non acadaron o número de votos suficientes para acceder ó dito órgano. No suposto de non haber eses suplentes deberanse convocar eleccións parciais para cubri-las vacantes».</p>
<p>Artigo 2º</p>
<p>A letra g) do artigo 16 queda redactado como segue:</p>
<p>«Elixi-lo tesoureiro da agrupación e o secretario.</p>
<p>Por proposta da xunta directiva, e logo de aceptación do cabido, o posto de secretario poderá ser ocupado polo secretario dos órganos de goberno da confraría.</p>
<p>No caso de non autorización polo cabido ou non aceptación polo secretario dos órganos de goberno da confraría, o posto de secretario da agrupación poderá ser cuberto por aquela persoa que acorde a maioría dos membros da xunta directiva».</p>
<p>Artigo 3º</p>
<p>O punto 1 do artigo 18 queda redactado como segue:</p>
<p>«O mandato do presidente terá unha duración de 4 anos, e poderá ser reelixido».</p>
<p>Artigo 4º</p>
<p>Ó punto 1 do artigo 28 deberá engadirse:</p>
<p>«A mesa electoral estará composta por un presidente, que será o patrón maior da confraría, por tres vocais, dos que un será o presidente da agrupación, e os outros dous o traballador con máis antigüidade e o traballador máis novo na pertenza á agrupación e na confraría, e o secretario da agrupación. No suposto de que concorran ás eleccións, non poderán formar parte da mesa electoral os anteriormente citados».</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 27 de outubro de 2000.</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>

