---
date: '2001-05-18'
id: 841E
page: 6
number: 95
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 15 de maio de 2001 pola que se dictan normas para garanti-los
  servicios esenciais durante a folga do persoal veterinario convocada para o
  día 21 de maio de 2001.
range: Orde
url: 'https://www.xunta.gal/dog/Publicados/2001/20010518/Anuncio841E_gl.html'
---
<p>O exercicio do dereito de folga queda condicionado ó mantemento dos servicios esenciais definidos no artigo 2 do Decreto 155/1988, do 9 de xuño (DOG nº 116, do 20 de xuño).</p>
<p>O artigo 3 do devandito decreto faculta os conselleiros competentes por razón dos servicios esenciais afectados para que, mediante orde e ante cada situación de folga, deteminen o mínimo de actividade necesaria para asegura-lo mantemento de tales servicios, e o persoal preciso para prestalos.</p>
<p>A Federación de Servicios Públicos da Unión Xeral de Traballadores (UGT) de Galicia e a Federación da Área Pública da Confederación Intersindical Galega (CIG), en escrito do 25 de abril de 2001 comunicaron a convocatoria dunha folga xeral que afectará a tódalas actividades desempeñadas polas/os veterinarias/os oficiais dependentes da Consellería de Agricultura, Gandería e Política Agroalimentaria.</p>
<p>A necesaria conciliación entre o exercicio do dereito constitucional de folga e o mantemento dos servicios esenciais obriga a consellería, de acordo coa normativa vixente, a fixar uns servicios mínimos indispensables para o funcionamento dos servicios esenciais que se concretan e xustifican na presente orde.</p>
<p>Os servicios mínimos establécense para atende-los servicios esenciais da consellería, entre os que se atopa o de sanidade animal prestado polo persoal veterinario.</p>
<p>Á vista do anterior, é imprescindible o establecemento duns servicios mínimos por se-la sanidade animal un servicio esencial,</p>
<p>Consecuentemente, en uso das competencias que me confire o artigo 34 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, e oído o comité de folga,</p>
<p>DISPOÑO:</p>
<p>Artigo 1º</p>
<p>Terán a consideración de servicios mínimos:</p>
<p>1. Nos servicios centrais, un veterinario.</p>
<p>2. Nas delegacións provinciais: un veterinario en cada unha.</p>
<p>3. Nas oficinas agrarias comarcais: un veterinario en cada unha das áreas, e os veterinarios daquelas comarcas nas que houbera feira esa día.</p>
<p>4. Nos laboratorios: un veterinario en cada un.</p>
<p>Artigo 2º</p>
<p>O persoal que deba presta-los servicios relacionados nos artigos anteriores será destinado polo secretario xeral nos servicios centrais da consellería e polos delegados provinciais nos servicios periféricos.</p>
<p>Artigo 3º</p>
<p>O incumprimento da obriga de atende-los servicios mínimos fixados nesta orde será sancionado de conformidade coa lexislación vixente.</p>
<p>Artigo 4º</p>
<p>O disposto na presente orde non suporá ningunha limitación dos dereitos que a normativa reguladora da folga lle recoñece ó persoal na dita situación.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 15 de maio de 2001.</p>
<p>Juan Miguel Diz Guedes</p>
<p>Conselleiro de Agricultura, Gandería</p>
<p>e Política Agroalimentaria</p>

