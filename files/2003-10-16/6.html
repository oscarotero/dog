---
date: '2003-10-16'
id: 1D37A
page: 12
number: 201
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Decreto 371/2003, do 2 de outubro, polo que se declara a urxente ocupación,
  para efectos de expropiación forzosa, pola Deputación Provincial de
  Pontevedra, dos bens e dereitos necesarios para a realización das obras do
  proxecto de mellora da estrada provincial 2906 Os Valos-Guizán (concello de
  Mos).
range: Decreto
url: 'https://www.xunta.gal/dog/Publicados/2003/20031016/Anuncio1D37A_gl.html'
---
<p>A Deputación Provincial de Pontevedra, en sesión que tivo lugar o día vintenove de novembro de dous mil dous, aprobou o proxecto de mellora da estrada provincial 2906 Os Valos-Guizán (Mos) e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Por parte da Deputación Provincial de Pontevedra foi remitida a totalidade da documentación para a correcta tramitación do expediente con data de entrada no rexistro xeral da Consellería de Xustiza, Interior e Administración Local o día dezaoito de agosto de dous mil tres.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Administración Local o día once de setembro de dous mil tres.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que segundo sinala a Deputación, a citada estrada constitúe un dos puntos negros da rede viaria provincial, ó soportar unha abundante circulación de camións de gran tonelaxe, que xunto co tráfico habitual, provoca unha densidade de tráfico inusual para unha estrada carente da suficente largura para permiti-lo cruzamento simultáneo dos camións, causando unha grande inseguridade para a integridade dos peóns e o embotellamento do tráfico.</p>
<p>A competencia para a declaración da urxente ocupación correspóndelle ó Consello da Xunta de Galicia, segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Administración Local, e logo de deliberación do Consello da Xunta de Galicia na súa reunión do día dous de outubro de dous mil tres.</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a</p>
<p>urxente ocupación, pola Deputación Provincial de Pontevedra, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de mellora da estrada provincial 2906 Os Valos-Guizán (Mos), debendo, se é o caso, unha vez ocupados os terreos necesarios, obte-las autorizacións que foran necesarias dos organismos competentes, con carácter previo ó inicio das obras.</p>
<p>Santiago de Compostela, dous de outubro de dous mil tres.</p>
<p>P.E.</p>
<p>José Antonio Orza Fernández</p>
<p>Presidente</p>
<p>Jesús Carlos Palmou Lorenzo</p>
<p>Conselleiro de Xustiza, Interior e Administración Local</p>

