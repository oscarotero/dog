---
date: '2017-06-19'
id: G0426-140617-0003
page: 29885
number: 115
agency: Consellería do Medio Rural
section: III. Outras disposicións.
title: >-
  ORDE do 14 de xuño de 2017 pola que se modifica a Orde do 21 de decembro de
  2016 pola que se establecen as bases reguladoras das axudas ás entidades
  recoñecidas como agrupacións de defensa sanitaria gandeiras (ADSG) de Galicia
  e se convocan para o ano 2017-2018.
range: Orde
url: >-
  https://www.xunta.gal/dog/Publicados/2017/20170619/AnuncioG0426-140617-0003_gl.html
---
<p>A Orde do 21 de decembro de 2016 pola que se establecen as bases reguladoras das axudas ás entidades recoñecidas como agrupacións de defensa sanitaria gandeiras (ADSG) de Galicia e se convocan para o ano 2017-2018, publicada no <em>Diario Oficial de Galicia</em> núm. 4 do xoves, 5 de xaneiro de 2017, establece as bases reguladoras da concesión de subvencións, en réxime de concorrencia competitiva, destinadas ás agrupacións de defensa sanitaria gandeiras para a realización das actuacións sanitarias establecidas no seu anexo IV, e efectúa a convocatoria das ditas axudas para a anualidade 2017-2018, de conformidade co establecido no Real decreto 81/2015, do 13 de febreiro, polo que se establecen as bases reguladoras das subvencións estatais destinadas ás agrupacións de defensa sanitaria gandeiras.</p>
    <p>O segundo parágrafo do punto 2 do artigo 17 da mencionada orde, «<em>Xustificación</em>», sinala que as facturas, nóminas e xustificantes bancarios do pagamento do gasto subvencionable realizado pola ADSG ata o 28 de febreiro de 2018 no desenvolvemento do programa sanitario poderán presentarse na oficina agraria comarcal (OAC) que corresponda ata o 10 de marzo de 2018. </p>
    <p>Por outra banda, o segundo parágrafo do punto 5 do mesmo artigo sinala que para os efectos do establecido no artigo 49, parágrafo segundo do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, o estampillado dos xustificantes orixinais de gasto para o control da concorrencia de subvencións farase cun selo que indique «subvencionado», lenda que se colocaba nos xustificantes no momento da súa presentación na oficina agraria comarcal.</p>
    <p>A Lei 39/2015, do 1 de outubro, do procedemento administrativo común das administracións públicas, publicada no BOE núm. 236, do 2 de outubro, sinala no seu artigo 14.2 «Dereito e obriga de relacionarse electronicamente coas administracións públicas» que tanto as persoas xurídicas como quen represente un interesado que estea obrigado a relacionarse electronicamente coa Administración, en todo caso estarán obrigados a relacionarse a través de medios electrónicos coas administracións públicas para a realización de calquera trámite dun procedemento administrativo.</p>
    <p>Deste xeito, e dada a imposibilidade de que as entidades recoñecidas como agrupacións de defensa sanitaria gandeiras presenten calquera tipo de documentación xustificativa na correspondente oficina agraria comarcal, debe modificarse a referida orde, establecendo a necesidade de que se presente a través de medios electrónicos.</p>
    <p>En consecuencia, de acordo co disposto no artigo 30.1.3 do Estatuto de autonomía de Galicia, no uso das facultades que me confire o artigo 14 da Lei 9/2007, do 13 de xuño, de subvencións de Galicia, así como en uso das competencias que me confire a Lei 1/1983, da Xunta e da súa Presidencia,</p>
    <p>DISPOÑO:</p>
    <p>Artigo único. <em>Modificación da Orde do 21 de decembro de 2016 pola que se establecen as bases reguladoras das axudas ás entidades recoñecidas como agrupacións de defensa sanitaria gandeiras (ADSG) de Galicia e se convocan para o ano 2017-2018</em> </p>
    <p>A Orde do 21 de decembro de 2016 pola que se establecen as bases reguladoras das axudas ás entidades recoñecidas como agrupacións de defensa sanitaria gandeiras (ADSG) de Galicia e se convocan para o ano 2017-2018, modifícase nos seguintes termos: </p>
    <p>Un. O punto 2 do artigo 17 «<em>Xustificación</em>» queda redactado como segue:</p>
    <p>«2. Os gastos realizados polo beneficiario final deberán xustificarse mediante facturas ou nóminas orixinais ou copias compulsadas delas. Nos casos en que isto non sexa posible e que non existan facturas, os gastos xustificaranse por medio de documentos contables de valor probatorio equivalente.</p>
    <p>As facturas, nóminas e xustificantes bancarios do pagamento do gasto subvencionable realizado pola ADSG ata o 28 de febreiro de 2018 no desenvolvemento do programa sanitario, presentaranse unicamente por medios electrónicos, accedendo ao expediente correspondente na carpeta do cidadán https://sede.xunta.gal/carpeta-do-cidadan da persoa interesada, na sede electrónica da Xunta de Galicia, ata o 10 de marzo de 2018».</p>
    <p>Dous. O punto 5 do artigo 17 «<em>Xustificación</em>» queda redactado da seguinte maneira, ao suprimirse o segundo parágrafo:</p>
    <p>«5. No caso dunha factura cuxo pagamento se xustifique mediante varios documentos de pagamento, cada un destes deberá facer referencia á factura á cal imputa o pagamento, e xuntarase dunha relación de todos os documentos de pagamento e importes acreditativos do pagamento desa factura».</p>
    <p>Disposición derradeira única</p>
    <p>Esta orde terá efectos o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 14 de xuño de 2017</p>
    <footer><p>Ángeles Vázquez Mejuto<br>Conselleira do Medio Rural</p></footer>

