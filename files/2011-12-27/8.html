---
date: '2011-12-27'
id: C3H1-231211-10280
page: 38253
number: 246
agency: Consellería do Medio Rural
section: III. Outras disposicións.
title: >-
  ORDE do 23 de decembro de 2011 pola que se incrementa a dotación orzamentaria
  da Orde do 30 de decembro de 2010, pola que se regula a aplicación dos
  pagamentos directos á agricultura e á gandaría e das axudas ao desenvolvemento
  rural para a utilización sustentable das terras agrícolas no ano 2011.
range: Orde
url: >-
  https://www.xunta.gal/dog/Publicados/2011/20111227/AnuncioC3H1-231211-10280_gl.html
---
<p>A Orde da Consellería do Medio Rural do 30 de decembro de 2010 (DOG n.º 6, do 11 de xaneiro) regula o procedemento para a solicitude, tramitación e concesión, para o ano 2011, das axudas previstas dentro do réxime do pagamento único e doutros réximes de axuda directa á agricultura e gandaría, e das axudas ao desenvolvemento rural para a utilización sustentable das terras agrícolas no ano 2011.</p>
    <p>Na súa disposición adicional primeira, parágrafo 1, precísanse as aplicacións orzamentarias e o importe económico previsto para o financiamento das ditas axudas, e no seu parágrafo 3 sinálase que as dotacións iniciais se poderán incrementar, se for procedente, tramitando o expediente de modificación de crédito oportuno.</p>
    <p>Coa finalidade de poder amparar todas as solicitudes das axudas especificadas no título III, capitulo 2 da orde, relativas ás axudas ao desenvolvemento rural para a utilización sustentable das terras, indemnización compensatoria, financiadas polo Fondo Europeo Agrícola de Desenvolvemento Rural (Feader) e xestionadas polo Fondo Galego de Garantía Agraria, e posto que a dotación inicial resulta insuficiente, cómpre, mediante esta orde, incrementar a dotación orzamentaria consignada inicialmente para a concesión das mencionadas axudas.</p>
    <p>En consecuencia, e de conformidade co disposto na Lei 9/2007, do 13 de xuño, de subvencións de Galicia,</p>
    <h2>DISPOÑO:</h2>
    <p>Artigo único.</p>
    <p>1. A dotación orzamentaria prevista para as axudas especificadas no título III, capitulo 2 da Orde do 30 de decembro de 2010 (DOG n.º 6, do 11 de xaneiro), conforme a disposición adicional primeira, parágrafo 1, alínea b) da dita orde, increméntase no importe de 95.337,14 euros, e con cargo á aplicación 13.90.712B.772.1 dos orzamentos da Comunidade Autónoma de Galicia para 2011.</p>
    <p>2. En todo caso, a concesión das axudas reguladas na dita orde estará limitada ás dispoñibilidades orzamentarias.</p>
    <p>Disposición adicional única.</p>
    <p>O incremento de crédito previsto no artigo único desta orde non afecta o prazo de presentación de solicitudes establecido na devandita Orde do 30 de decembro de 2010 (DOG n.º 6, do 11 de xaneiro) e nas modificacións efectuadas mediante a Orde do 27 de abril de 2001 (DOG n.º 83, do 29 de abril). </p>
    <p>Disposición derradeira.</p>
    <p>Esta orde entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 23 de decembro de 2011.</p>
    <footer><p>Samuel Jesús Juárez Casado<br>Conselleiro do Medio Rural</p></footer>

