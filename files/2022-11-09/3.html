---
date: '2022-11-09'
id: G0533-021122-0001
page: 58431
number: 213
agency: Consellería de Infraestruturas e Mobilidade
section: III. Outras disposicións.
title: >-
  RESOLUCIÓN do 2 de novembro de 2022, da Dirección Xeral de Mobilidade, pola
  que se convocan as probas de constatación da cualificación inicial para o
  exercicio da actividade de condutor/a profesional de determinados vehículos
  destinados ao transporte de mercadorías ou de viaxeiros/as por estrada, que
  terán lugar na Comunidade Autónoma de Galicia no ano 2023, en desenvolvemento
  do Real decreto 284/2021, do 20 de abril, polo que se regulan a cualificación
  inicial e a formación continua dos condutores de determinados vehículos
  destinados ao transporte por estrada e polo que se modifica o Regulamento da
  Lei de ordenación dos transportes terrestres, aprobado polo Real decreto
  1211/1990, do 28 de setembro (códigos de procedemento IF310D/IF310E).
range: Resolución
url: >-
  https://www.xunta.gal/dog/Publicados/2022/20221109/AnuncioG0533-021122-0001_gl.html
---
<p>A Directiva 2003/59/CE do Parlamento Europeo e do Consello, do 15 de xullo de 2003, relativa á cualificación inicial e á formación continua dos condutores de determinados vehículos destinados ao transporte de mercadorías ou de viaxeiros por estrada, pola que se modifican o Regulamento (CEE) núm. 3820/85, do Consello, e a Directiva 91/439/CEE, do Consello, estableceu unha nova formación obrigatoria para determinados condutores/as profesionais.</p>
    <p>Con posterioridade, mediante a Directiva (UE) nº 2018/645 do Parlamento Europeo e do Consello, do 18 de abril de 2018, modificáronse tanto a Directiva 2003/59/CE como a Directiva 2006/126/CE sobre o permiso de condución. Recentemente, mediante o Real decreto 284/2021, do 20 de abril, polo que se regula a cualificación inicial e a formación continua dos condutores de determinados vehículos destinados ao transporte por estrada e polo que se modifica o Regulamento da Lei de ordenación dos transportes terrestres, aprobado polo Real decreto 1211/1990, do 28 de setembro, incorpóranse ao ordenamento xurídico español as novidades introducidas pola devandita Directiva (UE) nº 2018/645.</p>
    <p>O Real decreto 284/2021, do 20 de abril, regula no anexo V os exames de cualificación inicial.</p>
    <p>O artigo 17 do devandito real decreto establece que deberán convocarse exames polo menos seis veces ao ano e o órgano competente poderá publicar unha vez ao ano todas as convocatorias referidas a este, indicando os prazos de inscrición correspondentes a cada convocatoria.</p>
    <p>A convocatoria destas probas correspóndelle á Xunta de Galicia con base na delegación de competencias efectuada pola Lei orgánica 5/1987, do 30 de xullo, de delegación de competencias do Estado nas comunidades autónomas en relación cos transportes por estrada e por cable.</p>
    <p>Na súa virtude, de conformidade coas previsións contidas na Lei orgánica 5/1987, do 30 de xullo, na Directiva (UE) nº 2018/645 do Parlamento Europeo e do Consello, e no Real decreto 284/2021, do 20 de abril,</p>
    <h2>DISPOÑO:</h2>
    <p>1. Convocatoria.</p>
    <p>Convócanse, para o ano 2023, as probas de constatación da cualificación inicial para o exercicio da actividade de condutor/a profesional de determinados vehículos destinados ao transporte de mercadorías ou de viaxeiros/as por estrada, que terán lugar na Comunidade Autónoma de Galicia, de acordo co calendario e demais condicións previstas nesta resolución. Os procedementos asociados a esta norma son o de inscrición ás ditas probas (anexo I-IF310D) e o de devolución de taxas en relación coa dita inscrición (anexo II-IF310E).</p>
    <p>2. Calendario.</p>
    <p>No ano 2023 realizaranse oito convocatorias, tanto para as categorías D1, D1 + E, D e D + E, como para as categorías C1, C1 + E, C e C + E, que se desenvolverán de acordo co seguinte calendario e prazos de inscrición:</p>
    <table>
     <tbody>
      <tr>
       <td>Convocatoria</td>
       <td>Intervalo de realización</td>
       <td>Prazo de inscrición</td>
      </tr>
      <tr>
       <td>1ª</td>
       <td>9.1.2023 a 2.2.2023</td>
       <td>Desde o día seguinte ao da publicación desta resolución no DOG ata o 18.12.2022</td>
      </tr>
      <tr>
       <td>2ª</td>
       <td>27.2.2023 a 24.3.2023</td>
       <td>Desde o 19.12.2022 ata o 9.2.2023</td>
      </tr>
      <tr>
       <td>3ª</td>
       <td>18.4.2023 a 13.5.2023</td>
       <td>Desde o 10.2.2023 ata o 3.4.2023</td>
      </tr>
      <tr>
       <td>4ª</td>
       <td>14.6.2023 a 12.7.2023</td>
       <td>Desde o 4.4.2023 ata o 4.5.2023</td>
      </tr>
      <tr>
       <td>5ª</td>
       <td>1.9.2023 a 27.9.2023</td>
       <td>Desde o 5.5.2023 ata o 5.7.2023</td>
      </tr>
      <tr>
       <td>6ª</td>
       <td>2.10.2023 a 31.10.2023</td>
       <td>Desde o 6.7.2023 ata o 6.9.2023</td>
      </tr>
      <tr>
       <td>7ª</td>
       <td>2.11.2023 a 30.11.2023</td>
       <td>Desde o 7.9.2023 ata o 7.10.2023</td>
      </tr>
      <tr>
       <td>8ª</td>
       <td>1.12.2023 a 30.12.2023</td>
       <td>Desde o 8.10.2023 ata o 20.11.2023</td>
      </tr>
     </tbody>
    </table>
    <p>3. Órgano responsable da tramitación.</p>
    <p>O órgano responsable da tramitación dos procedementos regulados nesta resolución é a Dirección Xeral de Mobilidade da Xunta de Galicia.</p>
    <p>4. Inscrición.</p>
    <p>4.1. Solicitudes.</p>
    <p>a) As solicitudes deberán presentarse obrigatoriamente por vía electrónica na sede electrónica do Ministerio de Fomento. Con esta finalidade poderase acceder á sede electrónica da Xunta de Galicia, https://sede.xunta.gal, procedemento IF310D (anexo I), onde se amosará o enlace á sede electrónica do Ministerio de Fomento en que se deberá realizar a inscrición cubrindo os datos requiridos para tal efecto. </p>
    <p>As persoas aspirantes deberán superar os cursos de formación e cumprir os requisitos exixidos no Real decreto 284/2021, do 20 de abril, ou norma que o substitúa, para poderen participar nas probas de constatación da cualificación inicial. </p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, será requirida para que a emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda.</p>
    <p>b) As persoas aspirantes excluídas ou non admitidas á realización das probas poderán solicitar a devolución das taxas que aboasen, de ser o caso, a través do procedemento IF310E, presentando para o efecto unha solicitude axustada ao modelo normalizado que se inclúe como anexo II desta resolución.</p>
    <p>O prazo de apertura para solicitar a devolución das taxas abrirase a partir do día seguinte ao da publicación, na páxina web da Dirección Xeral de Mobilidade da Consellería de Infraestruturas e Mobilidade, das listas definitivas de admitidos e excluídos, para cada unha das convocatorias.</p>
    <p>c) As solicitudes de devolución de taxas (IF310E-anexo II) presentaranse obrigatoriamente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.gal. Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave 365 (https://sede.xunta.gal/chave365). </p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, será requirida para que a emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda.</p>
    <p>d) Ao abeiro do establecido no artigo 10.4 da Lei 4/2019, do 17 de xullo, de administración dixital de Galicia, nos procedementos regulados nesta resolución é obrigatoria a presentación electrónica, tanto das solicitudes como da documentación complementaria, dada a necesidade de inscrición na sede electrónica do Ministerio de Fomento para a comprobación de requisitos de acceso ás probas en todo o territorio estatal, e tendo en conta tamén que está dirixido a un colectivo profesional de transportistas de mercadorías e de viaxeiros que, para o exercicio de traballos asociados coa dita profesión, deberán dispoñer de medios para a tramitación electrónica, especialmente nos casos de traballo por conta propia, en que xa resulta obrigatoria de acordo coa lexislación vixente.</p>
    <p>4.2. Documentación complementaria.</p>
    <p>A documentación complementaria do procedemento de inscrición ás probas (IF310D-anexo I) presentarase obrigatoriamente por vía electrónica, para o cal deberá achegarse na opción habilitada para tal efecto dentro da mesma aplicación do Ministerio de Fomento utilizada para a inscrición. </p>
    <p>Se algunha das persoas interesadas presenta a documentación complementaria presencialmente, será requirida para que a emende a través da súa presentación electrónica. Para estes efectos, considerarase como data de presentación aquela en que fose realizada a emenda.</p>
    <p>As persoas interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de maneira motivada o cotexo das copias achegadas pola persoa interesada, para o que poderá requirir a exhibición do documento ou da información orixinal.</p>
    <p>A documentación complementaria que se deberá presentar será o impreso de liquidación das taxas, que estará dispoñible na sede electrónica da Xunta de Galicia, https://sede.xunta.gal, ou pode recollerse nas oficinas de Atención á Cidadanía e de Rexistro, polo importe que estableza para o efecto a Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia. </p>
    <p>Deberase aboar unha taxa por cada unha das actividades mencionadas a que cada interesado se presente e por cada convocatoria. O pagamento da taxa ten que realizarse durante o período de inscrición da correspondente convocatoria. </p>
    <p>O ingreso da/das taxa/s efectuarase en calquera das entidades financeiras colaboradoras autorizadas para a recadación de taxas e prezos pola Comunidade Autónoma de Galicia.</p>
    <p>Os códigos que deberán cubrir nos impresos de autoliquidación son os seguintes:</p>
    <p>Consellería: 06-Infraestruturas e Mobilidade.</p>
    <p>Delegación: 13-Servizos centrais.</p>
    <p>Servizo: 02-Mobilidade.</p>
    <p>Taxa: 310120-Inscrición nas probas para a obtención e/ou renovación da competencia profesional para a actividade de transporte, a cualificación profesional para a condución de determinados vehículos dedicados á actividade de transporte, e/ou cualificación como conselleiros de seguridade en transporte de mercadorías perigosas.</p>
    <p>Na páxina web da Dirección Xeral de Mobilidade, da Consellería de Infraestruturas e Mobilidade, tamén se dará información dos códigos que correspondan para cubrir os impresos de autoliquidación.</p>
    <p>4.3. Comprobación de datos.</p>
    <p>4.3.1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas, agás que a persoa interesada se opoña á súa consulta:</p>
    <p>a) DNI/NIE en vigor da persoa solicitante.</p>
    <p>b) DNI/NIE en vigor da persoa representante, de ser o caso.</p>
    <p>c) Inscrición como demandante de emprego.</p>
    <p>d) Prestacións ou subsidios por desemprego que se perciban.</p>
    <p>4.3.2. No caso de que as persoas interesadas se opoñan á consulta, deberán indicalo no recadro correspondente habilitado no formulario correspondente e achegar os documentos.</p>
    <p>Cando así o exixa a normativa aplicable, solicitarase o consentimento expreso da persoa interesada para realizar a consulta.</p>
    <p> 4.3.3. Excepcionalmente, no caso de que algunha circunstancia imposibilitase a obtención dos citados datos poderase solicitar ás persoas interesadas a presentación dos documentos correspondentes.</p>
    <p>4.4. Exención da taxa de inscrición para as probas.</p>
    <p>De acordo co establecido na Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, terán dereito á exención da taxa do procedemento de inscrición (IF310D-anexo I) as persoas que figuren como demandantes de emprego desde, polo menos, seis meses anteriores á data da convocatoria das probas en que soliciten a súa participación e non estean a percibir prestación ou subsidio por desemprego. O órgano responsable do procedemento comprobará de oficio os ditos requisitos agás que, excepcionalmente, sexa necesario o requirimento á persoa interesada da acreditación documental das ditas circunstancias, debido á imposibilidade de realizar a dita comprobación ou cando sexa necesario, a xuízo do órgano responsable, para acreditar de forma fidedigna o cumprimento dos ditos requisitos. </p>
    <p>4.5. Trámites administrativos posteriores á presentación de solicitudes.</p>
    <p>Todos os trámites administrativos que as persoas interesadas deban realizar tras a presentación da solicitude deberán ser efectuados electronicamente accedendo á Carpeta cidadá da persoa interesada, dispoñible na sede electrónica da Xunta de Galicia (https://sede.xunta.gal).</p>
    <p>5. Notificación de actos administrativos.</p>
    <p>5.1. As notificacións de resolucións e actos administrativos practicaranse só por medios electrónicos, nos termos previstos na normativa reguladora do procedemento administrativo común.</p>
    <p>5.2. De conformidade co artigo 45.2 da Lei 4/2019, do 17 de xullo, de administración dixital de Galicia, as notificacións electrónicas practicaranse mediante a comparecencia na sede electrónica da Xunta de Galicia e a través do Sistema de notificación electrónica de Galicia-Notifica.gal. Este sistema remitirá ás persoas interesadas avisos da posta á disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>5.3. De conformidade co artigo 47 da Lei 4/2019, do 17 de xullo, de administración dixital de Galicia, as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e as entidades instrumentais do sector público autonómico. En todo caso, a Administración xeral e as entidades do sector público autonómico de Galicia poderán de oficio crear o indicado enderezo, para os efectos de asegurar que as persoas interesadas cumpran a súa obriga de relacionarse por medios electrónicos.</p>
    <p>5.4. As notificacións entenderanse practicadas no momento en que se produza o acceso ao seu contido e rexeitadas cando transcorresen dez días naturais desde a posta á disposición da notificación sen que se acceda ao seu contido.</p>
    <p>5.5. Se o envío da notificación electrónica non fose posible por problemas técnicos, practicarase a notificación polos medios previstos na normativa reguladora do procedemento administrativo común.</p>
    <p>6. Información adicional.</p>
    <p>Sobre este procedemento administrativo poderase obter información adicional na páxina web oficial da Dirección Xeral de Mobilidade, da Consellería de Infraestruturas e Mobilidade e a través do seguinte enderezo electrónico: formacion.transportes@xunta.gal</p>
    <p>Santiago de Compostela, 2 de novembro de 2022</p>
    <footer><p>Ignacio Maestro Saavedra<br>Director xeral de Mobilidade</p></footer>

