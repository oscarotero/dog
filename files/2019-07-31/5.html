---
date: '2019-07-31'
id: G0534-180719-0001
page: 35054
number: 144
agency: 'Consellería de Educación, Universidade e Formación Profesional'
section: III. Outras disposicións.
title: >-
  ORDE do 15 de xullo de 2019 pola que se regula a acreditación dixital do
  persoal funcionario de carreira que preste servizos nos centros docentes
  dependentes desta consellería no sistema educativo público galego.
range: Orde
url: >-
  https://www.xunta.gal/dog/Publicados/2019/20190731/AnuncioG0534-180719-0001_gl.html
---
<p>A Lei 40/2015, do 1 de outubro, de réxime xurídico do sector público establece, no seu artigo 43, que:</p>
    <p>«1. Sen prexuízo do previsto nos artigos 38, 41 e 42, a actuación dunha Administración pública, órgano, organismo público ou entidade de dereito público, cando utilice medios electrónicos, realizarase mediante sinatura electrónica do titular do órgano ou empregado público.</p>
    <p>2. Cada Administración pública determinará os sistemas de sinatura electrónica que debe utilizar o seu persoal, os cales poderán identificar de forma conxunta o titular do posto de traballo ou cargo e a Administración ou órgano en que presta os seus servizos. Por razóns de seguridade pública os sistemas de sinatura electrónica poderán referirse só ao número de identificación profesional do empregado público».</p>
    <p>O marco xurídico da sinatura electrónica vén determinado pola Lei 59/2003, do 19 de decembro, de sinatura electrónica, en que, ademais desta, se regula a súa eficacia xurídica e a prestación de servizos de certificación. Para os efectos desta lei, enténdese por sinatura electrónica recoñecida a sinatura electrónica avanzada baseada nun certificado recoñecido e xerada mediante un dispositivo seguro de creación de sinatura. </p>
    <p>No ámbito da Administración xeral da Comunidade Autónoma de Galicia ditouse a Orde do 25 de maio de 2011 pola que se regula a tarxeta de persoal ao servizo do sector público autonómico, que, no seu artigo 2, excluíu do seu ámbito de aplicación o persoal que preste servizos en centros sanitarios e centros educativos.</p>
    <p>Coa entrada en vigor da Lei 40/2015, do 1 de outubro, de réxime xurídico do sector público, cómpre dotar o persoal que presta servizos nos centros educativos, tanto administrativo como docente, dun sistema de identificación e sinatura electrónica. </p>
    <p>Á súa vez, nas aplicacións informáticas da Consellería de Educación, Universidade e Formación Profesional que requiran ou admitan o emprego da sinatura electrónica, adoptaranse as medidas técnicas necesarias para permitir unicamente sinaturas baseadas en certificados electrónicos recoñecidos e comprobables, razón pola cal os usuarios de aplicacións que requiran o uso de sinatura electrónica deberán facer uso obrigatoriamente do certificado de identidade de empregado público. </p>
    <p>En consecuencia, e co obxecto de alcanzar estes fins, no uso das facultades que me confiren o artigo 34.6 da Lei 1/1983, do 22 de febreiro, reguladora da Xunta e do seu presidente, </p>
    <h2>DISPOÑO: </h2>
    <p>Artigo 1. <em>Obxecto </em></p>
    <p>Esta orde ten por obxecto regular a acreditación dixital do persoal funcionario de carreira, docente e administrativo, que preste servizos nos centros docentes dependentes da Consellería de Educación, Universidade e Formación Profesional no sistema educativo público galego.</p>
    <p>Artigo 2. <em>Tarxeta electrónica identificativa</em></p>
    <p>1. A administración educativa proverá aos profesionais dunha tarxeta electrónica portadora do dito certificado, que cumprirá, entre outras, as seguintes funcións:</p>
    <p>a) Identificar e acreditar ao seu titular como persoal ao servizo do sector público autonómico.</p>
    <p>b) A identificación electrónica dos empregados públicos.</p>
    <p>c) Permitir o acceso a sistemas de información e, de ser o caso, a áreas restrinxidas.</p>
    <p>2. As tarxetas deberán levar a fotografía do seu titular, o seu nome e apelidos e o número do DNI, co formato que se establece no anexo.</p>
    <p>A nivel tecnolóxico disporá das seguintes capacidades: </p>
    <p>a) Chip criptográfico que permitirá o almacenamento de varios certificados dixitais, entre eles, o certificado para persoal ao servizo das administracións públicas e o certificado de persoa física. Así mesmo, a tarxeta permitirá o almacenamento do certificado de representante de persoa xurídica, naqueles supostos en que a persoa ten a dita representación e obteña o dito certificado. </p>
    <p>b) Identificación por radiofrecuencia (chip RFID de proximidade) que permitirá o control de acceso a lugares de acceso restrinxido e a instalacións con acceso controlado mediante elementos de impedimento de paso.</p>
    <p>c) Banda magnética como contedor de datos do profesional para a súa utilización en sistemas de información que requiran destes datos.</p>
    <p>3. As tarxetas serán propiedade da Xunta de Galicia, que as expedirá e entregará aos seus titulares, que deberán garantir a súa custodia, utilizalas de xeito persoal e intransferible e, conforme as instrucións e medios facilitados, comunicar de inmediato os supostos de deterioración, perda ou mal funcionamento, e devolvelas cando cesen na prestación dos seus servizos ou sexan requiridos para o efecto para a súa substitución ou renovación. </p>
    <p>Os titulares poderán ser requiridos para a súa identificación por outros medios cando existan dúbidas sobre a súa identidade ou a utilización correcta da tarxeta.</p>
    <p>Disposición adicional única. <em>Implantación progresiva</em></p>
    <p>A expedición de tarxetas farase de maneira progresiva nos centros da Consellería de Educación, Universidade e Formación Profesional, comezando polo persoal dos equipos directivos. </p>
    <p>Disposicións derradeira primeira. <em>Habilitación desenvolvemento normativo</em></p>
    <p>Facúltase os titulares da Dirección Xeral de Centros e Recursos Humanos e da Secretaría Xeral Técnica da Consellería de Educación, Universidade e Formación Profesional para adoptar as medidas adecuadas en relación coa execución e desenvolvemento desta orde. </p>
    <p>Disposicións derradeira segunda. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia. </em></p>
    <p>Santiago de Compostela, 15 de xullo de 2019</p>
    <footer><p>Carmen Pomar Tojo<br>Conselleira de Educación, Universidade e Formación Profesional</p></footer>
    <h2>ANEXO</h2>
    <p>O deseño da tarxeta acreditativa do persoal funcionario de carreira, docente e administrativo, que preste servizos nos centros docentes dependentes da Consellería de Educación, Universidade e Formación Profesional no sistema educativo público galego axústase ás normas contidas no manual de imaxe corporativa institucional do Goberno e da Administración da Comunidade Autónoma de Galicia. </p>
    <p>A) Tarxeta de persoal docente.</p>
    <footer><p><img src="/dog/Publicados/2019/20190731/AnuncioG0534-180719-0001_gl-web-images/tarxeta_fmt.jpeg" alt="missing image file"></p></footer>
    <p>B) Tarxeta de persoal administrativo que preste servizos nos centros educativos dependentes da consellería.</p>
    <footer><p><img src="/dog/Publicados/2019/20190731/AnuncioG0534-180719-0001_gl-web-images/tarxeta1_fmt.jpeg" alt="missing image file"></p></footer>

