---
date: '1999-08-11'
id: D766
page: 10
number: 154
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 30 de xuño de 1999, da Delegación Provincial de Ourense, pola
  que se dispón a inscrición e a publicación, no, Diario Oficial de Galicia, do
  convenio colectivo do sector de limpezas de edificios e locais de Ourense.
range: Resolución
url: 'https://www.xunta.gal/dog/Publicados/1999/19990811/AnuncioD766_gl.html'
---
<p>Visto o texto do convenio colectivo do sector de limpezas e edificios e locais de Ourense (código convenio 3200395), con entrada nesta delegación provincial o día 25-6-1999, suscrito en representación da parte económica, Asociación Provincial de Empresarios de Limpiezas de Edificios y Locales de Ourense, e da parte social, as centrais sindicais CIG, CC.OO e CIG, o día 8-6-1999, de conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores. Real decreto 1040/1931, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado a Comunidade Autónoma de Galicia en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e notificación á representación económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Unidade de Mediación, Arbitraxe e Conciliación desta delegación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Ourense, 30 de xuño de 1999.</p>
<p>José Lage Lage</p>
<p>Delegado provincial de Ourense</p>
<p>Convenio colectivo de limpezas de edificios e locais de Ourense 1999</p>
<p>Artigo 1º.-Ámbito territorial, funcional e persoal.</p>
<p>No seu ámbito territorial, funcional e persoal, este convenio colectivo afectará as empresas establecidas ou que se poidan establecer en Ourense e a súa provincia, xa sexan naturais ou xurídicas, que e dediquen á actividade de limpeza de edificios e locais.</p>
<p>Artigo 2º.-Ámbito persoal.</p>
<p>Atópanse incluídos no ámbito de aplicación deste convenio, tódolos traballadores/as dependentes destas empresas, así como aquelas persoas que de acordo coa ordenanza vixente poidan saír do seu ámbito.</p>
<p>Artigo 3º.-Vixencia e duración.</p>
<p>O presente convenio comezará a rexer para tódolos efectos a partir do 1 de xaneiro de 1997, e rematará o 31 de decembro de 1997, mantendo a súa vixencia</p>
<p>mentres non sexa substituído por outro convenio entre as partes, se ben o presente convenio comezará a súa negociación no mes de novembro do dito ano, data na que se constituirá a comisión negociadora. En calquera caso, o seu articulado quedará vixente ata a substitución por outro convenio.</p>
<p>O presente convenio prorrogarase tacitamente de ano en ano, se non é denunciado por calquera das partes con tres meses de antelación ó termo da súa vixencia. A fórmula de denuncia será por medio de comunicación da parte denunciante á outra parte, na que se expresará o desexo de denunciar e negociar un novo convenio.</p>
<p>Artigo 4º.-Condicións máis beneficiosas.</p>
<p>Tódalas condicións económicas de calquera índole contidas no presente convenio teñen o carácter de mínimas, polo que os pactos, cláusulas e situacións máis beneficiosas con respecto ó presente convenio subsistirán para aqueles que as viñan desfrutando, pero sen que poida interpretarse que sobre as chamadas condicións máis beneficiosas tivese que computarse o melloramento económico que supón o presente convenio.</p>
<p>Artigo 5º.-Antigüidade.</p>
<p>Os traballadores fixos comprendidos no ámbito de aplicación deste convenio desfrutarán, como complemento persoal de antigüidade, dun aumento periódico por cada tres anos de servicios prestados na mesma empresa ou centro de traballo na contía do 5% de salario base por cada trienio.</p>
<p>Artigo 6º.-Pagas extraordinarias.</p>
<p>O persoal comprendido no presente convenio percibirá tres pagas extraordinarias, unha de xullo, outra de decembro e outra de beneficios, pagadoira no mes de marzo, na contía cada unha delas de 30 días de salario base máis antigüidade. O período de IT non repercutirá no importe destas para aqueles traballadores que se atopen de baixa e soamente polo período comprendido entre os 9 e os 18 meses de baixa. O cálculo das ditas pagas efectuarase por sextas partes ou doceavas partes segundo o teña determinado cada empresa.</p>
<p>Artigo 7º.-Complemento de transporte.</p>
<p>En compensación dos gastos de transporte xurdidos polo presente convenio terán dereito a 100 ptas. por cada día efectivo de traballo. A partir de 1999, este complemento incrementarase na mesma porcentaxe có incremento salarial de cada ano.</p>
<p>Artigo 8º.-Complemento de actividade.</p>
<p>Establécese un plus de actividade para tódolos traballadores do sector, que se fixa na contía de 200 ptas. por día efectivo de traballo.</p>
<p>Artigo 9º.-Complemento de toxicidade, perigosidade e nocturnidade.</p>
<p>Estes complementos aboaranse na contía que en cada momento estableza a lexislación vixente nestas materias.</p>
<p>Artigo 10º.-Xornada de traballo.</p>
<p>A xornada laboral será de 40 horas semanais, entendéndose como traballados os 20 minutos de bocadillo naquelas empresas que os viñesen desfrutando.</p>
<p>Artigo 11º.-Festivos.</p>
<p>O traballador cunha xornada laboral que se desenvolva en domingo ou festivo, de mutuo acordo coa empresa, poderá:</p>
<p>a) Desfrutar en compensación dun día de descanso semanal.</p>
<p>b) Percibi-lo aboamento correspondente segundo a normativa laboral vixente.</p>
<p>c) Acumula-lo descanso ós días de vacacións regulamentarios.</p>
<p>Consideráranse festivos para tódolos efectos os días seguintes:</p>
<p>-Para os traballadores cunha xornada que sexa de luns a sábado: 4 e 18 de setembro; 11 e 30 de outubro; 4, 7, 24 e 31 de decembro.</p>
<p>Para aqueles traballadores que teñan unha xornada de luns a venres: 3 e 17 de setembro, 11 e 29 de outubro, 7, 24 e 31 de decembro. Se á data de publicación do convenio no BOP algún dos días libres establecidos fosen anteriores á mencionada publicación, eses días substituiranse por outros fixados de común acordo entre empresa e traballadores.</p>
<p>As ditas datas poderán ser modificadas de común acordo entre empresa e traballadores.</p>
<p>Artigo 12º.-Horas extraordinarias.</p>
<p>Durante a vixencia deste convenio non se farán horas extraordinarias de carácter normal; non obstante, poderán facerse horas extraordinarias debidas a forza maior e as de carácter estructural.</p>
<p>Considéranse horas extraordinarias as motivadas por forza maior, as traballadas e empregadas na reparación de sinistros ou as que se fagan para prevelos. E as horas estructurais, as que con carácter extraordinario e esporádico se fagan no seo da empresa para cubri-la realización dun traballo que non fose posible prever nin substituír por contratacións temporais ou a tempo parcial previstas na lei.</p>
<p>Enviarase á delegación provincial de Xustiza, Interior e Relacións Laborais informe mensual destas horas e será feito conxuntamente polo comité de empresa e a dirección e, se é o caso, polos delegados de persoal.</p>
<p>O incumprimento do pactado neste artigo, así como o referente ó artigo 35 do Real decreto lexislativo 1/1995, do 24 de marzo, ou o Real decreto 1958, do 20 de agosto, considerarase como unha falta grave para os efectos do disposto no artigo 57 do Estatuto dos traballadores.</p>
<p>Artigo 13º.-Licencias.</p>
<p>Logo de solicitude dos traballadores afectados considerarase licencia retribuída en tempo que se indica nos seguintes casos:</p>
<p>-Por matrimonio do traballador: 15 días naturais.</p>
<p>-Por matrimonio de fillos: 1 día natural.</p>
<p>-Por parto da muller: 2 días naturais, se é na provincia e 5 se é fóra dela.</p>
<p>-Morte do cónxuxe ou familiares en primeiro e segundo grao de consanguinidade ou afinidade, é dicir, pais, fillos, avós, netos, irmáns, pais políticos, irmáns políticos e netos políticos: 3 días naturais, se é na provincia e 5 se é fóra dela.</p>
<p>-Por morte de parentes de terceiro grao, é dicir: tíos, bisavós, bisnetos políticos, bisavós políticos e sobriños políticos: 1 día natural.</p>
<p>Nos demais casos haberá que aterse ó disposto na lexislación vixente.</p>
<p>En caso de asistencia, o tempo necesario con xustificación e cun máximo de 3 horas. No caso de desprazamento ó especialista, haberá que ter en conta a distancia e, en consecuencia, o tempo indispensable (entenderase o especialista da Seguridade Social).</p>
<p>Artigo 14º.-Excedencias.</p>
<p>Todo traballador cunha antigüidade na empresa de, polo menos, un ano, terá dereito a que se lle recoñezan en situación de excedencia voluntaria por un período máximo de 5 anos, e non perderá en ningún caso, a antigüidade que mantiña no momento de solicitala e será obrigatorio para a empresa a concesión da dita excedencia.</p>
<p>Artigo 15º.-Cambio de posto de traballo por embarazo.</p>
<p>As mulleres embarazadas terán dereito a cambiar de posto de traballo co fin de que en ningún caso estean obrigadas a desempeña-las súas funcións nos lugares radioactivos ou infecciosos que supoñan perigo para o seu estado.</p>
<p>Artigo 16º.-Roupa de traballo.</p>
<p>Todo o persoal será dotado de ropa de traballo adecuada e regulamentaria, fundas para os homes e batas para as mulleres cada seis meses, zapatillas cada tres meses, luvas cada 20 días e zocos cada nove meses. O persoal terá que devolve-la roupa e utensilios usados no momento en que se produza a substitución.</p>
<p>En caso de nova contrata, a empresa adxudicataria terá a obriga de entrega-la roupa de traballo e calzado nun período que non exceda de quince días.</p>
<p>Artigo 17º.-Incapacidade laboral transitoria.</p>
<p>O traballador que cause baixa por accidente laboral percibirá o 100% do salario do convenio desde o primeiro día de baixa.</p>
<p>Por IT derivada de enfermidade será en cada momento o que establezan as normas vixentes, agás no suposto de que a enfermidade se prolongase por encima dos 18 días, caso no que, a empresa cubrirá o 100% do salario de convenio ata os 160 días.</p>
<p>No caso de IT por enfermidade, a empresa completará igualmente o 100% do salario do traballador no suposto de que esta requira hospitalización e,</p>
<p>en todo caso, mentres esta dure. Igualmente, o traballador terá dereito ó 100% do seu salario no caso de convalecencia na casa por un período máximo de 40 días e sempre que estivese hospitalizado polo menos 1 día.</p>
<p>Artigo 18º.-Subrogación empresarial.</p>
<p>Co fin de conserva-los postos de traballo darase automaticamente a incorporación dos traballadores da empresa cesante no cadro de persoal da nova concesionaria do servicio, independentemente da súa personalidade xurídica: sociedade anónima, sociedade limitada, sociedade civil, cooperativa ou empresario individual, etc. e sempre que os traballadores que se van subrogar leven traballando na empresa cesante máis de catro meses e nos seguintes casos:</p>
<p>1. Cando os traballadores da empresa cesante presten servicios no dito centro, con independencia da duración da súa xornada laboral que se respectará na súa integridade e de cál sexa a modalidade do seu contrato de traballo.</p>
<p>Enténdese como obriga subrogatoria exclusivamente a dos trabaladores adscritos ó centro de traballo dos que se solicitará ó contratista princial lista con categorías, antigüidade e postos de traballo.</p>
<p>2. Cando os traballadores, no momento do cambio de titularidade da contrata, se atopen en situación de incapacidade temporal, invalidez provisional, excedencia ou vacacións, servicio militar ou situación análoga, pasando a estar adscritos ó novo titular.</p>
<p>3. Cando os traballadores afectados compartan a súa xornada laboral con outros centros de traballo.</p>
<p>4. Se por esixencias do cliente contratante tivese que ampliarse a contrata co persoal de novo ingreso, este tamén será incorporado á nova empresa. Cando se amplíe a xornada nun centro de traballo, terán preferencia para o incremento da xornada laboral os/as traballadores/as que presten servicios no dito centro e non teñan xornada completa.</p>
<p>5. En caso de xubilación, baixa definitiva por calquera causa, dun traballador/a, os traballadores/as da dita contrata sen xornada completa terán dereito a ver aumentada a súa xornada ata completala, ou nun máximo de 12 horas.</p>
<p>6. No caso de que o cliente rescindise o contrato de arrendamento de limpeza cunha empresa, para realizalo co seu propio persoal, e posteriormente contratase con outra o dito servicio, a nova empresa concesionaria incorporará ó seu cadro de persoal o persoal afectado da primeira empresa, sempre e cando non transcorrese máis dun ano desde a nova contratación.</p>
<p>7. No suposto de que unha empresa de limpeza tivese que reducir persoal no centro por esixencias do cliente e posteriormente lle fose rescindido o contrato, a nova empresa concesionaria do servicio deberá incluír no seu cadro de persoal a todo o persoal empregado no dito centro, incluíndo aquel que no seu día quedou afectado pola reducción do cadro de persoal. Para estes efectos, entenderase que que</p>
<p>dan desvinculados laboralmente da empresa cesante en canto ós centros nos que deixen de prestar servicios.</p>
<p>A empresa cesante deberá acreditar relación do cadro de persoal, con expresión da liquidación e saldo de salarios, antigüidade, gratificacións, vacacións, etc., relativos ó persoal afecto ó dito centro, antes das 48 horas de se iniciaren os servicios de limpeza pola nova empresa contratista, ou ben ata as 24 horas seguintes á data de inicio dos servicios pola nova empresa.</p>
<p>A nova empresa concesionaria incorporará ó seu cadro o persoal afectado polo cambio de titularidade con iguais dereitos e obrigas que tivesen na empresa cesante. Non obstante, non se responsabilizará das posibles diferencias salariais ou de infracotización á Seguridade Social das que fose responsable a empresa cesante.</p>
<p>8. Nos contratos que subscriban as empresas cos seus clientes, constará unha cláusula que lembre a vixencia do artigo 18 do convenio colectivo provincial de limpezas de edificios e locais de Ourense, así como a necesidade de dar cumprimento ó establecido na Lei de saúde laboral.</p>
<p>Artigo 19º.-Garantía dos cargos sindicais.</p>
<p>Con motivo de situacións concretas, como son a confección do cadro horario, calendario de vacacións e acordo para a negociación colectiva, o empresario daralles posibilidade ós traballadores e ós seus representantes sindicais de se reuniren nos locais da empresa durante a xornada de traballo, sen que poida excederse dunha hora nos ditos casos e de común acordo para a designación de traballos urxentes que poidan xurdir.</p>
<p>Artigo 20º.-Vacacións.</p>
<p>O persoal afectado polo presente convenio desfrutará de 30 días naturais ininterrompidos de vacacións anuais retribuídas.</p>
<p>O persoal que desfrute as vacacións nos meses de outubro a abril, ambos inclusive, de trinta días ininterrompidos e por necesidades da empresa, percibirá unha bolsa extrasalarial de 9.000 pesetas.</p>
<p>Farase un calendario de vacacións en cada empresa, de acordo entre empresa e traballadores e comité, de tal xeito que os traballadores desfruten as súas vacacións rotativamente respectando a lexislación vixente.</p>
<p>No caso de que un traballador cause baixa antes do desfrute das vacacións, estas posporanse, fixarase un novo período e o traballador afectado pasará a desfrutalas cando lle corresponda segundo as quendas, e non terá dereito á bolsa de vacacións se o novo período fixado correspondese dentro dos meses que dan dereito á percepción da dita bolsa. En caso contrario, se a baixa se producise durante o desfrute destas, estas seguirán correndo ata se cumpri-lo período correspondente.</p>
<p>Artigo 21º.-Control médico.</p>
<p>Os traballadores que fagan o seu traballo en lugares radioactivos ou infecciosos, terán dereito a realizar un control médico cada seis meses, de acordo coas</p>
<p>normas sanitarias vixentes. O resto dos traballadores terá dereito ó dito control, como mínimo, unha vez ó ano.</p>
<p>Artigo 22º.-Comisión paritaria.</p>
<p>Para a interpretación e cumprimento do pactado no presente convenio e, en xeral, para cantas cuestións se deriven da aplicación do presente convenio, establécese unha comisión paritaria que estará integrada polos mesmos asinantes do presente convenio.</p>
<p>Esta comisión paritaria reunirase no prazo de tres meses desde o asinamento do presente convenio, co fin de analiza-lo intrusismo existente no sector, que está a producir unha grave competencia desleal, con graves prexuízos, tanto para os traballadores coma para as empresas, instando ás autoridades pertinentes as accións legais que correspondan, así como para analizar e concretar aquelas cuestións que redunden en beneficio para o sector.</p>
<p>Artigo 23º.-Xubilación.</p>
<p>Todo traballador afectado polo presente convenio poderá solicita-la xubilación ós 64 anos, ó abeiro do disposto no Real decreto lei 14/1981, do 28 de agosto; neste suposto a empresa estará obrigada a contratar outro traballador perceptor de desemprego ou xove demandante de primero emprego a través dun contrato de idéntica natureza.</p>
<p>Artigo 24º.-Póliza de seguros.</p>
<p>As empresas comprendidas no ámbito de aplicación deste convenio establecerán para tódolos traballadores unha póliza de seguros de morte e invalidez por accidente de traballo que lles garanta ós seus traballadores: 2.500.000 pesetas en caso de morte e 3.200.000 pesetas en caso de invalidez permanente total, absoluta e gran invalidez.</p>
<p>Artigo 25º.-Incremento salarial.</p>
<p>Os salarios do presente convenio foron incrementados con respecto ós de 1998 nun 2,45 %.</p>
<p>Artigo 26º.-Período de proba.</p>
<p>Poderá concertarse por escrito un período de proba que en ningún caso poderá exceder de seis meses para os técnicos titulados, nin de tres meses para os demais traballadores, agás para os non cualificados. Neste caso, a duración máxima será de 15 días laborables.</p>
<p>Artigo 27º.-Axudas de custo.</p>
<p>Establécese un importe mínimo para as axudas de custo establecidas no artigo 42 da ordenanza, de 4.200 pesetas, cando se teña que comer ou pasa-la noite fóra da casa. De 3.150 pesetas cando se realicen as dúas comidas principais fóra do domicilio, e de 1.600 pesetas cando se realice unha soa comida. En todo caso, as ditas contías son mínimas e tamén poderá establecerse o sistema de gastos que se deben xustificar.</p>
<p>Artigo 28º.-Réxime disciplinario para o acoso sexual.</p>
<p>Todo comportamento ou situación que atente contra o respecto ou a intimidade e/ou contra a liberdade dos traballadores/as, conductas de acoso sexual, ver</p>
<p>bais ou físicas, serán conceptuadas como faltas moi graves, graves ou leves en función da repercusión do feito (*). Nos supostos en que se leve a cabo servíndose da súa relación xerárquica coa persoa e/ou persoas con contrato laboral non indefinido, a sanción aplicarase no seu grao máximo.</p>
<p>O comité de empresa, sección sindical ou representantes dos traballadores/as, e a dirección de persoal da empresa velarán polo dereito á intimidade cando así fose requirido.</p>
<p>(*) Dada a falta de normativa existente, poderá seguirse a descrición de sancións incluídas na Lei de infraccións e sancións pola orde social do 7 de abril de 1988.</p>
<p>Artigo 29º.-Empresas de traballo temporal.</p>
<p>Ós traballadores/as que sexan contratados a través dunha ETT para prestaren os seus servicios nas empresas usuarias de limpeza seralles de aplicación o presente convenio colectivo. Ó mesmo tempo, de tódolos contratos que faga a empresa usuaria nesta modalidade (a través da ETT) darase copia deste ó representante sindical, se o houber.</p>
<p>Artigo 30º.-Contratos para a formación.</p>
<p>Os contratos para a formación que veñen regulados no artigo 11 do Real decreto lexislativo 1/1995, do 24 de marzo do ET, terán unha duración mínima de seis meses e máxima de tres anos, de conformidade co sinalado na letra c) do nº 2º do mencionado artigo 11. En todo o demais, aplicarase o preceptuado na lexislación vixente na materia.</p>
<p>Artigo 31º.-Medidas de fomento do emprego e da contratación laboral.</p>
<p>O contrato de duración determinada da modalidade eventual por circunstancias da produccion, acumulación de tarefas ou exceso de pedido, regulado no artigo 15.1º b) do Estatuto dos traballadores, segundo a redacción dada pola Lei 63/1997, poderá ter unha duración máxima de 13 meses e medio dentro dun período de 18 meses.</p>
<p>Esta duración máxima será aplicable tanto ós novos contratos desta modalidade asinados a partir da entrada en vigor deste convenio, como ás prórrogas dos contratos de traballo vixente antes da entrada en vigor.</p>
<p>Disposicións xerais</p>
<p>Primeira.-Ámbalas partes acordan mante-lo texto da derrogada ordenanza de traballo como dereito supletorio para o non previsto no presente convenio.</p>
<p>Segunda.-As empresas afectadas por este convenio deberán ter un exemplar deste, así como a copia dos boletíns de cotización á Seguridade Social, no taboleiro de anuncios da empresa para coñecemento de tódolos traballadores, co fin de que constaten a súa situación laboral mensual.</p>
<p>Terceira.-As partes asinantes do presente convenio son a Asociación Provincial de Empresarios de Limpiezas de Edificios y Locales de Ourense e as centrais sindicais CC.OO, UGT e CIG, ámbalas partes con</p>
<p>capacidade legal suficiente e lexitimidade, de conformidade co disposto no real decreto lexislativo que aprobou o texto refundido do Estatuto dos traballadores.</p>
<p>Cuarta.-Ante a conveniencia de regula-lo sector e combate-la clandestinidade, as partes asinantes do presente convenio acordan que se reúna a comisión paritaria do convenio na primeira semana de xaneiro, abril, setembro e decembro de cada ano para trata-los temas relacionados co dito sector e toma-las medidas que, se é o caso, correspondan.</p>
<p>Quinta.-Co fin de evita-los problemas que poidan xurdir no momento de se producir unha subrogación, e no caso de xurdir algunha desavenencia derivada da subrogación, as partes asinantes do presente convenio acordan, no caso de xurdir, que ámbalas empresas afectadas se reunirán conxuntamente cun representante das organizacións sindicais asinantes do presente convenio e un representante da Confederación Empresarial de Ourense, co obxecto de tratar de aclara-la situación e soluciona-lo conflicto xurdido pola subrogación; levantarase acta da dita reunión, na que constará o acordo, o desacordo ou, se é o caso, a inasistencia dunha das partes.</p>
<p>Sexta.-Cláusula de submisión ó AGA.</p>
<p>Ante a importancia que poida ter para a resolución pacífica dos conflictos laborais, a elaboración dun acordo interprofesional galego sobre procedementos extraxudiciais de solución de conflictos colectivos de traballo (AGA), asinado entre a Confederación de Empresarios de Galicia (CEG) e as centrais sindicais CC.OO, UGT e CIG, as partes asinantes deste convenio, durante a súa vixencia, acordan someterse ás disposicións contidas no AGA nos propios termos nos que están formuladas.</p>
<p>Sétima.-Durante a vixencia deste convenio, a conversión en indefinidos daqueles contratos que se concertasen con carácter temporal ou por duración determinada, acolleranse ó disposto na letra b), parágrafo 2º da disposición adicional primeira da Lei 63/1997, do 26 de decembro, de medidas urxentes para a mellora do mercado e fomento da contratación indefinida, en virtude do cal estes contratos quedarán incluídos no réxime previsto para os contratos de fomento da contratación indefinida.</p>
<p>Oitava.-Ámbalas partes se comprometen a constituír en data inmediata e de entre os seus integrantes, unha comisión para o seguimento e aplicación no sector do Real decreto lexislativo 8/1997, do 16 de maio, norma reguladora para o fomento da contración indefinida. Esta comisión reunirase con carácter ordinario cada 4 meses, e con carácter extraordinario cada vez que unha das partes o solicite.</p>
<p>Disposicións derradeiras</p>
<p>No suposto de modificación dos textos da ordenanza laboral do 15-2-1975, texto refundido da Lei do Estatuto dos traballadores e a Lei 11/1985, do 2 de agosto, os aspectos non reflectidos neste convenio e contidos nas ditas leis pasarán a formar parte deste.</p>
<p>ANEXO</p>
<p>Táboa salarial</p>
<table><tbody><tr><td>Persoal directivo e técnico:</td><td></td></tr>
<tr><td>Subgrupo I: persoal directivo</td><td></td></tr>
<tr><td>Director</td><td>196.204 ptas.</td></tr>
<tr><td>Director comercial</td><td>177.370 ptas.</td></tr>
<tr><td>Director administrativo</td><td>177.370 ptas.</td></tr>
<tr><td>Xefe de persoal</td><td>177.370 ptas.</td></tr>
<tr><td>Xefe de compras</td><td>177.370 ptas.</td></tr>
<tr><td>Xefe de sección</td><td>177.370 ptas.</td></tr>
<tr><td>Subgrupo II: persoal titulado</td><td></td></tr>
<tr><td>Titulado de grao superior</td><td>145.258 ptas.</td></tr>
<tr><td>Titulado de grao medio</td><td>126.891 ptas.</td></tr>
<tr><td>Titulado Lab. o Profes.</td><td>108.898 ptas.</td></tr>
<tr><td>Administrativos ou administrativas:</td><td></td></tr>
<tr><td>Xefe de primeira</td><td>121.307 ptas.</td></tr>
<tr><td>Xefe de segunda</td><td>95.912 ptas.</td></tr>
<tr><td>Caixeiro</td><td>95.912 ptas.</td></tr>
<tr><td>Oficial de primeira</td><td>94.736 ptas.</td></tr>
<tr><td>Oficial de segunda</td><td>93.676 ptas.</td></tr>
<tr><td>Auxiliar</td><td>92.203 ptas.</td></tr>
<tr><td>Cobrador</td><td>91.797 ptas.</td></tr>
<tr><td>Mandos intermedios:</td><td></td></tr>
<tr><td>Encargado xeral</td><td>109.675 ptas.</td></tr>
<tr><td>Supervisor encargado de zona</td><td>95.256 ptas.</td></tr>
<tr><td>Supervisor encargado de sector</td><td>91.668 ptas.</td></tr>
<tr><td>Persoal subalterno:</td><td></td></tr>
<tr><td>Ordenanza</td><td>88.467 ptas.</td></tr>
<tr><td>Almacenista</td><td>88.467 ptas.</td></tr>
<tr><td>Listeiro</td><td>88.467 ptas.</td></tr>
<tr><td>Vixilante</td><td>88.467 ptas.</td></tr>
<tr><td>Mozo dos recados</td><td>63.541 ptas.</td></tr>
<tr><td>Persoal obreiro:</td><td></td></tr>
<tr><td>Especialista</td><td>2.987 ptas./día</td></tr>
<tr><td>Peón especializado</td><td>2.987 ptas./día</td></tr>
<tr><td>Limpadora</td><td>2.927 ptas./día</td></tr>
<tr><td>Peón</td><td>2.927 ptas./día</td></tr>
<tr><td>Axudante</td><td>2.927 ptas./día</td></tr>
<tr><td>Oficial de primeira de oficios varios</td><td>2.999 ptas./día</td></tr>
<tr><td>Encargado de grupo ou edificio</td><td>3.005 ptas./día</td></tr>
<tr><td>Responsable de equipo</td><td>2.950 ptas./día</td></tr>
<tr><td>Conductor limpador</td><td>2.950 ptas./día</td></tr>
<tr><td>Traballadores menores de 18 anos</td><td>SMI</td></tr>
</tbody></table>

