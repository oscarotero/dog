---
date: '2016-03-28'
id: O150-160316-0001
page: 10979
number: 58
agency: Escola Galega de Administración Pública
section: III. Outras disposicións.
title: >-
  RESOLUCIÓN do 14 de marzo de 2016 pola que se convocan unhas xornadas sobre os
  novos fondos europeos e a súa execución en España.
range: Resolución
url: >-
  https://www.xunta.gal/dog/Publicados/2016/20160328/AnuncioO150-160316-0001_gl.html
---
<p>Dentro do plan de actividades da Escola Galega de Administración Pública para o ano 2016 e de acordo coas funcións atribuídas pola Lei 4/1987, do 27 de maio, de creación da Escola, modificada pola Lei 10/1989, do 10 de xullo, convócanse unhas xornadas sobre os novos fondos europeos e a súa execución en España, conforme as seguintes bases:</p>
    <p>1. Obxectivos.</p>
    <p>Os fondos europeos constituíron sempre un instrumento de grande importancia para o desenvolvemento de políticas rexionais, sociais ou estruturais en Europa e en España. No ano 2013, o lexislador europeo aprobou o novo «paquete lexislativo» que regulará os fondos europeos para os próximos anos.</p>
    <p>O obxectivo destas xornadas é analizar, desde unha perspectiva pluridisciplinar (xurídica, técnica, administrativa e académica), non só o novo marco normativo europeo senón tamén a súa execución en España, abordando cuestións cruciais como a distribución de competencias entre as distintas administracións (europea, estatal ou autonómica), os obxectivos e prioridades temáticas de cada Fondo, os elementos comúns de xestión de todos eles ou a funcionalidade dos contratos administrativos e das subvencións como instrumentos de execución. Desta maneira as xornadas pretenden constituírse nun foro de análise e reflexión sobre os fondos europeos que permita aos distintos actores implicados (administracións, empregados públicos, beneficiarios, etc.) desenvolverse con seguridade no novo marco regulatorio e operativo.</p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>‒ Investir nas rexións: a política de cohesión reformada da UE 2014-2020.</p>
    <p>‒ Novos e permanentes retos para os Estados membros na xestión dos fondos europeos.</p>
    <p>‒ Os fondos europeos en España 2014-2020 (acordo de asociación e xestión compartida entre administracións).</p>
    <p>‒ O Fondo Europeo de Desenvolvemento Rexional.</p>
    <p>‒ O Fondo Social Europeo.</p>
    <p>‒ A implementación dos fondos no novo período de programación 2014-2020.</p>
    <p>‒ Programas e proxectos como marco político estratéxico dos fondos europeos.</p>
    <p>‒ Os contratos administrativos como instrumentos de execución dos fondos europeos.</p>
    <p>‒ As subvencións como instrumentos de execución dos fondos europeos.</p>
    <p>‒ Os fondos europeos en Galicia: período 2014-2020.</p>
    <p>3. Destinatarios.</p>
    <p>Empregados das administracións públicas de Galicia, tanto autonómica como local, das universidades do Sistema universitario de Galicia, persoal das entidades do sector público, xuristas, profesionais e persoas interesadas en xeral.</p>
    <p>4. Desenvolvemento.</p>
    <p>Lugar: EGAP, salón de actos, rúa Madrid, 2-4, Santiago de Compostela.</p>
    <p>Datas: 7 e 8 de abril de 2016.</p>
    <p>Horario: día 7, mañá e tarde; día 8, mañá.</p>
    <p>Duración: 12 horas lectivas.</p>
    <p>5. Número de prazas.</p>
    <p>Limitado pola capacidade do local.</p>
    <p>6. Inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP: https://egap.xunta.es/matricula/.</p>
    <p>O prazo para inscribirse estará aberto desde o día seguinte ao da publicación desta resolución no Diario Oficial de Galicia ata as 11.00 horas do 6 de abril de 2016.</p>
    <p>Poderá obterse calquera outra información, das 8.30 ás 14.30 horas, nos teléfonos: 981 54 62 41 - 981 54 62 39.</p>
    <p>7. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento destas xornadas, así como a facultade de cancelalas se o escaso número de solicitudes non xustificase a súa realización.</p>
    <p>8. Certificado de asistencia oficial.</p>
    <p>Ao final das xornadas entregarase un certificado de asistencia a aquelas persoas inscritas que tivesen participado asiduamente e sempre que a súa asistencia fose igual ou superior ao 90 % das horas lectivas programadas. Neste documento aparecerán, de forma expresa, o contido, a carga lectiva, a data, o lugar de realización das xornadas e o selo oficial da institución.</p>
    <p>Santiago de Compostela, 14 de marzo de 2016</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

