---
date: '2016-01-04'
id: C3K1-211215-0001
page: 44
number: 1
agency: Consellería de Sanidade
section: IV. Oposicións e concursos.
title: >-
  ORDE do 16 de decembro de 2015 pola que se anuncia a convocatoria pública para
  a provisión de postos de persoal directivo na estrutura organizativa da
  Xestión Integrada de Vigo.
range: Orde
url: >-
  https://www.xunta.gal/dog/Publicados/2016/20160104/AnuncioC3K1-211215-0001_gl.html
---
<p>De conformidade co establecido no artigo 121 da Lei 8/2008, do 10 de xullo, de saúde de Galicia (DOG núm. 143, do 24 de xullo), na disposición adicional primeira do Decreto 168/2010, do 7 de outubro, polo que se regula a estrutura organizativa de xestión integrada do Servizo Galego de Saúde (DOG núm. 199, do 15 de outubro), e nos artigos 59 e 60 do Decreto 206/2005, do 22 de xullo (DOG núm. 145, do 29 de xullo), de provisión de prazas de persoal estatutario do Servizo Galego de Saúde, e en uso das atribucións conferidas a esta consellería, </p>
    <h2>DISPOÑO:</h2>
    <p>Primeiro</p>
    <p>Anunciar a convocatoria para cubrir na estrutura organizativa da Xestión Integrada de Vigo, polo sistema de libre designación, os postos de traballo que se indican no anexo I.</p>
    <p>Segundo</p>
    <p>As retribucións fixas dos postos ofertados serán as que correspondan de acordo coa normativa vixente sobre confección de nóminas do persoal ao servizo da Administración autonómica. As retribucións variables serán percibidas en función do cumprimento dos obxectivos previamente pactados para cada posto directivo cos órganos competentes do Servizo Galego de Saúde.</p>
    <p>Terceiro</p>
    <p>As solicitudes para participar na presente convocatoria poderán presentarse no Rexistro Xeral dos servizos centrais e periféricos da Consellería de Sanidade e do Servizo Galego de Saúde, ou a través de calquera dos procedementos do artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de quince días hábiles contados a partir do seguinte ao da publicación desta orde no Diario Oficial de Galicia.</p>
    <p>Cuarto</p>
    <p>As persoas interesadas deberán presentar, xunto co modelo de solicitude do anexo II, un curriculum vitae. Dentro do prazo da convocatoria, ademais, deberán proceder a rexistrar no seu expediente electrónico persoal (Fides/expedient-e) os seus datos persoais, requisitos e méritos e acreditalos ante unha unidade de validación. O acceso ao expedient-e efectuarase a través da páxina web (www.sergas.es) na forma que se indica na Orde do 8 de maio de 2012, pola que se regula o contido, uso e acceso ao expediente electrónico dos profesionais do sistema público de saúde de Galicia (DOG núm. 92, do 15 de maio).</p>
    <p>Quinto</p>
    <p>A resolución desta convocatoria farase pública no Diario Oficial de Galicia e poderán declararse desertos os postos ofertados.</p>
    <p>Sexto</p>
    <p>Consonte os artigos 59 e 60 do citado Decreto 206/2005, o vínculo da persoa seleccionada formalizarase nun nomeamento de carácter administrativo para o persoal estatutario ou funcionario con vínculo de fixeza ao servizo de calquera Administración pública, pertencente ao grupo de clasificación que se corresponda co nivel académico que se require para cada posto directivo e que se especifica no anexo I. Noutro caso, nos supostos previstos nos citados artigos, a vinculación da persoa seleccionada poderá formalizarse mediante contrato laboral de alta dirección.</p>
    <p>Sétimo</p>
    <p>Contra esta orde, que pon fin á vía administrativa, poderá interporse recurso potestativo de reposición ante este mesmo órgano, no prazo dun mes contado a partir do día seguinte ao da súa publicación, de conformidade co establecido na Lei 30/1992, do 26 de novembro, de réxime xurídico das administracións públicas e do procedemento administrativo común, ou directamente recurso contencioso-administrativo, no prazo de dous meses contados desde a mesma data, ante o xulgado do contencioso-administrativo competente, segundo o establecido na Lei 29/1998, do 13 de xullo, reguladora da xurisdición contencioso-administrativa. </p>
    <p>Santiago de Compostela, 16 de decembro de 2015</p>
    <footer><p>Jesús Vázquez Almuíña<br>Conselleiro de Sanidade</p></footer>
    <h2>ANEXO I</h2>
    <p>Denominación do posto: director/a de Procesos Asistenciais.</p>
    <p>Titulación requirida: licenciado/a sanitario/a ou diplomado/a sanitario/a ou equivalente segundo o Espazo Europeo de Educación Superior.</p>
    <p>Localidade: Vigo.</p>
    <p>Denominación do posto: director/a de Procesos sen Ingreso e Urxencias.</p>
    <p>Titulación requirida: licenciado/a sanitario/a ou equivalente segundo o Espazo Europeo de Educación Superior.</p>
    <p>Localidade: Vigo.</p>
    <p>Denominación do posto: director/a de Procesos de Soporte.</p>
    <p>Titulación requirida: licenciado/a sanitario/a ou equivalente segundo o Espazo Europeo de Educación Superior.</p>
    <p>Localidade: Vigo.</p>
    <p>Denominación do posto: subdirector/a de Procesos Asistenciais da Área Médica.</p>
    <p>Titulación requirida: licenciado/a sanitario/a ou diplomado/a sanitario/a ou equivalente segundo o Espazo Europeo de Educación Superior.</p>
    <p>Localidade: Vigo.</p>
    <p>Denominación do posto: director/a de Recursos Humanos.</p>
    <p>Titulación requirida: licenciado/a universitario/a ou equivalente segundo o Espazo Europeo de Educación Superior.</p>
    <p>Localidade: Vigo.</p>

