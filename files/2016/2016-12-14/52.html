---
date: '2016-12-14'
id: G0181-251116-0002
page: 54616
number: 237
agency: Axencia Galega de Infraestruturas
section: VI. Anuncios. a) Administración autonómica.
title: >-
  RESOLUCIÓN do 21 de novembro de 2016, do Servizo da Delegación Provincial de
  Ourense, pola que se sinala a data para o levantamento das actas previas á
  ocupación dos bens e dereitos afectados polas obras de actuación fronte ao
  corremento de terra na estrada OU-533, entre os puntos quilométricos 48+160 e
  48+295, no concello de Petín (clave OU/16/235.02).
range: Resolución
url: >-
  https://www.xunta.gal/dog/Publicados/2016/20161214/AnuncioG0181-251116-0002_gl.html
---
<p>O artigo 28 do vixente Estatuto de autonomía de Galicia establece no seu número 2 a competencia da Comunidade Autónoma galega no desenvolvemento lexislativo e na execución da lexislación do Estado en materia de expropiación forzosa.</p>
    <p>O pasado mes de marzo de 2016 produciuse un corremento do noiro de desmonte na estrada OU-533, entre os puntos quilométricos 48+160 e 48+295, o que orixinou que o seu estado actual presente unhas características que poden xerar situacións de risco potencialmente perigosas para a seguridade viaria. Por todo isto, é necesario levar a cabo unhas actuacións de reforzo e contención de terras, así como definir os muros de coídos requiridos para evitar novos corrementos.</p>
    <p>A Consellería de Infraestruturas e Vivenda dá conta, no Consello da Xunta do 27 de outubro de 2016, da obra para reparar o noiro danado por desprendementos nos puntos quilométricos 48+160 e 48+295 da estrada OU-533, declarada de emerxencia pola Axencia Galega de Infraestruturas o pasado 14 de outubro de 2016.</p>
    <p>Con data do 27 de outubro de 2016, a Xunta de Galicia procedeu á declaración de utilidade pública e da urxente ocupación dos bens e dereitos afectados polas obras, declaradas de emerxencia, para a actuación fronte ao corremento de terra na estrada OU-533, entre os puntos quilométricos 48+160 e 48+295, clave OU/16/235.02, no concello de Petín, por Decreto 145/2016, publicado no Diario Oficial de Galicia do 11 de novembro de 2016.</p>
    <p>Na súa virtude, e en cumprimento do disposto nos artigos 52 da vixente Lei de expropiación forzosa, do 16 de decembro de 1954, e 56 e seguintes do regulamento para a súa aplicación, este servizo, en uso das facultades que lle confire o artigo 98 da mencionada lei, resolveu convocar os titulares de bens e dereitos afectados que figuran na relación exposta no taboleiro de anuncios do Concello de Petín para que comparezan no lugar, na data e na hora que se detallan a continuación, co fin de proceder ao levantamento das actas previas á ocupación, nas cales se recollerán os datos necesarios para determinar os dereitos afectados, o valor destes e os prexuízos determinantes da rápida ocupación, sen prexuízo de se trasladaren ao lugar dos predios, se o consideran necesario.</p>
    <p>Termo municipal de Petín.</p>
    <p>Lugar: Casa do Concello de Petín.</p>
    <p>Data: 13 de xaneiro de 2017, ás once horas.</p>
    <p>A relación de titulares, cos bens e dereitos afectados, así como o plano parcelario correspondente estarán expostos no Concello de Petín e no Servizo da Delegación Provincial da Axencia Galega de Infraestruturas de Ourense (r/ Sáenz Díez nº 1).</p>
    <p>Ao dito acto deberán acudir os titulares afectados, persoalmente ou ben representados pola persoa debidamente autorizada para actuar no seu nome, e xuntar os documentos acreditativos da súa titularidade, o documento nacional de identidade e o último recibo da contribución. Poderán facerse acompañar pola súa conta, se o consideran oportuno, dos seus peritos e notarios.</p>
    <p>Así mesmo, e no cumprimento do establecido nos artigos 17, 18 e 19 da Lei de expropiación forzosa e no 56 do regulamento da Lei de expropiación forzosa, ábrese información pública durante un prazo de quince días, contados a partir do seguinte ao da publicación da presente resolución e ata o momento do levantamento da acta previa correspondente, co fin de que os interesados poidan formular por escrito, ante o Servizo da Delegación Provincial da Axencia Galega de Infraestruturas de Ourense (r/ Sáenz Díez nº 1), as alegacións que consideren pertinentes para os efectos previstos na regulación referida.</p>
    <p>Ourense, 21 de novembro de 2016</p>
    <footer><p>Marcos Buide Pollán<br>Xefe do Servizo da Delegación Provincial de Ourense</p></footer>

