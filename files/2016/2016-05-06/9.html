---
date: '2016-05-06'
id: G0425-280416-0002
page: 16918
number: 86
agency: Consellería de Política Social
section: III. Outras disposicións.
title: >-
  EXTRACTO da Orde do 26 de abril de 2016 pola que se establecen as bases que
  rexerán a concesión de subvencións a entidades de iniciativa social para a
  promoción de actuacións de servizos sociais comunitarios e inclusión social e
  se procede á súa convocatoria para os anos 2016 e 2017 (cofinanciada
  parcialmente polo Fondo Social Europeo e polo Fondo Europeo de Desenvolvemento
  Rexional).
range: Orde
url: >-
  https://www.xunta.gal/dog/Publicados/2016/20160506/AnuncioG0425-280416-0002_gl.html
---
<p>BDNS (Identif.): 305155.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Beneficiarios</p>
    <p>Entidades de iniciativa social ás cales se refire o artigo 30 da Lei 13/2008, do 3 de decembro, sempre que reúnan os seguintes requisitos:</p>
    <p>a) Estar inscritas no Rexistro Único de Entidades Prestadoras de Servizos Sociais, regulado polo Decreto 254/2011, do 23 de decembro, polo que se regula o réxime de rexistro, autorización, acreditación e a inspección dos servizos sociais en Galicia.</p>
    <p>b) Carecer de ánimo de lucro. Para os efectos do Rexistro Único de Entidades Prestadoras de Servizos Sociais, consideraranse entidades privadas de iniciativa social aquelas organizacións non gobernamentais e institucións non gobernamentais que realicen actividades de servizos sociais sen de ánimo de lucro. Para estes efectos, acreditarase que non reparten beneficios; que, no caso de liquidación ou disolución, o seu patrimonio se destina a fins sociais, e que os membros do seu padroado e/ou órgano de goberno desenvolven a súa misión con carácter gratuíto, de conformidade co disposto nos seus estatutos e co disposto nos números 2, 5, 6 e 10 do artigo 3 da Lei 49/2002, do 23 de decembro, de réxime fiscal das entidades sen fins lucrativos e dos incentivos fiscais ao mecenado.</p>
    <p>c) Ter o seu domicilio social en Galicia ou delegación na Comunidade Autónoma.</p>
    <p>d) Non atoparse en ningunha das situacións establecidas no artigo 10 da Lei 9/2007, do 13 de xuño, de subvencións de Galicia. A acreditación de non estaren incursas nas ditas circunstancias realizarase mediante declaración responsable da persoa representante da entidade. </p>
    <p>e) Dedicarse, con carácter preferente, en concordancia cos seus estatutos, á realización de actuacións recollidas no artigo 1.</p>
    <p>Segundo. Finalidade</p>
    <p>Establecemento de subvencións ás entidades de iniciativa social que, de conformidade coa Lei 13/2008, do 3 de decembro, de servizos sociais de Galicia, levan a cabo a atención ás persoas nos centros de inclusión e emerxencia social e desenvolven programas e/ou prestan servizos na área de actuación dos servizos sociais comunitarios, de inclusión e, especificamente, da inclusión social e laboral da poboación inmigrante.</p>
    <p>Terceiro. Bases reguladoras</p>
    <p>Orde do 26 de abril de 2016 pola que se establecen as bases que rexerán a concesión de subvencións a entidades de iniciativa social para a promoción de actuacións de servizos sociais comunitarios e inclusión social e se procede á súa convocatoria para os anos 2016 e 2017 (cofinanciada parcialmente polo Fondo Social Europeo e polo Fondo Europeo de Desenvolvemento Rexional).</p>
    <p>Cuarto. Importe</p>
    <p>Oito millóns catrocentos trinta e cinco mil trescentos oito euros con oitenta e catro céntimos (8.435.308,84 €).</p>
    <p>Subvencións para o funcionamento de centros de inclusión e emerxencia social.</p>
    <p>a) Centros de acollida e inclusión: módulo de 6 € por cada persoa con atención básica por día e módulo de 40 € por cada persoa con atención especializada por día, cun límite máximo que se establece en 175.000,00 € por centro.</p>
    <p>b) Centros de día de inclusión social: módulo de 3 € por cada persoa que se atenda e día, cun límite máximo que se establece en 40.000,00 € por centro.</p>
    <p>c) Albergues: módulo de 5 € por cada persoa que se atenda e día, cun límite máximo que se establece en 40.000,00 € por centro.</p>
    <p>d) Comedores sociais: módulo de 3 € por cada persoa que se atenda e día, cun límite máximo que se establece en 100.000,00 € por centro.</p>
    <p>e) Centros de atención social continuada: módulo de 3 € por cada persoa que se atenda e día, cun límite máximo que se establece en 40.000,00 € por centro.</p>
    <p>Subvencións para programas:</p>
    <p>A contía máxima de axuda por actuación establécese nun importe de 35.000,00 €, salvo no caso de formación práctica non laboral en dependencias dunha empresa, que acadarán como límite máximo 4.000,00 €, e para accións formativas teórico-prácticas, que poderán ter un importe máximo de 16.000,00 € máis o importe que lles puider corresponder en concepto de bolsa, o cal non poderá superar o 25 % do importe total da acción formativa. </p>
    <p>Subvencións para o investimento de centros de inclusión e emerxencia social.</p>
    <p>Para os efectos de determinar o importe da subvención, atenderase ao orzamento presentado pola entidade solicitante, e non poderá superar o 80 % do orzamento total. </p>
    <p>En ningún caso o importe máximo da axuda que se conceda superará o importe de 150.000,00 €.</p>
    <p>Quinto. Prazo de presentación de solicitudes</p>
    <p>Un mes contado a partir do día seguinte ao da publicación desta orde no <em>Diario Oficial de Galicia</em>. Entenderase como último día do prazo o correspondente ao mesmo ordinal do día da publicación. Se o último día do prazo for inhábil, entenderase prorrogado ao primeiro día hábil seguinte e, se no mes de vencemento non houber día equivalente ao inicial do cómputo, entenderase que o prazo expira o último día do mes.</p>
    <p>Santiago de Compostela, 26 de abril de 2016</p>
    <footer><p>José Manuel Rey Varela<br>Conselleiro de Política Social</p></footer>

