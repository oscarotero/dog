---
date: '2016-04-01'
id: G0424-030316-0012
page: 11798
number: 62
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 19 de febreiro de 2016, da Xefatura Territorial da Coruña, pola
  que se somete a información pública a declaración de utilidade pública en
  concreto, coa necesidade de urxente ocupación que iso implica, do proxecto de
  repotenciación do parque eólico de Malpica de Bergantiños, nos concellos de
  Malpica de Bergantiños e Ponteceso (expediente IN661A 2014/1-1).
range: Resolución
url: >-
  https://www.xunta.gal/dog/Publicados/2016/20160401/AnuncioG0424-030316-0012_gl.html
---
<p>Mediante a Resolución do 8 de setembro de 2015, a Xefatura Territorial da Consellería de Economía, Emprego e Industria da Coruña someteu a información pública a solicitude de autorización administrativa, a aprobación do proxecto sectorial de incidencia supramunicipal e o estudo de impacto ambiental do proxecto de repotenciación do parque eólico de Malpica de Bergantiños, nos concellos de Malpica de Bergantiños e Ponteceso na provincia da Coruña (DOG núm. 198, do 16 de outubro). Na dita resolución recóllense as características técnicas desta repotenciación.</p>
    <p>O 11 de novembro de 2015, a empresa promotora Parque Eólico Malpica, S.A. (Pemalsa) presentou a solicitude de declaración de utilidade pública das instalacións relacionadas con este proxecto de repotenciación.</p>
    <p>En cumprimento do disposto na Lei 24/2013, do 26 de decembro, do sector eléctrico; no Decreto 138/2010, do 5 de agosto, polo que se establece o procedemento e as condicións técnico-administrativas para a obtención das autorizacións de proxectos de repotenciación de parques eólicos existentes na Comunidade Autónoma de Galicia; na Lei 8/2009, do 22 de decembro, pola que se regula o aproveitamento eólico de Galicia e se crean o canon eólico e o Fondo de Compensación Ambiental; no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, sométese a información pública:</p>
    <p>A declaración de utilidade pública, en concreto, coa necesidade de urxente ocupación que iso implica.</p>
    <p>Esta declaración de utilidade pública levará implícita, de acordo co artigo 56 da Lei 24/2013, do 26 de decembro, do sector eléctrico, a necesidade da urxente ocupación para os efectos da expropiación forzosa dos bens e dereitos afectados necesarios para o establecemento destas instalacións.</p>
    <p>O que se fai público para o coñecemento xeral dos propietarios dos predios que figuran no anexo I a esta resolución, así como das persoas que, sendo titulares de dereitos reais ou intereses económicos sobre os bens afectados, fosen omitidos, para que poidan examinar o expediente, na Xefatura Territorial da Consellería de Economía, Emprego e Industria da Coruña, sita na rúa Vicente Ferrer, nº 2, 2º andar, 15071 A Coruña, e presentar as súas alegacións no prazo de trinta días, que comezará contando a partir do día seguinte ao da última publicación da presente resolución ou a partir da correspondente notificación individual aos afectados.</p>
    <p>Igualmente, e como consecuencia desta repotenciación, os predios indicados no anexo II a esta resolución e que foron no seu momento obxecto de expropiación resultan agora desafectados, polo que as persoas titulares deses predios serán debidamente notificadas da dita desafección.</p>
    <p>A Coruña, 19 de febreiro de 2016</p>
    <footer><p>Isidoro Martínez Arca<br>Xefe territorial da Coruña</p></footer>

