---
date: '2016-09-09'
id: G0426-180816-0003
page: 39678
number: 172
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 11 de agosto de 2016, do Xurado Provincial de Clasificación de
  Montes Veciñais en Man Común de Ourense, polo que se publica o acordo do 20 de
  xullo de 2016 relativo á revisión do esbozo do monte veciñal en man común
  Lagoa de Antela, pertencente aos veciños da parroquia de Sandiás, no concello
  de Sandiás.
range: Anuncio
url: >-
  https://www.xunta.gal/dog/Publicados/2016/20160909/AnuncioG0426-180816-0003_gl.html
---
<p>O Xurado Provincial de Montes Veciñais en Man Común adoptou o seguinte acordo, baseándose nos feitos e consideracións legais que a seguir se expoñen:</p>
    <p>«Feitos.</p>
    <p>Primeiro. Con data do 16 de marzo de 2016 o Xurado Provincial de Montes Veciñais en Man Común de Ourense acordou a revisión do expediente de clasificación do monte veciñal en man común Lagoa de Antela co obxecto de levar a cabo unha delimitación precisa dos terreos incluídos nel.</p>
    <p>Con base no citado acordo e tendo en conta as previsións recollidas na disposición transitoria décimo terceira da Lei 7/2012, do 28 de xuño, de montes de Galicia, o Xurado solicitou ao Servizo de Montes unha proposta coa revisión e elaboración da cartografía actualizada do monte veciñal en man común.</p>
    <p>Segundo. A citada proposta foi elaborada polo Servizo de Montes con data do 22 de xuño de 2016, de acordo cos seguintes aspectos:</p>
    <p>Monte: Lagoa de Antela.</p>
    <p>Superficie: 169,84.</p>
    <p>Os seus límites son:</p>
    <p>Norte: MVMC Corga, pertencente aos veciños da parroquia de Piñeira de Arcos, no concello de Sandiás.</p>
    <p>Leste e sur: zona afectada pola expropiación realizada polo Instituto Nacional de Colonización.</p>
    <p>Oeste: parcelas catastrais incluídas na zona de concentración parcelaria Sandiás-Piñeira de Arcos.</p>
    <p>Para a realización da proposta estableceuse o límite co MVMC Corga de acordo cos datos existentes na sección provincial do Rexistro de Montes Veciñais en Man Común. Non obstante, o procedemento de deslindamento deberá realizarse de acordo co establecido no artigo 53 da Lei 7/2012.</p>
    <p>O monte veciñal estaría integrado, así mesmo, pola parcela 9 do polígono 74, comprendida na descrición do monte que consta na inscrición do Rexistro da Propiedade de Xinzo de Limia.</p>
    <p>Consideracións legais e técnicas:</p>
    <p>Primeiro. A Lei 7/2012, do 28 de xuño, de montes de Galicia, na súa disposición transitoria décimo terceira, establece o procedemento de revisión de esbozos de montes veciñais en man común.</p>
    <p>De acordo con ela, os esbozos de montes veciñais integrados nun expediente que, pola súa antigüidade, non reúnan as características de fiabilidade e precisión que exixen as novas técnicas topográficas poderán ser obxecto de revisión e axustarase e completarase con aqueles datos e documentos que se consideren necesarios, en particular, os requiridos para a súa inmatriculación no Rexistro da Propiedade.</p>
    <p>De acordo cos feitos e fundamentos de dereito expostos, o Xurado Provincial de Montes Veciñais en Man Común, de acordo coa proposta do Servizo de Montes do 22 de xuño de 2016, acordou por unanimidade o día 20 de xullo de 2016:</p>
    <p>Aprobar a proposta de revisión da descrición do monte veciñal en man común Lagoa de Antela, clasificado a favor dos veciños da parroquia de Sandiás, no concello de Sandiás».</p>
    <p>Ourense, 11 de agosto de 2016</p>
    <footer><p>Yago Borrajo Sánchez<br>Presidente do Xurado Provincial de Clasificación<br>de Montes Veciñais en Man Común de Ourense</p></footer>

