---
date: '2016-09-09'
id: G0426-020916-0002
page: 39609
number: 172
agency: Consellería do Medio Rural
section: III. Outras disposicións.
title: >-
  ORDE do 2 de setembro de 2016 pola que se modifica a Orde do 23 de decembro de
  2015 (Diario Oficial de Galicia do 29 de decembro) pola que se convocan as
  axudas para apoio aos investimentos nas explotacións agrícolas, para a
  creación de empresas para os agricultores mozos e para a creación de empresas
  para o desenvolvemento de pequenas explotacións, cofinanciadas co Fondo
  Europeo Agrícola de Desenvolvemento Rural (Feader), no marco do Programa de
  desenvolvemento rural (PDR) de Galicia 2014-2020.
range: Orde
url: >-
  https://www.xunta.gal/dog/Publicados/2016/20160909/AnuncioG0426-020916-0002_gl.html
---
<p>Mediante Orde do 23 de decembro de 2015 (DOG do 29 de decembro), aprobouse a convocatoria, por trámite anticipado para o ano 2016, das axudas para apoio aos investimentos nas explotacións agrícolas, para a creación de empresas para os agricultores mozos e para a creación de empresas para o desenvolvemento de pequenas explotacións, cofinanciadas co Fondo Europeo Agrícola de Desenvolvemento Rural (Feader), no marco do Programa de desenvolvemento rural (PDR) de Galicia 2014-2020.</p>
    <p>Con posterioridade, concretamente o 19 de febreiro de 2016, publicouse a Lei 2/2016, do 10 de febreiro, do solo de Galicia. Esta lei derrogou a Lei 9/2002, do 30 de decembro, de ordenación urbanística e protección do medio rural de Galicia (Louga), e engadiu novas regulamentacións respecto da Lei do solo de 2002.</p>
    <p>Así, a título de exemplo, a Lei 9/2002, do 30 de decembro, na súa disposición transitoria décimo primeira, prevía, tanto para solo rústico como para solo de núcleo rural, a posibilidade de reconstrución, rehabilitación e ampliación das construcións e instalacións de apoio á actividade agropecuaria e serradoiros existentes con anterioridade á devandita lei, aínda que non estivesen amparadas pola correspondente licenza municipal.</p>
    <p>Coa entrada en vigor da Lei 2/2016, do 10 de febreiro, esta posibilidade só se prevé expresamente para as construcións que se vaian realizar en solo rústico.</p>
    <p>Agora, a disposición transitoria cuarta da Lei 2/2016, do 10 de febreiro, establece o réxime transitorio relativo ás explotacións agrícolas e gandeiras existentes no 1 de xaneiro de 2003, limitando a súa aplicación ao solo rústico, por canto este solo é o que constitúe o obxecto do interese autonómico e que, en consecuencia, debe ser regulado de xeito global para toda a Comunidade Autónoma; mentres que, pola contra, a regulación do solo de núcleo rural entra dentro das competencias propias de cada concello, e debe, daquela, formar parte das determinacións propias dos plans xerais, en coherencia co estudo pormenorizado que se conteña no seu modelo de asentamento poboacional.</p>
    <p>Con posterioridade publicouse a Instrución 1/2016, do 29 de abril, sobre o réxime aplicable ás explotacións e instalacións de apoio á actividade agropecuaria existentes no momento da entrada en vigor da Lei 9/2002, na cal se deixa claro, no caso das explotacións existentes no solo de núcleo rural, que será o concello, na súa competencia exclusiva para a formulación do planeamento, o que determine as condicións de ampliación das edificacións vinculadas ás actividades agropecuarias. </p>
    <p>Os planeamentos municipais que incorporan na súa ordenanza de solo de núcleo rural determinacións similares ás recollidas na disposición transitoria 11ª da Louga manterán a súa plena vixencia por canto acadan a consideración de normativa municipal propia. </p>
    <p>É por iso que nos casos dos concellos en que non se recollan estas determinacións, os concellos terán que modificar os seus planeamentos.</p>
    <p>Cando se aprobou a liña de axudas mencionada non se preveu a entrada en vigor da nova Lei 2/2016, do 10 de febreiro, polo que a súa aplicación comporta cambios nesta situación respecto dos títulos administrativos habilitantes que teñen que presentar os beneficiarios das axudas e o artigo 7 indicaba que as obras e construcións que precisen da correspondente licenza municipal deberán contar con ela, de acordo co establecido na normativa urbanística. Para iso, deberían presentar a licenza municipal, como máis tarde, antes da aprobación. Establecíase o mesmo prazo para o caso de investimentos que deben contar con calquera outro permiso administrativo, de acordo coa correspondente normativa sectorial. O non cumprimento destes requisitos suporía a denegación da axuda.</p>
    <p>Porén, como queira que debido á entrada en vigor da Lei 2/2016, do 10 de febreiro, non todos os concellos poden estar na mesma disposición para outorgar as licenzas solicitadas, cómpre, nos casos que proceda, condicionar a resolución á presentación do oportuno título administrativo municipal no prazo que na propia resolución se indique, polo que cómpre modificar a orde no sentido de posibilitar que se dite unha resolución condicionada á presentación da antedita documentación.</p>
    <p>En consecuencia, de acordo co disposto no artigo 30.I.1 do Estatuto de autonomía de Galicia e en uso das competencias que me confire a Lei 1/1983, do 22 de febreiro, de normas reguladoras da Xunta de Galicia e da súa Presidencia,</p>
    <h2>DISPOÑO:</h2>
    <p>Artigo único. Modificación da Orde do 23 de decembro de 2015 (DOG do 29 de decembro) pola que se convocan as axudas para apoio aos investimentos nas explotacións agrícolas, para a creación de empresas para os agricultores mozos e para a creación de empresas para o desenvolvemento de pequenas explotacións, cofinanciadas co Fondo Europeo Agrícola de Desenvolvemento Rural (Feader), no marco do Programa de desenvolvemento rural (PDR) de Galicia 2014-2020</p>
    <p>O artigo 7 da Orde do 23 de decembro de 2015 (DOG do 29 de decembro) pola que se convocan as axudas para apoio aos investimentos nas explotacións agrícolas, para a creación de empresas para os agricultores mozos e para a creación de empresas para o desenvolvemento de pequenas explotacións, cofinanciadas co Fondo Europeo Agrícola de Desenvolvemento Rural (Feader), no marco do Programa de desenvolvemento rural (PDR) de Galicia 2014-2020, queda redactado como segue:</p>
    <p>«Artigo 7. Presentación dos permisos administrativos</p>
    <p>Para esta convocatoria, as obras e construcións que precisen da correspondente licenza municipal deberán contar con ela, de acordo co establecido na normativa urbanística. Para iso deberán presentar a licenza municipal, como máis tarde, o 15 de outubro de 2016. Establécese o mesmo prazo para o caso de investimentos que deban contar con calquera outro permiso administrativo, de acordo coa correspondente normativa sectorial. O non cumprimento destes requisitos suporá a denegación da axuda.</p>
    <p>Nos casos en que, como consecuencia da entrada en vigor da Lei 2/2016, do 10 de febreiro, do solo de Galicia, non sexa posible a presentación do correspondente título habilitante municipal, esta circunstancia acreditarase mediante informe técnico municipal. Este informe tamén verificará o cumprimento dos restantes requisitos necesarios para obter o devandito título. O dito informe presentarase no prazo sinalado no punto anterior, para os efectos de que se dite a oportuna resolución condicionada á súa obtención no prazo que se sinale nela, na cal tamén se indicarán os novos prazos que terán que ser cumpridos polo beneficiario».</p>
    <p>Disposición derradeira única. Produción de efectos</p>
    <p>Esta orde producirá efectos o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 2 de setembro de 2016</p>
    <footer><p>Ángeles Vázquez Mejuto<br>Conselleira do Medio Rural</p></footer>

