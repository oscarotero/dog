---
date: '2016-09-09'
id: G0244-060916-0001
page: 39599
number: 172
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 31 de agosto de 2016 pola que se modifica un dos ficheiros creados na
  Orde do 1 de decembro de 2010 pola que se regulan os ficheiros de datos de
  carácter persoal existentes nesta consellería.
range: Orde
url: >-
  https://www.xunta.gal/dog/Publicados/2016/20160909/AnuncioG0244-060916-0001_gl.html
---
<p>A Lei orgánica 15/1999, do 13 de decembro, de protección de datos de carácter persoal (BOE núm. 298, do 14 de decembro), regula o tratamento de datos de carácter persoal rexistrados en soportes físicos que os fagan susceptibles de tratamento, así como toda modalidade de uso posterior destes datos polos sectores público e privado. A finalidade desta regulación é garantir e protexer as liberdades públicas e os dereitos fundamentais das persoas físicas e, especialmente, a súa honra e intimidade persoal e familiar.</p>
    <p>No artigo 20 da devandita lei disponse que a creación, modificación ou supresión dos ficheiros das administracións públicas só se poderá facer por medio de disposición xeral publicada no BOE ou diario oficial correspondente, e no seu punto segundo establécense as indicacións concretas que deben constar nas disposicións de creación e modificación daqueles.</p>
    <p>Para dar cumprimento a este precepto publicouse a Orde do 1 de decembro de 2010 pola que se regulan os ficheiros de datos de carácter persoal existentes na Consellería de Presidencia, Administracións Públicas e Xustiza. A evolución da actividade administrativa supuxo a modificación do ficheiro que se detalla no anexo da presente orde, o que obriga, conforme a citada Lei orgánica 15/1999, do 13 de decembro, de protección de datos de carácter persoal, á modificación da Orde do 1 de decembro de 2010. O ficheiro cuxa modificación se efectúa mediante a presente orde xa foi obxecto de modificación por medio da Orde do 7 de xaneiro de 2011 pola que se modifica a Orde do 1 de decembro de 2010 pola que se regulan os ficheiros de datos de carácter persoal existentes na Consellería de Presidencia, Administracións Públicas e Xustiza. </p>
    <p>En consecuencia, e en virtude das facultades que me confire o artigo 34.6 da Lei 1/1983, do 22 de febreiro, reguladora da Xunta e da súa Presidencia, modificada pola Lei 11/1988, do 20 de outubro,</p>
    <p>DISPOÑO:</p>
    <p>Artigo 1. <em>Obxecto</em></p>
    <p>Mediante a presente orde da Vicepresidencia e Consellería de Presidencia, Administracións Públicas e Xustiza modifícase o ficheiro de carácter persoal denominado Imelga, segundo se especifica no anexo.</p>
    <p>Artigo 2. <em>Contido</em></p>
    <p>A información exixida para as disposicións de modificación de ficheiros no artigo 20 da Lei orgánica 15/1999, do 13 de decembro, de protección de datos de carácter persoal, e mais no artigo 54 do seu regulamento asociado, aprobado polo Real decreto 1720/2007, do 21 de decembro, está contida no anexo desta orde.</p>
    <p>Artigo 3. <em>Finalidade e uso do ficheiro</em></p>
    <p>Os datos de carácter persoal incluídos no ficheiro da Consellería de Presidencia, Administracións Públicas e Xustiza modificado por esta resolución só serán utilizados para os fins expresamente previstos e declarados no anexo, e polo persoal debidamente autorizado.</p>
    <p>Artigo 4. <em>Cesión de datos</em></p>
    <p>Os datos só poderán ser cedidos nos supostos expresamente previstos pola lei e nos detallados no anexo. No suposto de cesión de datos ás administracións públicas, haberá que aterse ao disposto na normativa vixente respecto a esta materia.</p>
    <p>Artigo 5. <em>Órgano responsable do ficheiro</em></p>
    <p>A responsabilidade sobre o ficheiro modificado por esta orde correspóndelle á Vicepresidencia e Consellería de Presidencia, Administracións Públicas e Xustiza. No anexo detállase a unidade ante a que se exercerán os dereitos de acceso, rectificación, cancelación e oposición dos datos que constan no ficheiro.</p>
    <p>Artigo 6. <em>Nivel de protección e medidas de seguridade</em></p>
    <p>O ficheiro modificado por esta orde atópase clasificado atendendo ao disposto nos artigos 80 e seguintes do Real decreto 1720/2007, do 21 de decembro. No anexo aparece a clasificación (nivel básico, medio ou alto) do dito ficheiro.</p>
    <p>A persoa titular do órgano responsable deste ficheiro adoptará as medidas técnicas, de xestión e organización que sexan necesarias para asegurar a confidencialidade e integridade dos datos, así como as conducentes a facer efectivas as garantías, obrigas e dereitos recoñecidos na Lei orgánica 15/1999 e nas súas normas de desenvolvemento.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 31 de agosto de 2016</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>
    <h2>ANEXO<br>Modificación dun ficheiro responsabilidade da Vicepresidencia e Consellería de Presidencia, Administracións Públicas e Xustiza</h2>
    <table>
     <tbody>
      <tr>
       <td>Denominación do ficheiro</td>
       <td>Imelga</td>
      </tr>
      <tr>
       <td>Descrición da súa finalidade e usos previstos</td>
       <td>Xestión da información do Instituto de Medicina Legal de Galicia (Imelga)</td>
      </tr>
      <tr>
       <td>Colectivos sobre os que se pretende obter datos ou que resulten obrigados a subministralos</td>
       <td>Cidadanía involucrada en procedementos xudiciais que precisan a asistencia dunha proba pericial médico-forense
        Persoal sanitario involucrado no tratamento dos/as pacientes (persoal do Imelga, de centros médicos públicos e privados)
        Particulares e entidades aseguradoras e cidadanía que soliciten proba pericial médico- forense</td>
      </tr>
      <tr>
       <td>Procedemento de recollida de datos</td>
       <td>Formularios en papel e electrónicos</td>
      </tr>
      <tr>
       <td>Procedencia dos datos</td>
       <td>A propia persoa interesada ou quen exerza a súa representación legal
        Outras persoas físicas (profesionais da medicina, representantes procesuais da persoa interesada)
        Entidades privadas (centros médicos, mutuas...)
        Administracións públicas (órganos da Administración de xustiza, forzas e corpos de seguridade do Estado, rede sanitaria pública, Universidade de Santiago de Compostela)</td>
      </tr>
      <tr>
       <td>Estrutura básica do ficheiro
        Tipos de datos de carácter persoal (categorías de datos)</td>
       <td>Datos de carácter identificativo: NIF/DNI, nome e apelidos, enderezo, teléfono, marcas físicas, número da Seguridade Social/mutualidade, imaxe/voz
        Datos de carácter persoal: datos de familia, data de nacemento, idade, sexo, características físicas ou antropométricas
        Datos académicos e profesionais: formación, titulación
        Datos relativos á comisión de infraccións: infraccións penais, infraccións administrativas
        Datos de circunstancias sociais: afeccións e estilo de vida
        Datos especialmente protexidos: saúde, vida sexual, violencia de xénero, orixe racial ou étnica, relixión ou crenzas
        Detalles do emprego
        Datos económicos, financeiros e de seguros</td>
      </tr>
      <tr>
       <td>Sistema de tratamento</td>
       <td>Mixto</td>
      </tr>
      <tr>
       <td>Comunicacións ou cesións de datos</td>
       <td>Consellerías e entidades instrumentais da Xunta de Galicia 
        Ministerios e organismos públicos vinculados á Administración xeral do Estado 
        Consellerías e organismos públicos vinculados a outras comunidades autónomas
        Órganos xudiciais
        Aseguradoras</td>
      </tr>
      <tr>
       <td>Transferencias internacionais de datos a terceiros países</td>
       <td>Xulgados e forensías doutros países, a través das comisións rogatorias</td>
      </tr>
      <tr>
       <td>Órgano responsable do ficheiro</td>
       <td>Vicepresidencia e Consellería de Presidencia, Administracións Públicas e Xustiza/ Secretaría Xeral Técnica</td>
      </tr>
      <tr>
       <td>Servizos ou unidades ante os cales poden exercer os dereitos de acceso, rectificación, cancelación e oposición</td>
       <td>Vicepresidencia e Consellería de Presidencia, Administracións Públicas e Xustiza/ Secretaría Xeral Técnica
        Edificio Administrativo de San Caetano
        San Caetano, s/n,
        15781 Santiago de Compostela (A Coruña)</td>
      </tr>
      <tr>
       <td>Nivel do ficheiro</td>
       <td>Alto</td>
      </tr>
     </tbody>
    </table>

