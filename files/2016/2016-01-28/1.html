---
date: '2016-01-28'
id: G0424-210116-0011
page: 3103
number: 18
agency: 'Consellería de Economía, Emprego e Industria'
section: I. Disposicións xerais.
title: >-
  ORDE do 14 de xaneiro de 2016 pola que se crea a oficina Doing Business en
  Galicia e se dá publicidade aos modelos de propostas para a mellora da
  regulación económica e de comunicación de obstáculos e barreiras á actividade
  empresarial.
range: Orde
url: >-
  https://www.xunta.gal/dog/Publicados/2016/20160128/AnuncioG0424-210116-0011_gl.html
---
<p>A Lei 9/2013, do 19 de decembro, do emprendemento e da competitividade económica de Galicia, establece entre as súas finalidades e obxectivos a necesidade de que as administracións públicas traballen medidas concretas para fomentar o emprendemento e apoiar as persoas emprendedoras como axentes dinamizadores da economía en Galicia como consecuencia do alto grao de representatividade das pequenas e medianas empresas, determinantes do crecemento económico e soporte para a creación de emprego. Así mesmo, establece que o contexto de incerteza actual require, máis que nunca, unha xestión eficaz e eficiente dos recursos públicos, creando ámbitos favorables que aceleren e consoliden a actividade emprendedora.</p>
    <p>A lei xa estableceu un réxime xurídico único do exercicio de actividades en Galicia, eliminando de maneira plena e efectiva a licenza de apertura previa á instalación e ao comezo da actividade (licenzas de actividade ou instalación e de apertura ou funcionamento). </p>
    <p>Por outra banda, a Lei 20/2013, do 9 de decembro, de garantía da unidade de mercado, garante o principio de unidade de mercado no territorio nacional e, en particular, garante a integridade da orde económica e facilita o aproveitamento de economías de escala e alcance do mercado mediante o libre acceso, exercicio e a expansión das actividades económicas en todo o territorio nacional garantindo a súa adecuada supervisión. A través da rede de puntos de contacto creada pola lei, garántese a eliminación de barreiras á unidade de mercado que, tal e como sinala o seu preámbulo, poden eliminarse tamén adoptando criterios de boa regulación económica.</p>
    <p>É preciso continuar a mellora e reforma na regulación que afecta as empresas de xeito que se eliminen trabas, duplicidades e restricións e se establezan medidas que favorezan a actividade empresarial e se dea cumprimento aos principios de boa regulación que se exixen e conteñen tanto na Lei do emprendemento e da competitividade económica de Galicia como na Lei de garantía de unidade de mercado. </p>
    <p>Nese sentido, a Consellería de Economía, Emprego e Industria participa co Ministerio de Economía e Competitividade a través do ICEX e as institucións internacionais no Proxecto <em>Doing Business</em> do Grupo Banco Mundial para a recopilación e a análise dos datos cuantitativos para obter indicadores que permitan comparar os trámites e os tempos nas distintas fases de vida das empresas. Cómpre que os cidadáns poidan efectuar propostas e suxestións para a boa regulación e poñer en coñecemento da Administración autonómica os obstáculos regulatorios á actividade empresarial de xeito que o órgano competente reciba a información e modifique ou propoña as modificacións precisas.</p>
    <p>De conformidade co Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria (DOG núm. 232, do 4 de decembro), a Consellería de Economía, Emprego e Industria é o órgano superior da Administración xeral da Comunidade Autónoma de Galicia ao cal lle corresponde, entre outras, o exercicio das competencias e funcións nos ámbitos da promoción e dinamización da economía, investigación, desenvolvemento e innovación, industria, comercio interior e comercio exterior. A Secretaría Xeral Técnica da Consellería de Economía, Emprego e Industria é o punto de contacto da Comunidade Autónoma en materia de garantía de unidade de mercado, polo que debe tamén actuar como oficina do proxecto <em>Doing Business</em> e recibir a información dos emprendedores relativa á mellora da regulación económica.</p>
    <p>En virtude do exposto,</p>
    <h2>DISPOÑO:</h2>
    <p>Primeiro. A Secretaría Xeral Técnica da Consellería de Economía, Emprego e Industria, autoridade designada pola Comunidade Autónoma como punto de contacto para a unidade de mercado, actuará como oficina do proxecto <em>Doing Business</em> en Galicia.</p>
    <p>Segundo. Dar publicidade aos modelos de proposta para a mellora da regulación económica e de comunicación de obstáculos e barreiras á competitividade económica, que figuran como anexos I e II desta orde.</p>
    <p>Terceiro. Informar que a oficina <em>Doing Business</em> en Galicia, así como os modelos estarán dispoñibles na páxina web da Consellería de Economía, Emprego e Industria.</p>
    <p>Cuarto. A presentación das solicitudes realizarase unicamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.es, de conformidade co establecido nos artigos 27.6 da Lei 11/2007, do 22 de xuño, de acceso electrónico dos cidadáns aos servizos públicos, e 24.2 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede electrónica da Xunta de Galicia.</p>
    <p>No suposto de que o solicitante ou o representante non autoricen a Consellería de Economía, Emprego e Industria a consultar os datos de identidade da persoa, deberán presentar copia do DNI/NIE.</p>
    <p>Quinto. Notificaranse ás persoas interesadas as resolucións e actos administrativos que afecten os seus dereitos e intereses, nos termos previstos na Lei 30/1992, do 26 de novembro, de réxime xurídico das administracións públicas e do procedemento administrativo común, na Lei 11/2007, do 22 de xuño, de acceso electrónico dos cidadáns aos servizos públicos, e no Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>As notificacións electrónicas só poderán practicarse cando así o manifeste expresamente a persoa destinataria ou despois da aceptación da proposta do correspondente órgano ou organismo público.</p>
    <p>As notificacións electrónicas realizaranse mediante a plataforma de notificación electrónica dispoñible a través da sede electrónica da Xunta de Galicia (https://sede.xunta.es). De acordo co artigo 25 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes, o sistema de notificación permitirá acreditar a data e a hora en que se produza a posta á disposición da persoa interesada do acto obxecto de notificación, así como a de acceso ao seu contido, momento a partir do cal a notificación se entenderá practicada para todos os efectos legais. Sen prexuízo do anterior, a Administración xeral e do sector público autonómico de Galicia poderá remitir ás persoas interesadas avisos da posta á disposición das notificacións, mediante correo electrónico dirixido ás contas de correo que consten nas solicitudes para efectos de notificación. Estes avisos non terán, en ningún caso, efectos de notificación practicada.</p>
    <p>Se transcorren dez días naturais desde a posta á disposición dunha notificación electrónica sen que se accedese ao seu contido, entenderase que a notificación foi rexeitada e terase por efectuado o trámite seguíndose o procedemento, salvo que de oficio ou por instancia da persoa destinataria se comprobe a imposibilidade técnica ou material do acceso.</p>
    <p>Se a notificación electrónica non foi posible por problemas técnicos, a Administración xeral e do sector público autonómico de Galicia practicará a notificación polos medios previstos no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Sexto. A tramitación do procedemento require a incorporación de datos en poder das administracións públicas. Polo tanto, os modelos de solicitude incluirán autorizacións expresas ao órgano xestor para realizar as comprobacións oportunas que acrediten a veracidade dos datos. No caso de que non se autorice o órgano xestor para realizar esta operación, deberán achegarse os documentos comprobantes dos datos, nos termos exixidos polas normas reguladoras do procedemento.</p>
    <p>Sétimo. De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autorizan as persoas interesadas mediante a presentación de solicitudes, serán incluídos nun ficheiro denominado «Relacións administrativas coa cidadanía e entidades» cuxo obxecto é xestionar o presente procedemento, así como para informar as persoas interesadas sobre o seu desenvolvemento. O órgano responsable deste ficheiro é a Secretaría Xeral Técnica da Consellería de Economía, Emprego e Industria. Os dereitos de acceso, rectificación, cancelación e oposición poderanse exercer ante a Secretaría Xeral Técnica da Consellería de Economía, Emprego e Industria, mediante o envío dunha comunicación ao seguinte enderezo: Edificio Administrativo San Caetano, s/n, bloque 5, andar 4º, 15781 Santiago de Compostela, ou a través dun correo electrónico a lopd.industria@xunta.es .</p>
    <p>Oitavo. A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados electronicamente accedendo á carpeta do cidadán, da persoa interesada ou presencialmente en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Noveno. Co obxectivo de manter adaptados á normativa vixente os formularios vinculados a normas reguladoras de procedementos administrativos de prazo aberto, estes poderán ser actualizados na sede electrónica da Xunta de Galicia, sen necesidade de publicalos novamente no <em>Diario Oficial de Galicia</em>, sempre que a modificación ou actualización non supoña unha modificación substancial destes. Por conseguinte, para a presentación das solicitudes será necesario utilizar os formularios normalizados, dispoñibles na sede electrónica da Xunta de Galicia, onde estarán permanentemente actualizados e accesibles para as persoas interesadas.</p>
    <p>Décimo. Esta orde terá efectos a partir do día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 14 de xaneiro de 2016</p>
    <footer><p>Francisco José Conde López<br>Conselleiro de Economía, Emprego e Industria</p></footer>

