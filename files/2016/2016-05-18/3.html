---
date: '2016-05-18'
id: G0422-090516-0002
page: 19110
number: 93
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 28 de abril de 2016 de aprobación definitiva do Plan xeral de
  ordenación municipal de Porto do Son.
range: Orde
url: >-
  https://www.xunta.gal/dog/Publicados/2016/20160518/AnuncioG0422-090516-0002_gl.html
---
<p>O Concello de Porto do Son eleva, para a súa aprobación definitiva, o expediente do Plan xeral de ordenación municipal, de conformidade co disposto no artigo 85.7 da Lei 9/2002, de ordenación urbanística e protección do medio rural de Galicia.</p>
    <p>Logo de analizar a documentación do PXOM de Porto do Son, elaborada por Consultora Galega, S.L., datada en xaneiro de 2016 e identificada con dilixencias da aprobación provisional do 25.2.2016, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>O Concello de Porto do Son dispón actualmente de Normas subsidiarias de planeamento municipal vixentes, aprobadas definitivamente o 27.10.1994.</p>
    <p>Con data do 21.3.2007, esta consellería emitiu informe previo á aprobación inicial do PXOM de novembro de 2005, de conformidade co disposto no artigo 85.1 da LOUG.</p>
    <p>Coa entrada en vigor da Lei 2/2010, do 25 de marzo, de medidas urxentes de modificación da Lei 9/2002, o PXOM de Porto do Son debeu adaptarse a ela. Emitíronse os informes xurídico e técnico municipais en data do 24.11.2010; e novo informe previo á aprobación inicial desta consellería en data do 6.6.2011.</p>
    <p>O Concello Pleno aprobou inicialmente o Plan xeral o 27.2.2012, tras a emisión dos informes xurídico e técnico municipais de datas 17.2.2012; e someteuno a información pública durante dous meses, mediante anuncios nos xornais <em>La Voz de Galicia</em> e <em>El Correo Gallego</em> do 6.3.2012 e 3.3.2012; e no DOG do 23.3.2012. Deuse audiencia aos concellos limítrofes de Boiro, Lousame, Ribeira, A Pobra do Caramiñal e Noia, que alegou con respecto ao deslindamento entre os dous concellos.</p>
    <p>Mediante Resolución do 27.12.2013, a Consellería de Medio Ambiente e Desenvolvemento Sostible emite a memoria ambiental correspondente ao procedemento de avaliación ambiental estratéxica.</p>
    <p>O Pleno do Concello aprobou provisionalmente o PXOM en sesión do 27.1.2014.</p>
    <p>O PXOM foi remitido a esta consellería en data do 6.2.2014, achegando anexo cara á solicitude do informe da Comisión Superior de Urbanismo de Galicia previsto no artigo 32.2.e) da LOUG. A CSU en sesión do 19.3.2014 emitiu informe favorable á redución da franxa de solo rústico de protección de costas de 200 a 100 metros do límite interior da ribeira do mar, nos sectores de solo urbanizable SUR-02, SUR-03, SUR-05 e SUR-06.</p>
    <p>O PXOM foi remitido a esta consellería para resolver sobre a súa aprobación definitiva en data do 15.4.2014, e achegáronse os seguintes informes sectoriais:</p>
    <p>Informe da Dirección Xeral de Infraestruturas do 16.6.2011 desfavorable. Informes da Axencia Galega de Infraestruturas do 22.8.2012 (desfavorable) e do 7.10.2013, favorable.</p>
    <p>Informes da Dirección Xeral de Patrimonio Cultural do 26.9.2012 (desfavorable) e do 18.10.2013, favorable condicionado a incorporar as correccións indicadas nel.</p>
    <p>Informe da Deputación da Coruña, favorable con condicións.</p>
    <p>Informe da Consellería de Economía e Industria do 15.3.2012, en materia de minas.</p>
    <p>Informe da Consellería do Medio Rural do 18.4.2012.</p>
    <p>Informe do Ministerio de Industria na Área de Industria e Enerxía do 16.4.2012.</p>
    <p>Ministerio de Defensa, Dirección Xeral de Infraestrutura, informe favorable condicionado do 13.7.2012. </p>
    <p>Informe da Dirección Xeral de Aviación Civil de 23.8.2012.</p>
    <p>En materia de costas, informes do Ministerio de Agricultura, Alimentación e Medio Ambiente de data do 25.5.2012 (desfavorable) e de data do 9.5.2014, favorable.</p>
    <p>Informes de costas da Xunta de datas 4.2.2013 e 28.7.2014.</p>
    <p>Informe da Dirección Xeral de Conservación da Natureza da CMATI de data do 26.4.2013 cunha serie de consideracións para incorporar. </p>
    <p>Informe de Augas: SX de Xestión do Dominio Público Hidráulico do 4.6.2012, favorable con consideracións, e SX de Programación e Proxectos do 31.7.2013, con consideracións. </p>
    <p>En materia de telecomunicacións, consta certificado do secretario municipal do 15.5.2014 conforme se solicitou informe e non se recibiu o informe sectorial.</p>
    <p>En materia de portos, consta certificado do secretario municipal do 10.4.2014 conforme se solicitou informe de portos do Estado e non se recibiu.</p>
    <p>Informes de Portos de Galicia do 1.8.2012 e 25.9.2013 (desfavorables) e do 30.10.2013, favorable.</p>
    <p>Consta Orde do 4 de agosto de 2014 da Consellería de Medio Ambiente, Territorio e Infraestruturas, pola que non se outorga aprobación definitiva e se sinalan unha serie de deficiencias que haberá que emendar.</p>
    <p>En materia de augas, solicituose novo informe de Augas de Galicia relativo á nova delimitación do núcleo rural NR-004.</p>
    <p>Novos informes técnicos e xurídicos municipais e aprobación provisional polo Pleno do Concello o 25.2.2016, que remite o expediente á Consellería de Medio Ambiente e Ordenación do Territorio.</p>
    <p>Conforme o artigo 32.2.f) da LOUG, para poder excluír do solo rústico de especial protección de espazos naturais os terreos necesarios para a delimitación dos núcleos rurais de NR-079 As Chamosas-Tarrío-Nadelas, NR-116 Laranga-Carballido-Outón-Campo da Batalla, NR-117 Grandemaior e NR-135 O Rial, solicitouse a autorización expresa do Consello da Xunta de Galicia na súa sesión do 28.4.2016.</p>
    <p>II. Análise e consideracións.</p>
    <p>II.1. Emenda das deficiencias sinaladas na Orde do 4.8.2016 da SXOTU.</p>
    <p>Da análise da documentación agora achegada, conclúese que se formalizaron todas as cuestións sinaladas na Orde do 25.2.2015, coas seguintes puntualizacións: </p>
    <p>1. Clasificación do solo urbano.</p>
    <p>Non se acredita o cumprimento dos requisitos necesarios para ser clasificado como solo urbano, segundo o artigo 11 da LOUG, por carecer da adecuada integración na malla urbana, o ámbito ocupado pola piscifactoría en Seráns.</p>
    <p>2. Clasificación do solo de núcleo rural.</p>
    <p>No núcleo de Abuín (058), inclúense parcelas vacantes ao oeste da estrada AC 550, en zona de protección costeira do POL. </p>
    <p>3. Clasificación do solo rústico.</p>
    <p>Os terreos situados fóra do solo urbano e dos núcleos rurais a unha distancia inferior a 200 metros da liña interior da ribeira do mar deberán clasificarse como solo rústico de protección de costas, tal como expresa o artigo 32.2.e) da LOUG; superporanse, de ser o caso, ao solo rústico de protección de infraestruturas que atravesa ese ámbito.</p>
    <p>4. Adaptación á lexislación sectorial de costas.</p>
    <p>Nos terreos abranguidos no DPMT, nas súas zonas de servidume de tránsito (6 m desde o límite interior da ribeira do mar) e de protección (coa extensión determinada nos planos dos deslindamentos oficiais), e na zona de influencia (500 m desde o límite interior da ribeira do mar), observarase en todo caso, o disposto no título II da Lei 22/1988, do 28 de xullo, de costas e do Regulamento xeral de costas –RXC (RD 876/2014, do 10 de outubro)– e nas disposicións transitorias que correspondan. </p>
    <p>O ámbito de solo urbano non consolidado APR-1-04 Freixedo incide totalmente na zona de servidume de protección do DPMT, polo que o seu desenvolvemento deberá axustarse ás determinacións da lexislación sectorial de costas, que prohíben a implantación de novos usos residenciais (artigo 25.1.a) da LC en relación co artigo 45.1 e 2 do RXC) e mesmo limita os existentes no momento da entrada en vigor da Lei de costas.</p>
    <p>Os sectores de solo urbanizable delimitado SU-R02, SU-R03, SU-R05 e SU-R06 localízanse nos primeiros 500 m desde o límite interior da ribeira do mar. Cómpre introducir nas correspondentes fichas de xestión a referencia expresa á necesidade de cumprir o disposto no artigo 30 da LC, e que na tramitación dos plans parciais de desenvolvemento deberán solicitarse os informes preceptivos en materia de costas (artigo 117 da LC).</p>
    <p>5. Adaptación ao plan de ordenación do litoral.</p>
    <p>O núcleo de Abuín (058) presenta parcelas vacantes en zona de protección costeira do POL, que propician un crecemento cara á costa desconforme cos criterios do POL para esta área. </p>
    <p>A remisión do planeamento de desenvolvemento que corresponda farase ao organismo competente en materia de ordenación do territorio, en lugar do competente en paisaxe.</p>
    <p>A competencia para resolver sobre a aprobación definitiva do planeamento xeral corresponde á conselleira de Medio Ambiente e Ordenación do Territorio, de conformidade co disposto nos artigos 89 e 93.4 LOUG e o artigo 3.a) en relación coa disposición transitoria segunda do Decreto 129/2015, do 8 de outubro, polo que se establece a estrutura orgánica das consellerías da Xunta de Galicia.</p>
    <p>III. Resolución.</p>
    <p>En consecuencia, e de conformidade co establecido no artigo 85.7.a) da LOUG, </p>
    <h2>RESOLVO:</h2>
    <p>1º. Aprobar definitivamente o Plan xeral de ordenación municipal do Concello de Porto do Son, deixando constancia expresa de que:</p>
    <p>– O ámbito da piscifactoría en Seráns debe clasificarse como solo rústico de especial protección de costas.</p>
    <p>– As parcelas libres de edificación situadas no núcleo de Abuín (058), ao oeste da estrada AC 550, deben clasificarse como solo rústico de especial protección agraria.</p>
    <p>– Os solos situados dentro da franxa de 200 metros medida desde a liña interior da ribeira do mar, que figuran clasificados como rústico de protección de infraestruturas, deben clasificarse tamén como solo rústico de protección de costas.</p>
    <p>– Nos terreos abranguidos no DPMT, nas súas zonas de servidume de tránsito e de protección, e na zona de influencia, observarase en todo caso o disposto na Lei 22/1988, do 28 de xullo, de costas. </p>
    <p>– O plan especial de desenvolvemento da APR-1-04 Freixedo e os plans parciais de desenvolvemento dos SU-R02, SU-R03, SU-R05 e SU-R06 someteranse aos informes preceptivos e vinculantes en materia de costas.</p>
    <p>2º. Contra esta orde cabe interpor recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>3º. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o concello deberá publicar no <em>Boletín Oficial </em>da provincia a normativa e ordenanzas do plan aprobado definitivamente.</p>
    <p>4º. Notifíqueselle esta orde ao concello e publíquese no <em>Diario Oficial de Galicia</em>.</p>
    <p>Porto do Son, 28 de abril de 2016</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

