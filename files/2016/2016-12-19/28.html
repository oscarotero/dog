---
date: '2016-12-19'
id: G0424-290616-0009
page: 55070
number: 240
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 20 de xuño de 2016, da Dirección Xeral de Enerxía e Minas, pola
  que se outorga autorización administrativa previa e de construción da planta
  de coxeración para a estación de augas residuais, EDAR Ourense, que Aguas de
  las Cuencas de España, S.A. promove en Reza, concello de Ourense.
range: Resolución
url: >-
  https://www.xunta.gal/dog/Publicados/2016/20161219/AnuncioG0424-290616-0009_gl.html
---
<p>Antecedentes de feito.</p>
    <p>Primeiro. Con data 27 de abril de 2015, a sociedade Aguas de las Cuencas de España, S.A. presentou solicitude para a autorización administrativa previa dunha planta de coxeración para a estación de augas residuais, EDAR Ourense, promovida en Reza, Concello de Ourense.</p>
    <p>Segundo. Con data 2 de decembro de 2015, a sociedade Aguas de las Cuencas de España, S.A. presentou solicitude para a autorización administrativa de construción da planta de coxeración mencionada.</p>
    <p>Terceiro. Mediante Resolución do 9 de decembro de 2015 da Xefatura Territorial da Consellería de Economía, Emprego e Industria de Ourense, sométense a información pública as solicitudes de autorización administrativa previa e autorización administrativa de construción da instalación. Publícase con data 23 de xaneiro de 2016 no Boletín Oficial da provincia de Ourense núm. 18, e con data 25 de xaneiro de 2016 no Diario Oficial de Galicia núm. 15, sen que conste que se presentara ningunha alegación. O equipamento básico da instalación é o seguinte:</p>
    <p>Equipamento de coxeración con 1 motoxerador marca Senergie mod. SBG420, subministrado por Altare Energía potencia eléctrica de 420 kW, tensión de xeración 400 V e un consumo de combustible con/sen tolerancia de 1.036/1.088 kW. Conexión eléctrica á rede interior da EDAR, para autoconsumo, a través do cadro de distribución (CDD-1) que está alimentado augas arriba desde un centro de transformación (CT1) e en anel cun 2º centro de transformación (CT2), instalacións estas últimas que non forman parte do expediente de coxeración e se tramitan de xeito singularizado. Orzamento: 423.719,75 euros.</p>
    <p>– Motor de biogás Liebherr serie G9512.</p>
    <p>– Alternador Leroy Somer serie LSA 49.1-4 polos.</p>
    <p>– Bastidor de aceiro con 8 silentblocks.</p>
    <p>– Aerorrefrixeradores marca Inditer, disipación máxima: 210 kW circuíto HT/35 kW circuíto LT.</p>
    <p>– Sistema gases de escape.</p>
    <p>– Rampla de gas, presión de subministración 15-50 mbar.</p>
    <p>– Sistema de lubricación de grupo, control de nivel de aceite, depósito equipamento e auxiliares, 1 ud. no bastidor (175 l); 2 auxiliares (750 l/ud.).</p>
    <p>– Cadros de potencia e control de grupo e de servizos auxiliares.</p>
    <p>– Armario de baterías e unidade de sincronización Woodward EasyGen 3200.</p>
    <p>Cuarto. Con data 11 de marzo de 2016, a Xefatura Territorial da Consellería de Economía, Emprego e Industria de Ourense emitiu informe favorable sobre a concesión de autorización administrativa previa e autorización administrativa de construción presentada para planta de coxeración de referencia, xuntando informe técnico en que se acredita a suficiencia do proxecto de execución presentado xunto coa solicitude para a autorización administrativa de construción da planta e o cumprimento da normativa legal e regulamentaria de aplicación para este tipo de instalacións.</p>
    <p>Fundamentos de dereito.</p>
    <p>Primeiro. A Dirección Xeral de Enerxía e Minas é competente para resolver este expediente con fundamento no Decreto 116/2015, do 4 de outubro, polo que se modifica a estrutura orgánica da Xunta de Galicia, no Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia, e no artigo 20 do Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria, que lle atribúe á Dirección Xeral de Enerxía e Minas a dirección, coordinación, planificación, execución, seguimento e control das competencias e funcións da consellería en materia de enerxía, minas, administración e seguridade industrial, solo industrial, metroloxía e metais preciosos.</p>
    <p>Segundo. O artigo 53 da Lei 24/2013, do 26 de decembro, do sector eléctrico, establece que para a posta en funcionamento de novas instalacións de transporte, distribución, produción e liñas directas previstas na mencionada lei ou modificación das existentes requirirá de autorización administrativa previa, autorización administrativa de construción e autorización de explotación, que terán carácter regrado, e corresponderalle o seu outorgamento á Administración autonómica.</p>
    <p>Terceiro. Na tramitación tivéronse en conta as normas de procedemento contidas no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, no Real decreto 413/2014, do 6 de xuño, polo que se regula actividade de produción de enerxía eléctrica a partir de fontes de enerxía renovables, coxeración e residuos, e na Lei 30/1992, do 26 de novembro, de réxime xurídico das administracións públicas e do procedemento administrativo común, e demais normas vixentes de aplicación.</p>
    <p>De acordo co que antecede,</p>
    <p class="dog-titulo">RESOLVO:</p>
    <p>Primeiro. Outorgar autorización administrativa previa á sociedade Aguas de las Cuencas de España, S.A. para unha planta de coxeración para a estación de augas residuais, EDAR Ourense, promovida en Reza, Concello de Ourense.</p>
    <p>Segundo. Outorgar autorización administrativa de construción da devandita planta de coxeración segundo o proxecto de execución denominado Instalación de coxeración para a estación depuradora de augas residuais, EDAR Ourense, asinado polo enxeñeiro técnico Luis A. Tizón Cabaleiro, colexiado número 2.449 do Colexio Oficial de Enxeñeiros Técnicos Industriais de Vigo.</p>
    <p>Todo isto de acordo coas seguintes condicións:</p>
    <p>Primeira. A instalación terá que realizarse de acordo coas especificacións e planos que figuran no proxecto de execución referido no punto segundo da parte dispositiva desta resolución.</p>
    <p>Segunda. Deberá cumprirse, en todo momento, canto establece o Real decreto 3275/1982, do 12 de novembro, sobre condicións técnicas e garantías de seguridade en centrais eléctricas e centros de transformación, así como a demais normativa e as directrices vixentes que sexan de aplicación.</p>
    <p>Terceira. Para introducir modificacións que afecten datos básicos do proxecto será necesaria a autorización previa desta dirección xeral. Pola súa banda, a Xefatura Territorial da Consellería de Economía, Emprego e Industria de Ourense poderá autorizar as modificacións de detalle do proxecto que resulten procedentes, e deberá comunicarlle a este centro directivo todas as resolucións que dite en aplicación da dita facultade.</p>
    <p>Cuarta. Unha vez construídas as instalacións, o titular presentará unha solicitude de autorización de explotación de acordo co establecido no artigo 53.c) da Lei 24/2013, do 26 de decembro, do sector eléctrico, e no artigo 132.1 do Real decreto 1955/2000, do 1 de decembro, perante a Xefatura Territorial da Consellería de Economía, Emprego e Industria de Ourense, co fin de que esta proceda a efectuar a inspección da totalidade das obras e montaxes efectuadas e verificar o cumprimento dos compromisos contraídos por Aguas de las Cuencas de España, S.A. e dos condicionados impostos nesta resolución.</p>
    <p>Quinta. O prazo para a posta en servizo das instalacións será de doce meses contados a partir da data de notificación das presentes resolucións. Se transcorrido o dito prazo aquel non tivo lugar, producirase a caducidade destas autorizacións.</p>
    <p>Sexta. A Administración reserva para si o dereito de deixar sen efecto as presentes autorizacións por calquera das causas establecidas no artigo 34 do Decreto 1775/1967, do 22 de xullo, sobre réxime de instalación, ampliacións e traslado de industrias, ou por incumprimento das condicións impostas.</p>
    <p>Sétima. Estas autorizacións outórganse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra esta resolución, que non é definitiva na vía administrativa, poderase interpor recurso de alzada perante o conselleiro de Economía, Emprego e Industria da Xunta de Galicia, no prazo dun mes contado a partir do día seguinte ao da súa notificación, de conformidade cos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 20 de xuño de 2016</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

