---
date: '2016-09-07'
id: G0426-020916-0001
page: 39348
number: 170
agency: Consellería do Medio Rural
section: III. Outras disposicións.
title: >-
  ORDE do 2 de setembro de 2016 pola que se modifica a Orde do 22 de xuño de
  2016 pola que se establecen as bases reguladoras das axudas para o
  establecemento de sistemas agroforestais, cofinanciadas polo Fondo Europeo
  Agrícola de Desenvolvemento Rural (Feader) no marco do Programa de
  desenvolvemento rural (PDR) de Galicia 2014-2020, e se convocan para o ano
  2016.
range: Orde
url: >-
  https://www.xunta.gal/dog/Publicados/2016/20160907/AnuncioG0426-020916-0001_gl.html
---
<p>A Orde da Consellería do Medio Rural do 22 de xuño de 2016 (DOG núm. 120, do 27 de xuño), establece as bases reguladoras das axudas o establecemento de sistemas agroforestais, cofinanciadas polo Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, e se convocan para o ano 2016.</p>
    <p>No artigo 21 detállanse a aplicación orzamentaria e o importe económico previsto para o ano 2016 para o financiamento da dita orde, na cal se establece un importe de 2.640.427,00 € para o ano 2016 na aplicación orzamentaria 13.02.713B.770.0.</p>
    <p>Tendo en conta as especiais circunstancias que dificultaron a tramitación destas axudas, a singularidade dos traballos forestais, a dificultade de execución en época de máximo risco de incendio forestal e a dificultade de axustar o tempus forestal co tempus administrativo, faise necesario para facer máis racional e factible a concesión modificar unha das condicións da convocatoria referida ao prazo de execución. Así mesmo, cómpre establecer o procedemento de pagamento á conta referido na Lei 9/2007 e no Decreto 11/2009, respectivamente.</p>
    <p>En consecuencia, de acordo co disposto no artigo 30.I.1 do Estatuto de autonomía de Galicia, e en uso das competencias que me confire a Lei 1/1983, do 22 de febreiro, de normas reguladoras da Xunta de Galicia e da súa Presidencia,</p>
    <h2>DISPOÑO:</h2>
    <p>Artigo único</p>
    <p>Modifícanse os artigos 17, 18 e 21, da Orde do 22 de xuño de 2016 pola que se establecen as bases reguladoras das axudas para o establecemento de sistemas agroforestais, cofinanciadas polo Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, e se convocan para o ano 2016, que queda redactado como segue:</p>
    <p>Artigo 17.1 «Na resolución de concesión, indicarase o prazo para a execución dos traballos que, con carácter xeral, non será inferior a dous meses. A data límite de xustificación da subvención será o 30 de decembro para a anualidade de 2016 e o 15 de xuño para a anualidade de 2017».</p>
    <p>Engádeselle a alínea k) ao artigo 18.3, que queda redactada como segue:</p>
    <p>«Poderán realizarse pagamentos á conta que se aboarán por contía equivalente á xustificación presentada.</p>
    <p>De acordo co suposto previsto no artigo 65 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, os beneficiarios destas axudas cun importe subvencionado superior aos 18.000 € deberán constituír unha garantía bancaria ou unha garantía equivalente que corresponda ao 110 % do importe do pagamento á conta. A dita garantía liberarase cando a Dirección Xeral de Ordenación e Produción Forestal comprobe que o beneficiario cumpre todos os requisitos exixidos na convocatoria para o pagamento da axuda e o importe dos gastos considerados finalmente como elixibles supera o importe do pagamento á conta».</p>
    <p>No artigo 21 modifícanse os puntos seguintes:</p>
    <p>«21.1. As accións previstas nesta orde financiaranse do seguinte xeito:</p>
    <p>Ano 2016: con cargo á aplicación orzamentaria 13.02.713B.770.0 por un importe de 264.042,70 €.</p>
    <p>Ano 2017: con cargo á aplicación orzamentaria 13.02.713B.770.0 por un importe de 2.376.384,30 €.</p>
    <p>21.2. Este orzamento pode verse incrementado con remanentes adicionais de acordo coas dispoñibilidades de crédito. En todo caso, as concesións limitaranse ás dispoñibilidades orzamentarias. No suposto de procederse á dita ampliación, terase en conta o disposto no artigo 31 da Lei 9/2007, do 13 de xuño, de subvencións de Galicia».</p>
    <p>Disposición derradeira única</p>
    <p>Esta orde producirá efectos a partir do día seguinte ao da súa publicación no Diario Oficial de Galicia.</p>
    <p>Santiago de Compostela, 2 de setembro de 2016</p>
    <footer><p>Ángeles Vázquez Mejuto<br>Conselleira do Medio Rural</p></footer>

