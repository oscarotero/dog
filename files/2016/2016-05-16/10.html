---
date: '2016-05-16'
id: C3K1-130516-0003
page: 18958
number: 92
agency: Consellería de Sanidade
section: III. Outras disposicións.
title: >-
  ORDE do 12 de maio de 2016 pola que se determinan os servizos mínimos durante
  a folga que se desenvolverá desde o 18 de maio e que afectará o persoal
  farmacéutico inspector de saúde pública.
range: Orde
url: >-
  https://www.xunta.gal/dog/Publicados/2016/20160516/AnuncioC3K1-130516-0003_gl.html
---
<p>O artigo 28.2 da Constitución española recoñece, como dereito fundamental da persoa, o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas, que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os que se atopa a sanidade.</p>
    <p>O exercicio público das funcións en materia de saúde pública non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación con este.</p>
    <p>O artigo 3 do citado decreto faculta os conselleiros ou conselleiras competentes, por razón dos servizos esenciais afectados, para que, mediante orde e diante de cada situación de folga, decidan o mínimo de actividade necesaria para asegurar o mantemento de tales servizos, así como para determinar o persoal necesario para a súa prestación.</p>
    <p>As organizacións sindicais CIG, CCOO, CSI-F e UGT comunicaron a convocatoria dunha folga que afectará desde o día 18 de maio, de luns a mércores e con carácter indefinido, o persoal funcionario da clase de farmacéutico inspector de saúde pública.</p>
    <p>Unha vez outorgada audiencia ao comité de folga, </p>
    <h2>DISPOÑO:</h2>
    <p>Artigo 1</p>
    <p>A convocatoria de folga referida deberá entenderse condicionada ao mantemento dos servizos mínimos, segundo o criterio que se establece na presente orde.</p>
    <p>Dado o carácter indefinido da folga e que esta se convoca de luns a mércores, os servizos mínimos que se establecen resultan necesarios para evitar que se produzan prexuízos para a saúde, singularmente en materia de calidade das zonas de baño, da auga de consumo humano, das piscinas de tempada ou a prevención e control da lexionelose, tomando en consideración como feito moi relevante que a folga afectará ao inicio do período estival. Con esa finalidade establécese como criterio reitor de carácter xeral a presenza de preto do 50 % dos efectivos habituais.</p>
    <p>No cadro anexo determínase o número de efectivos necesarios para garantir os servizos mínimos.</p>
    <p>Estes efectivos poderán ampliarse sempre que se xustifique que resulta estritamente necesario para evitar riscos sobrevidos para a saúde.</p>
    <p>Artigo 2</p>
    <p>Os/as profesionais necesarios para a cobertura dos servizos mínimos deberán ser publicados nos taboleiros de anuncios, polo menos con 48 horas de antelación.</p>
    <p>Artigo 3</p>
    <p>A designación nominal de efectivos que deben cubrir os servizos mínimos, que deberá recaer nos/nas profesionais de xeito rotatorio, será realizada pola correspondente xefatura territorial e notificada ao persoal designado.</p>
    <p>O persoal designado como servizo mínimo que desexe exercer o seu dereito de folga, poderá instar a substitución da súa designación por outro/a profesional que voluntariamente acepte o cambio de xeito expreso.</p>
    <p>Artigo 4</p>
    <p>Os paros e alteracións no traballo por parte do persoal designado para o mantemento dos servizos mínimos serán considerados ilegais para os efectos do establecido no artigo 16.1 do Real decreto lei 17/1977, do 4 de marzo (BOE nº 58, do 9 de marzo).</p>
    <p>Artigo 5</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Disposición derradeira</p>
    <p>Esta orde producirá efectos e entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 12 de maio de 2016</p>
    <footer><p>Jesús Vázquez Almuíña<br>Conselleiro de Sanidade</p></footer>
    <h2>ANEXO</h2>
    <p><strong>Luns a mércores (non festivos)</strong></p>
    <table>
     <tbody>
      <tr>
       <td>Xefatura territorial</td>
       <td>Zona de inspección</td>
       <td>Efectivos servizos mínimos</td>
      </tr>
      <tr>
       <td rowspan="4">A Coruña</td>
       <td>A Coruña</td>
       <td>4</td>
      </tr>
      <tr>
       <td>Ferrol</td>
       <td>2</td>
      </tr>
      <tr>
       <td>Santiago de Compostela</td>
       <td>2</td>
      </tr>
      <tr>
       <td>Noia</td>
       <td>2</td>
      </tr>
      <tr>
       <td rowspan="3">Lugo</td>
       <td>Lugo</td>
       <td>4</td>
      </tr>
      <tr>
       <td>Burela</td>
       <td>1</td>
      </tr>
      <tr>
       <td>Monforte de Lemos</td>
       <td>1</td>
      </tr>
      <tr>
       <td rowspan="3">Ourense</td>
       <td>Ourense</td>
       <td>4</td>
      </tr>
      <tr>
       <td>O Barco de Valdeorras</td>
       <td>1</td>
      </tr>
      <tr>
       <td>Verín</td>
       <td>1</td>
      </tr>
      <tr>
       <td rowspan="3">Pontevedra</td>
       <td>Pontevedra</td>
       <td>4</td>
      </tr>
      <tr>
       <td>Lalín</td>
       <td>1</td>
      </tr>
      <tr>
       <td>Vigo</td>
       <td>5</td>
      </tr>
     </tbody>
    </table>

