---
date: '2016-06-30'
id: G0164-200616-0001
page: 27627
number: 123
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 17 de xuño de 2016, da Dirección Xeral de Educación, Formación
  Profesional e Innovación Educativa, de prórroga do proxecto experimental para
  a incorporación de alumnado con necesidades educativas especiais ás ensinanzas
  elementais de música no Conservatorio Profesional de Música da Coruña.
range: Resolución
url: >-
  https://www.xunta.gal/dog/Publicados/2016/20160630/AnuncioG0164-200616-0001_gl.html
---
<p>Mediante a Orde do 16 de decembro de 2011 (DOG do 26 de decembro), modificada pola Orde do 13 de xuño de 2013 (DOG do 21 de xuño), autorizouse a posta en marcha, con carácter experimental, dun proxecto para a incorporación de alumnado con necesidades educativas especiais ás ensinanzas elementais de música no Conservatorio Profesional de Música da Coruña.</p>
    <p>O artigo 11 da devandita orde establece que será competencia da comisión de seguimento do proxecto a emisión de informes relativos á procedencia da súa prorrogación, e o seu artigo 12 establece que logo de informe favorable da dita comisión poderá prorrogarse o proxecto en períodos de dous anos.</p>
    <p>Igualmente, na disposición derradeira primeira da citada orde autorízase a Dirección Xeral de Educación, Formación Profesional e Innovación Educativa para ditar cantas normas se consideren oportunas para o seu desenvolvemento.</p>
    <p>Por Resolución do 5 de xuño de 2014, a Dirección Xeral de Educación, Formación Profesional e Innovación Educativa, á vista do informe da citada comisión de seguimento, prorrogou este proxecto por un período de dous anos. </p>
    <p>Con data do 20 de maio de 2016, a dirección do CMUS Profesional da Coruña presentou unha nova solicitude de renovación perante esta dirección xeral. </p>
    <p>Emitido informe favorable da comisión de seguimento con base na adecuación do proxecto ás condicións e obxectivos indicados na súa posta en marcha, e na permanencia das circunstancias que xustificaron a súa implantación,</p>
    <h2>RESOLVO:</h2>
    <p>Primeiro. Prorrogar, por un período de dous anos, o proxecto experimental para a incorporación de alumnado con necesidades educativas especiais ás ensinanzas elementais de música no Conservatorio Profesional de Música da Coruña.</p>
    <p>Segundo. Contra esta resolución poderá interpoñerse recurso de alzada ante a persoa titular da Consellería de Cultura, Educación e Ordenación Universitaria, no prazo dun mes contado a partir do día seguinte ao da súa publicación no Diario Oficial de Galicia, de acordo co disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 17 de xuño de 2016</p>
    <footer><p>Manuel Corredoira López<br>Director xeral de Educación, Formación Profesional e Innovación Educativa</p></footer>

