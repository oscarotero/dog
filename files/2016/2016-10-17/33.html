---
date: '2016-10-17'
id: G0181-300916-0001
page: 46996
number: 197
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 27 de setembro de 2016 polo que se fai pública a Resolución do 16
  de setembro de 2016, da Consellería de Infraestruturas e Vivenda, pola que se
  aproba definitivamente a delimitación da liña límite de edificación da estrada
  autonómica AC-862 Ferrol (FE-14)–L.P. Lugo, na marxe esquerda da estrada entre
  os puntos quilométricos 63+140 e 63+320.
range: Anuncio
url: >-
  https://www.xunta.gal/dog/Publicados/2016/20161017/AnuncioG0181-300916-0001_gl.html
---
<p>Con data do 16 de setembro de 2016, a conselleira de Infraestruturas e Vivenda emitiu resolución de aprobación definitiva da delimitación da liña límite de edificación da estrada autonómica AC-862 Ferrol (FE-14)-L.P. Lugo, na marxe esquerda da estrada entre os puntos quilométricos 63+140 e 63+320, co seguinte contido:</p>
    <p>Antecedentes.</p>
    <p>1. O 18 de febreiro de 2016 asínase o informe da Área de Planificación e Programación para iniciar a tramitación do expediente de redución extraordinaria da liña límite de edificación, ao cal se fai referencia no encabezamento do informe, segundo o previsto no artigo 41.3 da Lei 8/2013, do 28 de xuño, de estradas de Galicia.</p>
    <p>2. Mediante Resolución do 26 de febreiro de 2016, a Dirección da Axencia Galega de Infraestruturas aprobou, ao abeiro do establecido no artigo 41.3 da Lei 8/2013, do 28 de xuño, de estradas de Galicia, con carácter provisional, a delimitación anterior e resolveu tramitala segundo o procedemento establecido no artigo 85 do Regulamento xeral de estradas, aprobado polo Real decreto 1812/1994, do 2 de setembro.</p>
    <p>3. A delimitación provisional foi sometida á información pública polo prazo de trinta (30) días hábiles, mediante Anuncio do 29 de febreiro de 2016, publicado no Diario Oficial de Galicia núm. 51, do martes 1 de marzo, e no taboleiro de anuncios do Concello de Ortigueira, co fin de que calquera persoa física ou xurídica formulase as alegacións que estimase pertinentes.</p>
    <p>4. O expediente estivo exposto ao público, en días e horas hábiles de oficina, nos locais da Axencia Galega de Infraestruturas en Santiago de Compostela e na Casa do Concello de Ortigueira.</p>
    <p>5. O informe do 14 de setembro de 2016, a Área de Planificación e Programación indicou que non se presentaron alegacións durante o período de información pública da delimitación provisional e que tampouco foi emitido informe ningún ao respecto por parte das entidades locais consultadas.</p>
    <p>6. Mediante proposta de Resolución do 15 de setembro de 2016, da Dirección da Axencia Galega de Infraestruturas, proponse a aprobación, con carácter definitivo, da delimitación da liña límite de edificación da estrada autonómica AC-862 Ferrol (FE-14)-L.P. Lugo, na marxe esquerda da estrada entre os p.q. 63+140 e 63+320.</p>
    <p>Consideracións legais.</p>
    <p>A conselleira de Infraestruturas e Vivenda é competente para resolver o expediente de delimitación da liña límite de edificación previsto no artigo 41.3 da Lei 8/2013, do 28 de xuño, de estradas de Galicia, en relación co punto 2 da súa disposición adicional segunda.</p>
    <p>Visto todo o que antecede e, en particular, a proposta de resolución da Dirección da Axencia Galega de Infraestruturas, </p>
    <h2>RESOLVO:</h2>
    <p>Aprobar, ao abeiro do establecido no artigo 41.3 da Lei 8/2013, do 28 de xuño, de estradas de Galicia, con carácter definitivo, a delimitación da liña límite de edificación da estrada autonómica AC-862 Ferrol (FE-14)-L.P. Lugo, no seu treito situado entre os p.q. 63+140 e 63+320, segundo o plano que se xunta, que supón a seguinte redución con respecto á establecida con carácter xeral na antedita lei:</p>
    <p>– Pola marxe esquerda redúcese a liña límite de edificación de 15 m a 13,5 m, desde a liña exterior da delimitación da calzada, entre os p.q. 63+140 e 63+320.</p>
    <p>Contra esta resolución de aprobación, con carácter definitivo en vía administrativa, cabe interpoñer potestativamente o recurso de reposición ante o mesmo órgano que o ditou no prazo dun mes, contado a partir do día seguinte ao da súa publicación no Diario Oficial de Galicia, segundo establecen os artigos 116.1 e 117 da Lei 30/1992, do 26 de novembro.</p>
    <p>Porén, poderase impugnar directamente o acto que se notifica ante a orde xurisdicional contencioso-administrativa (artigo 116.1 da Lei 30/1992, do 26 de novembro). Para tal efecto poderase interpoñer recurso contencioso-administrativo no prazo de dous meses contados desde o día seguinte ao desta publicación, ante o Tribunal Superior de Xustiza de Galicia.</p>
    <p>No caso de que se interpoña o recurso de reposición, non se poderá interpoñer o recurso contencioso-administrativo ata que sexa resolto expresamente ou se teña producido a desestimación presunta do recurso de reposición interposto.</p>
    <p>O que se fai público para o seu xeral coñecemento.</p>
    <p>Santiago de Compostela, 27 de setembro de 2016</p>
    <footer><p>Francisco Menéndez Iglesias<br>Director da Axencia Galega de Infraestruturas</p></footer>

