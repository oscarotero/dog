---
date: '2016-08-10'
id: G0424-080716-0001
page: 35704
number: 151
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 1 de xullo de 2016, da Dirección Xeral de Enerxía e Minas, pola
  que se autoriza e se aproba o proxecto de execución do punto de entrega de gas
  natural a Gas Galicia SDG, S.A., de 2.500 Nm3/h para subministración en MOP 4
  bar a Outeiro de Rei, promovido pola empresa Gas Natural Redes Distribución
  Gas SDG, S.A. (expediente IN627A 2015/28-0).
range: Resolución
url: >-
  https://www.xunta.gal/dog/Publicados/2016/20160810/AnuncioG0424-080716-0001_gl.html
---
<p>Logo de examinar o expediente instruído por instancia da empresa Gas Natural Redes Distribución Gas SDG, S.A, con CIF A66560152 e con enderezo para os efectos de notificación na rúa Lisboa, s/n, Edificio Área Central, local 31-HIJ, 15707 Santiago de Compostela (A Coruña), resultan os seguintes,</p>
    <p>Antecedentes de feito.</p>
    <p>Primeiro. A Consellería de Industria e Comercio, mediante Orde do 12 de marzo de 1993, outorgou a Enagás, S.A. a concesión administrativa para a prestación do servizo público de condución e subministración de gas natural para usos industriais na provincia de Lugo, afectando os termos municipais de Vilalba, Begonte, Rábade, Outeiro de Rei, Lugo e Cospeito, que se publicou no <em>Diario Oficial de Galicia</em> o 5 de abril de 1993.</p>
    <p>Segundo. Como consecuencia da escisión de activos realizada por Enagás, S.A. a favor de Gas Natural SDG, S.A., levada a cabo en 1999, esta última empresa pasou a ser titular das correspondentes concesións administrativas, así como das infraestruturas gasistas aprobadas e executadas ao abeiro delas. A este respecto, a Dirección Xeral de Industria ditou resolución, con data 20 de xaneiro de 2000, pola que se autorizou a transmisión de instalacións situadas nesta comunidade autónoma, de acordo coa operación de escisión da rama de distribución de gas levada a cabo por Enagás, S.A. a favor de Gas Natural SDG, S.A. </p>
    <p>Terceiro. Así mesmo, os activos de distribución de gas natural que ata o 30.9.2005 pertencían a Gas Natural SDG, S.A. foron adquiridos por Gas Natural Distribución SDG, S.A., sucedendo esta nova empresa a Gas Natural SDG, S.A. na actividade de distribución de gas natural.</p>
    <p>Cuarto. O 25.9.2015 esta dirección xeral ditou resolución pola que se autoriza a transmisión de varios activos de transporte secundario e de distribución de gas natural de alta presión, pertencentes a Gas Natural Transporte SDG, S.L e Gas Natural Distribución SDG, S.A., respectivamente, a favor de Gas Natural Infraestruturas Distribución Gas SDG, S.A. coa consecuente subrogación dos dereitos e obrigas asociados.</p>
    <p>Quinto. Posteriormente, a sociedade Gas Natural Infraestruturas Distribución Gas SDG, S.A. cambiou de denominación pasando a ser Gas Natural Redes Distribución Gas SDG, S.A.</p>
    <p>Sexto. O 21.12.2015 Gas Natural Redes Distribución Gas SDG, S.A. solicitou a autorización administrativa e a aprobación do proxecto de execución do punto de entrega de gas natural a Gas Galicia SDG, S.A. de 2.500 Nm3/h para subministración en MOP 4 bar a Outeiro de Rei (Lugo).</p>
    <p>Sétimo. O 10.2.2016 esta dirección xeral ditou resolución pola que se someteu a información pública a solicitude de autorización administrativa e aprobación do proxecto de execución da infraestrutura gasista consistente no punto de entrega de gas natural a Gas Galicia SDG, S.A., de 2.500 Nm3/h para subministración en MOP 4 bar a Outeiro de Rei, promovido pola empresa Gas Natural Redes Distribución Gas SDG, S.A. (expediente IN627A 2015/28-0).</p>
    <p>Esta resolución publicouse no <em>Diario Oficial de Galicia</em> do 13.4.2016, no Boletín Oficial da provincia de Lugo do 5.4.2016 e nos xornais La Voz de Galicia e El Progreso do 11.4.2016, e tamén estivo exposta no taboleiro de anuncios do Concello de Outeiro de Rei durante un mes.</p>
    <p>Oitavo.- Esta dirección trasladou as separatas técnicas presentadas polo promotor ao Concello de Outeiro de Rei, a Repsol Butano, S.A, a ONO Infraestructuras &amp; Operaciones, a Telefónica de España e a Begasa para os efectos de obter o seu informe ao respecto. </p>
    <p>O Concello de Outeiro de Rei, Telefónica de España e Begasa emitiron informes condicionados, e deuse traslado deles ao promotor. Gas Galicia SDG, S.A. mostrou conformidade cos devanditos informes. </p>
    <p>As restantes administracións, organismos ou empresas de servizo público ou de servizos de interese xeral non emitiron informe logo de reiterarse a petición, entendéndose favorables por non recibirse contestación no prazo establecido, de acordo co artigo 84 do Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural.</p>
    <p>Noveno. O 30.6.2016 os servizos técnicos desta dirección xeral emitiron informe favorable sobre o citado proxecto. </p>
    <p>Fundamentos de dereito.</p>
    <p>Primeiro. A Dirección Xeral de Enerxía e Minas é a competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio e no Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria; en relación coa Lei 34/1998, do 7 de outubro, do sector de hidrocarburos; co Real decreto 1434/2002, do 27 de decembro, polo que se regulan as actividades de transporte, distribución, comercialización, subministración e procedementos de autorización de instalacións de gas natural; coa Orde da Consellería de Industria e Comercio do 30.11.1999 sobre a tramitación de autorizacións administrativas das canalizacións de gas; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. O citado proxecto cumpre coas exixencias regulamentarias fixadas no Real decreto 919/2006, do 28 de xullo, polo que se aproba o Regulamento técnico de distribución e utilización de combustibles gasosos e as súas instrucións técnicas complementarias ICG 01 a 11.</p>
    <p>Terceiro. No expediente instruído para o efecto cumpríronse os trámites regulamentarios.</p>
    <p>Vistos os preceptos legais citados e os demais de pertinente e xeral aplicación, esta dirección xeral,</p>
    <h2>RESOLVE:</h2>
    <p>1. Autorizar administrativamente a instalación «punto de entrega de gas natural a Gas Galicia SDG, S.A., de 2.500 Nm3/h para subministración en MOP 4 bar a Outeiro de Rei (Lugo)» que promove a empresa Gas Natural Redes Distribución Gas SDG, S.A.</p>
    <p>2. Aprobar o proxecto de execución da citada instalación.</p>
    <p>Todo isto de acordo coas seguintes condicións:</p>
    <p>Primeira. Gas Natural Redes Distribución Gas SDG, S.A. constituirá no prazo de dous meses, contado desde o momento do outorgamento da autorización, unha fianza por valor de 726,08 €, importe do 2 % do orzamento das instalacións, para garantir o cumprimento das súas obrigas, conforme o previsto no artigo 73.4 da Lei 34/1998, do 7 de outubro, e no artigo 82 do Real decreto 1434/2002, do 27 de decembro. </p>
    <p>A devandita fianza constituirase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre o réxime de instalación, ampliación e traslado de industrias, e será devolta unha vez se formalice a acta de posta en marcha das instalacións.</p>
    <p>Segunda. As instalacións e as súas montaxes deberán cumprir as disposicións e normas técnicas que en xeral sexan de aplicación e, en particular, as correspondentes ao Regulamento técnico de distribución e utilización de combustibles gasosos coas súas instrucións técnicas complementarias e as normas que os cumprimentan, regulamentos electrotécnicos, normas UNE e demais normativa e directrices vixentes, así como cantas as substitúan ou se diten a nivel estatal ou desta comunidade, e deberán preverse para responder aos avances tecnolóxicos no eido do gas e lograr abastecementos flexibles e seguros.</p>
    <p>Terceira. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución.</p>
    <p>Unha vez construídas as instalacións autorizadas, a empresa promotora deberá presentar a solicitude de posta en servizo ante a Xefatura Territorial de Lugo da Consellería de Economía, Emprego e Industria, quen deberá estendela tras as comprobacións técnicas que considere oportunas.</p>
    <p>Cuarta. En canto aos bens e dereitos afectados por esta infraestrutura gasista e adscritos ás distintas administracións, organismos ou empresas de servizo público ou de servizos de interese xeral, a empresa promotora procederá a realizar os correspondentes cruzamentos e afeccións de acordo cos condicionados e informes emitidos por estes.</p>
    <p>Quinta. A empresa promotora deberá iniciar a subministración de gas no prazo dun mes contado a partir da data na que a Xefatura Territorial de Lugo da Consellería de Economía, Emprego e Industria formalice a acta de posta en marcha.</p>
    <p>Sexta. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Sétima. A Administración reserva para si o dereito a deixar sen efecto esta autorización por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Contra a presente resolución, que non pon fin á vía administrativa, poderá interporse, se é o caso, recurso de alzada ante o conselleiro de Economía, Emprego e Industria, no prazo dun mes a partir do día seguinte ao da súa notificación.</p>
    <p>Santiago de Compostela, 1 de xullo de 2016</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

