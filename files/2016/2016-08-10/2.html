---
date: '2016-08-10'
id: G0244-090816-0002
page: 35557
number: 151
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 9 de agosto de 2016 pola que se amplía o crédito existente para a
  concesión das axudas previstas na Orde do 14 de xuño de 2016 pola que se
  establecen as bases reguladoras e a convocatoria de subvencións, en réxime de
  concorrencia non competitiva, dentro do Plan específico extraordinario de
  investimentos destinado á mellora de infraestruturas e equipamentos nos
  concellos de Galicia.
range: Orde
url: >-
  https://www.xunta.gal/dog/Publicados/2016/20160810/AnuncioG0244-090816-0002_gl.html
---
<p>Mediante a Orde do 14 de xuño de 2016 reguláronse as bases reguladoras e a convocatoria de subvencións, en réxime de concorrencia non competitiva, dentro do Plan específico extraordinario de investimentos destinado á mellora de infraestruturas e equipamentos nos concellos de Galicia (DOG núm. 120, do 27 de xuño).</p>
    <p>Na antedita orde prevese que as subvencións reguladas ao abeiro desta se farán efectivas con cargo á aplicación orzamentaria 05.23.141A.760.0 (código de proxecto 2016 00376), ata un importe máximo de dous millóns de euros (2.000.000 €), correspondente aos orzamentos xerais da Comunidade Autónoma de Galicia para o ano 2016. </p>
    <p>No seu artigo 3 prevese a posibilidade de proceder á ampliación de crédito nos supostos previstos no artigo 30.2 do Decreto 11/2009, do 8 xaneiro, polo que se aproba o Regulamento da Lei 9/2007, do 13 de xuño, de subvencións de Galicia, caso en que, o órgano concedente procederá a publicala nos mesmos medios que a convocatoria, sen que tal publicidade implique a apertura de prazo para presentar novas solicitudes nin o inicio de novo cómputo de prazo para resolver.</p>
    <p>Tendo en conta o volume de solicitudes recibidas e tratando de dar resposta á ampla demanda de axuda, semella oportuno incrementar o importe aprobado para as axudas establecidas nestas bases.</p>
    <p>De acordo co exposto,</p>
    <h2>DISPOÑO:</h2>
    <p>Artigo 1. <em>Ampliación de crédito</em></p>
    <p>Amplíase a dotación orzamentaria destinada a financiar a liña das subvencións, en réxime de concorrencia non competitiva, dentro do Plan específico extraordinario de investimentos destinado á mellora de infraestruturas e equipamentos nos concellos de Galicia, por un importe de 455.000,69 €, con cargo á aplicación orzamentaria 05.23.141A.760.0.</p>
    <p>Disposición derradeira</p>
    <p>Esta orde entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 9 de xullo de 2016</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

