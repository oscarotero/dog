---
date: '2016-08-10'
id: G0244-020816-0001
page: 35546
number: 151
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  DECRETO 101/2016, do 21 de xullo, polo que se regulan os órganos de
  coordinación, cooperación administrativa e asesoramento en materia de
  protección civil e emerxencias.
range: Decreto
url: >-
  https://www.xunta.gal/dog/Publicados/2016/20160810/AnuncioG0244-020816-0001_gl.html
---
<p>O Decreto 56/2000, do 3 de marzo, polo que se regula a planificación, as medidas de coordinación e a actuación de voluntarios, agrupacións de voluntarios e entidades colaboradoras en materia de protección civil de Galicia, recolle no seu capítulo I a estrutura organizativa da protección civil e regula, na súa sección primeira, os órganos de coordinación.</p>
    <p>O Decreto 109/2004, do 27 de maio, de modificación do Decreto 56/2000, do 3 de marzo, polo que se regula a planificación, as medidas de coordinación e a actuación de voluntarios, agrupacións de voluntarios e entidades colaboradoras en materia de protección civil de Galicia, modificou varios artigos do Decreto 56/2000, que atinxen os órganos de coordinación. </p>
    <p>A Lei 5/2007, do 7 maio, de emerxencias de Galicia, establece o sistema integrado de protección civil e emerxencias en Galicia dirixido a adoptar medidas preventivas que eviten situacións de risco, actuar en situacións de risco ordinario e protexer a integridade das persoas, os bens de titularidade pública e privada e o ambiente de danos provocados por catástrofes, calamidades, accidentes e outras situacións ou continxencias análogas que se dan en situacións de emerxencia.</p>
    <p>A antedita lei regula, no título II, capítulo V, os órganos de coordinación e cooperación interadministrativa e establece a Comisión Galega de Protección Civil como único órgano colexiado de coordinación e cooperación das administracións públicas en Galicia. </p>
    <p>O artigo 29.2 da Lei 5/2007, do 7 maio, dispón que regulamentariamente se determinará a composición, a organización e o funcionamento da Comisión Galega de Protección Civil, na cal estarán representadas as administracións central, autonómica e local, así como os servizos de emerxencias e organizacións de persoal voluntario de protección civil. </p>
    <p>Así mesmo, o punto 4 do artigo 29 indica que a Comisión Galega de Protección Civil contará cunha comisión técnica de carácter permanente e poderá crear grupos de traballo temporais, integrados por membros dela e outras persoas técnicas, para o estudo e informe de aspectos concretos relacionados coas súas funcións.</p>
    <p>O artigo 30 da dita lei establece a creación das xuntas locais de protección civil como órganos asesores en materia de protección civil e xestión de emerxencias, dentro do seu ámbito de actuación, e indica que a súa composición e funcionamento será determinado regulamentariamente, sen prexuízo das competencias municipais en materia de protección civil.</p>
    <p>Co fin de adaptarse a esta nova normativa e desenvolver aquelas partes encomendadas a unha regulación posterior, cómpre lexislar, mediante o presente decreto, a composición, organización e funcionamento dos órganos de coordinación, cooperación administrativa e asesoramento en materia de protección civil.</p>
    <p>Este decreto estrutúrase en tres capítulos, unha disposición derrogatoria e dúas disposicións derradeiras e desenvolve os temas que a continuación se expoñen:</p>
    <p>O capítulo primeiro define o obxecto e ámbito de aplicación do decreto.</p>
    <p>O capítulo segundo regula a Comisión Galega de Protección Civil e a Comisión Técnica Permanente e establece a súa composición, funcións e ámbito de actuación.</p>
    <p>O capítulo terceiro regula as xuntas locais de protección civil, a súa composición e funcións.</p>
    <p>A disposición derrogatoria establece a normativa derrogada, a primeira disposición derradeira o desenvolvemento normativo e a segunda disposición derradeira a entrada en vigor do presente decreto.</p>
    <p>En virtude de canto antecede, por proposta da Vicepresidencia e Consellería de Presidencia, Administracións Públicas e Xustiza, unha vez emitido o informe pola Comisión Galega de Protección Civil e logo de deliberación do Consello da Xunta de Galicia na súa reunión do vinte e un de xullo de dous mil dezaseis,</p>
    <h2>DISPOÑO:</h2>
    <h2>CAPÍTULO I<br>Obxecto e ámbito de aplicación</h2>
    <p>Artigo 1. Obxecto</p>
    <p>É obxecto deste decreto desenvolver o marco normativo que regule a composición, a organización e o funcionamento da Comisión Galega de Protección Civil, as súas comisións técnicas, así como as xuntas locais de protección civil, como órganos de coordinación e cooperación interadministrativa de protección civil. </p>
    <p>Artigo 2. Ámbito de aplicación</p>
    <p>Será de aplicación a todos aqueles organismos, autoridades e cidadanía que formen parte dos órganos constituídos por nomeamento dos distintos organismos ou entidades con competencias en protección civil, xa sexa no nivel de comunidade autónoma, provincial ou local.</p>
    <h2>CAPÍTULO II<br>A Comisión Galega de Protección Civil, a Comisión Técnica Permanente<br> e os grupos de traballo</h2>
    <p>Artigo 3. A Comisión Galega de Protección Civil</p>
    <p>A Comisión Galega de Protección Civil é o órgano colexiado da Administración da Comunidade Autónoma de Galicia, adscrito á consellería competente en materia de protección civil e emerxencias, que ten como finalidade a coordinación e colaboración interadministrativa en materia de protección civil.</p>
    <p>Artigo 4. Funcións</p>
    <p>A Comisión Galega de Protección Civil, de acordo co disposto na Lei 5/2007, do 7 de maio, de emerxencias de Galicia, exercerá as seguintes funcións:</p>
    <p>a) Emitir informe sobre o Plan territorial de protección civil de Galicia e os plans especiais.</p>
    <p>b) Emitir informe sobre o mapa de riscos, catálogo de riscos e catálogo de medios e recursos.</p>
    <p>c) Homologar os plans de protección civil de ámbito inferior á comunidade autónoma e informar os plans especiais de protección civil de ámbito da comunidade autónoma, así como os plans de autoprotección que se indiquen na normativa vixente.</p>
    <p>d) Emitir informes sobre as normas técnicas e os proxectos de normas regulamentarias sobre protección civil e xestión de emerxencias.</p>
    <p>e) Emitir informes sobre os procedementos de operativos de protección civil e de xestión de emerxencias.</p>
    <p>f) Propoñer medidas preventivas e de protección civil ante os órganos competentes das diferentes administracións públicas.</p>
    <p>g) Coñecer o funcionamento material dos plans e das actuacións de resposta, avaliar os resultados e formular as propostas adecuadas.</p>
    <p>h) Verificar o funcionamento dos plans de protección civil despois de producirse incidencias de relevancia, sobre a base do informe emitido polo órgano correspondente do departamento competente en materia de protección civil.</p>
    <p>i) Homologar os plans locais de protección da ribeira do mar contra a contaminación mariña.</p>
    <p>j) Outras funcións que regulamentariamente se determinen.</p>
    <p>Artigo 5. Ámbito de actuación e composición</p>
    <p>1. A Comisión Galega de Protección Civil exercerá as súas funcións no ámbito territorial da Comunidade Autónoma de Galicia.</p>
    <p>2. A Comisión Galega de Protección Civil contará cunha comisión técnica de carácter permanente, coa composición que se determine regulamentariamente, como órgano de estudo e proposta para a preparación das súas decisións e a adopción por delegación daquelas que a comisión determine. Así mesmo, poderá crear grupos de traballo temporais, integrados por membros seus e outras persoas técnicas, para o estudo e informe de aspectos concretos relacionados coas súas funcións.</p>
    <p>3. O Pleno da comisión está constituído polos seguintes membros:</p>
    <p>a) Presidencia: a persoa titular da consellería competente en materia de protección civil. </p>
    <p>b) Vicepresidencia: a persoa titular da dirección xeral con competencias en materia de protección civil.</p>
    <p>c) Vogais:</p>
    <p>• Representantes da Xunta de Galicia designados/as pola persoa titular do departamento competente en materia de protección civil por proposta do organismo ou institución correspondente:</p>
    <p>– Unha persoa en representación de cada un dos departamentos competentes en materia de seguridade industrial, de transportes, de estradas, de salvamento marítimo e loita contra a contaminación mariña, de saúde pública, de educación, de telecomunicacións, de ambiente, de montes, de turismo, de urbanismo, de Administración local, de augas, con categoría de director/a xeral ou equivalente.</p>
    <p>– Unha persoa en representación do Instituto de Medicina Legal de Galicia.</p>
    <p>– Unha persoa en representación da Fundación Pública Urxencias Sanitarias 061.</p>
    <p>– A persoa titular da xerencia da Axencia Galega de Emerxencias.</p>
    <p>• Representantes da Administración xeral do Estado:</p>
    <p>– Dúas persoas en representación da Administración xeral do Estado designadas polo delegado do Goberno en Galicia, quen tamén nomeará as persoas suplentes para cada unha delas para o suposto de vacante, ausencia ou enfermidade.</p>
    <p>• Representantes das entidades locais:</p>
    <p>– Catro persoas en representación das catro diputacións provinciais e catro persoas en representación dos municipios, designadas pola Federación Galega de Municipios e Provincias, que tamén nomeará unha persoa suplente para cada unha delas, para o suposto de vacante, ausencia ou enfermidade.</p>
    <p>• Representantes dos servizos de emerxencia:</p>
    <p>– Unha persoa en representación dos profesionais dos servizos contra incendios municipais e outra dos profesionais dos servizos contra incendios e salvamento dos consorcios provinciais, designadas pola Presidencia da comisión por proposta das organizacións representativas do sector.</p>
    <p>– Unha persoa en representación do voluntariado de protección civil designada pola Presidencia da comisión, elixida polas asociacións provinciais de protección civil.</p>
    <p>– Unha persoa pertencente e en representación do Grupo de Intervención Psicolóxica en Catástrofes e Emerxencias, entidade colaboradora de Protección Civil, designada pola Presidencia da comisión por proposta do Colexio Oficial de Psicólogos de Galicia.</p>
    <p>– Unha persoa pertencente e en representación da Cruz Vermella Española en Galicia, designada pola Presidencia da comisión.</p>
    <p>4. Poderán ser convocadas ás reunións do Pleno da comisión outras persoas titulares das direccións xerais, subdireccións xerais ou órganos equivalentes da Comunidade Autónoma, así como compoñentes dos grupos de traballo e persoas de recoñecida competencia profesional ou científica, cando así o requira a natureza dos asuntos que se traten, e participarán con voz e sen voto.</p>
    <p>5. Corresponde ao Pleno o exercicio de todas aquelas funcións da comisión que non estean expresamente atribuídas á Comisión Técnica Permanente.</p>
    <p>Así mesmo, cando a xuízo do titular da Presidencia do Pleno concorran circunstancias de especial trascendencia ou interese público, o Pleno poderá solicitar para si o coñecemento e a adopción de acordos naqueles asuntos ou materias competencia da Comisión Técnica Permanente.</p>
    <p>Artigo 6. Suplencias</p>
    <p>Nos casos de vacante, ata novo nomeamento, ausencia ou enfermidade, os membros do Pleno da Comisión Galega de Protección Civil serán substituídos/as da forma seguinte:</p>
    <p>a) A/o titular da Presidencia do Pleno será substituído/a pola persoa titular da vicepresidencia.</p>
    <p>b) As/os titulares das distintas direccións xerais serán suplidos/as de acordo co disposto na normativa vixente en materia de suplencias dos órganos directivos das respectivas consellerías a que pertenzan.</p>
    <p>c) As/os representantes da Administración xeral do Estado, polas persoas suplentes designadas pola/o titular da Delegación do Goberno en Galicia.</p>
    <p>d) As/os representantes da Administración local, polas persoas suplentes propostas pola Federación Galega de Municipios.</p>
    <p>e) Os demais organismos e institucións, pola persoa suplente nomeada para tal efecto.</p>
    <p>Artigo 7. Secretaría do Pleno</p>
    <p>1. A Secretaría do Pleno será exercida pola persoa titular da subdirección competente en materia de protección civil, con voz e sen voto, designada polo/a titular da consellería competente en materia de protección civil, quen tamén designará unha persoa suplente para o suposto de vacante, ausencia ou enfermidade.</p>
    <p>2. A persoa titular da secretaría proporcionará o soporte administrativo e técnico, e asegurará a execución adecuada dos acordos adoptados, a preparación e distribución dos diferentes documentos e a necesaria coordinación entre os grupos de traballo.</p>
    <p>Artigo 8. Comisión Técnica Permanente. Funcións</p>
    <p>É un órgano de estudo e proposta dos temas que se debaterán e aprobarán na Comisión Galega de Protección Civil e tamén adoptará acordos naquelas materias delegadas pola comisión. </p>
    <p>As funcións asignadas á Comisión Técnica Permanente regularanse mediante acordo na primeira convocatoria do Pleno da comisión, unha vez entre en vigor o presente decreto.</p>
    <p>Artigo 9. Composición da Comisión Técnica Permanente</p>
    <p>1. A Comisión Permanente estará composta polos seguintes membros: </p>
    <p>a) Presidencia: a persoa titular da dirección xeral competente en materia de protección civil.</p>
    <p>b) Vicepresidencia: o/a titular da subdirección da dirección xeral competente en materia de protección civil.</p>
    <p>c) Vogais:</p>
    <p>• Catro representantes dos departamentos da Xunta de Galicia sinalados no artigo 5.2.c), con rango de subdirector/a ou xefe/a de servizo, nomeados para tal efecto polos seus departamentos e convocados pola Presidencia da comisión técnica en función da materia sobre a que se vai informar. </p>
    <p>• Unha persoa representante da Administración xeral do Estado, nomeada de entre as que se sinalan no artigo 5.2.c). </p>
    <p>• Unha persoa en representación das entidades locais e provinciais, nomeada de entre as sinaladas no artigo 5.2.c).</p>
    <p>• Unha persoa en representación dos servizos de emerxencia, nomeada de entre as que se sinalan no artigo 5.2.c).</p>
    <p>• Unha persoa en representación das organizacións de persoal voluntario de protección civil sinaladas no artigo 5.2.c).</p>
    <p>Artigo 10. Grupos de traballo</p>
    <p>A Comisión Galega de Protección Civil poderá crear tantos grupos de traballo especializados tecnicamente como se necesiten para o máis eficaz desenvolvemento das súas funcións.</p>
    <p>Artigo 11. Funcionamento da Comisión Galega de Protección Civil e da Comisión Técnica Permanente</p>
    <p>O réxime de constitución, convocatoria, adopción de acordos e, en xeral, de funcionamento da Comisión de Galega de Protección Civil e da Comisión Técnica Permanente establecerao o propio Pleno da comisión, con base na regulación establecida para os órganos colexiados na Lei 16/2010, do 17 de decembro, de organización e funcionamento da administración xeral e do sector público autonómico de Galicia.</p>
    <p>Artigo 12. Periodicidade das sesións</p>
    <p>1. O Pleno reunirase, polo menos, unha vez ao ano en sesión ordinaria, na data ou datas que fixe a persoa titular da presidencia. Con carácter extraordinario poderase reunir cando esta o considere necesario, por propia iniciativa ou por instancia dun terzo dos seus membros.</p>
    <p>2. A Comisión Técnica Permanente reunirase, polo menos, dúas veces ao ano en sesión ordinaria. Con carácter extraordinario poderase reunir cando o considere necesario a Presidencia, por propia iniciativa ou por instancia dun terzo dos seus membros.</p>
    <p>Artigo 13. Secretaría da Comisión Técnica Permanente</p>
    <p>A Secretaría da Comisión Técnica Permanente será exercida polo/a funcionario/a da dirección xeral competente en materia de protección civil, con voz e sen voto, designado/a polo/a presidente/a da Comisión Técnica Permanente, quen tamén designará suplente para o suposto de vacante, ausencia ou enfermidade.</p>
    <h2>CAPÍTULO III<br>As xuntas locais de protección civil</h2>
    <p>Artigo 14. As xuntas locais de protección civil</p>
    <p>A Xunta Local de Protección Civil é o órgano asesor en materia de protección civil e xestión de emerxencias no ámbito local.</p>
    <p>O seu funcionamento establecerase por regulamento interno aprobado pola propia Xunta Local de Protección Civil.</p>
    <p>Artigo 15. Funcións e composición das xuntas locais de protección civil</p>
    <p>1. As funcións da Xunta Local de Protección Civil son as definidas no artigo 30 da Lei 5/2007, do 7 de maio, ademais daquelas outras que poida incorporar a autoridade local con base nas súas competencias. </p>
    <p>2. En canto á súa composición, as xuntas locais de protección civil estarán compostas polas seguintes persoas:</p>
    <p>a) O/A titular da Alcaldía ou a persoa titular da concellería en quen delegue, que actuará como titular da presidencia.</p>
    <p>b) O/A titular da concellería con competencia en protección civil e outras persoas titulares das concellarías nomeadas pola persoa titular da Alcaldía.</p>
    <p>c) Unha persoa en representación do órgano provincial da Xunta de Galicia con competencias en protección civil.</p>
    <p>d) O/A titular do Servizo de Extinción de Incendios e Salvamento.</p>
    <p>e) O/A titular da Xefatura da Policía Local.</p>
    <p>f) O persoal responsable técnico municipal das áreas que se consideren de utilidade para o desenvolvemento do Plan de emerxencia municipal (Pemu).</p>
    <p>g) As persoas titulares das xefaturas dos grupos operativos recollidos no Plan de emerxencia municipal (Pemu).</p>
    <p>h) Os/as titulares das xefaturas dos corpos de seguridade do Estado no ámbito local.</p>
    <p>i) O/A titular da Xefatura da Policía Autonómica no ámbito local.</p>
    <p>j) Unha persoa en representación da autoridade portuaria, de ser o caso.</p>
    <p>k) Unha persoa en representación da deputación provincial.</p>
    <p>l) Outras persoas con voz pero sen voto, atendendo ao seu coñecemento na materia. </p>
    <p>A creación deste órgano e o regulamento de funcionamento será competencia do municipio e as convocatorias das reunións serán competencia da autoridade municipal. Será a persoa titular da Alcaldía o/a xefe/a local de Protección Civil.</p>
    <p>A Xunta Local de Protección Civil reunirase polo menos unha vez ao ano e poderá facelo tamén, con funcións de comité asesor, sempre que se atope activado o Pemu do concello.</p>
    <p>Disposición derrogatoria única. Derrogatoria normativa</p>
    <p>Queda derrogado expresamente o capítulo I, sección primeira, do Decreto 56/2000, do 3 de marzo, polo que se regula a planificación, as medidas de coordinación e a actuación de voluntarios, agrupacións de voluntarios e entidades colaboradoras en materia de protección civil de Galicia, e cantas normas de igual ou inferior rango se opoñan ao previsto neste decreto.</p>
    <p>Disposición derradeira primeira. Desenvolvemento normativo</p>
    <p>Facúltase o titular da consellería competente en materia de protección civil e xestión de emerxencias para ditar as disposicións que sexan necesarias para o desenvolvemento e a aplicación do presente decreto.</p>
    <p>Disposición derradeira segunda. Entrada en vigor</p>
    <p>Este decreto entrará en vigor aos vinte días da súa publicación no <em>Diario Oficial de Galicia</em>.</p>
    <p>Santiago de Compostela, vinte e un de xullo de dous mil dezaseis</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela <br>Vicepresidente e conselleiro de Presidencia, Administracións Públicas e Xustiza</p></footer>

