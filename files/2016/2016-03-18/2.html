---
date: '2016-03-18'
id: CA01-110316-0002
page: 10111
number: 54
agency: Consellería de Facenda
section: I. Disposicións xerais.
title: >-
  ORDE do 15 de marzo de 2016 reguladora de aprazamentos e fraccionamentos de
  pagamento de débedas que correspondan a ingresos de dereito público da
  Comunidade Autónoma de Galicia.
range: Orde
url: >-
  https://www.xunta.gal/dog/Publicados/2016/20160318/AnuncioCA01-110316-0002_gl.html
---
<p>O texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, establece no seu artigo 20.5 a posibilidade de aprazar ou fraccionar as cantidades debidas á Facenda da Comunidade Autónoma, nos casos e cos procedementos que regulamentariamente se establezan. A continuación prevé a posibilidade de excepcionar garantías cando sexan inferiores á cifra que fixe a Consellería de Facenda.</p>
    <p>En canto aos tributos propios a Lei 58/2003, do 26 de decembro, xeral tributaria, nos seus artigos 65 e 82 regula esta materia dunha forma similar en canto á posibilidade de aprazar ou fraccionar débedas nos termos que se fixan regulamentariamente e a posibilidade de fixar unha contía inferior á cal estaría dispensada a execución de garantías.</p>
    <p>A presente orde ten por obxecto axilizar o procedemento de xestión das solicitudes de aprazamento ou fraccionamento, así como outorgar facilidades ao obrigado ao pagamento para o cumprimento das súas obrigacións de dereito público cando se atope ante dificultades económico-financeiras de carácter transitorio. A este respecto, considérase necesario elevar o límite da citada exención da obrigación de achegar garantías.</p>
    <p>Por outra banda, debido á creación da Axencia Tributaria de Galicia, faise preciso modificar a denominación dos órganos competentes que en materia de aprazamentos e fraccionamentos establece ata o momento a Orde do 29 de maio de 2009. </p>
    <p>E, por último, a presente orde modifica o anexo I da Orde da Consellería de Economía e Facenda do 5 de xuño de 2003 pola que se regula o procedemento para o pagamento e a presentación telemáticos das autoliquidacións correspondentes ao imposto sobre transmisións patrimoniais e actos xurídicos documentados, pola transmisión de determinados medios de transporte usados entre particulares, e o anexo da Orde da Consellería de Economía e Facenda do 19 de maio de 2005 pola que se regula o procedemento para o pagamento e a presentación telemáticos das autoliquidacións correspondentes ao imposto sobre sucesións e doazóns, para adecualas ás novas especificacións do número de referencia completo.</p>
    <p>O ámbito obxectivo de aplicación da presente orde en canto á regulación da competencia dos distintos órganos constitúeno os aprazamentos e fraccionamentos de todas as débedas xestionadas pola Axencia Tributaria de Galicia. Por outra parte, o artigo que fixa o límite exento para a exixencia de garantías é de aplicación aos aprazamentos e fraccionamentos de débedas xestionadas pola Atriga, con excepción dos tributos cedidos, e aos xestionadas polo resto de órganos e organismos da Xunta de Galicia.</p>
    <p>En aplicación do disposto no artigo 82.2.a) da Lei 58/2003, do 17 de decembro, xeral tributaria, no artigo 7 do texto refundido da Lei do réxime orzamentario e financeiro de Galicia, aprobado polo Decreto lexislativo 1/1999, do 7 de outubro, e no artigo 34.6 da Lei 1/1983, do 22 de febreiro, reguladora da Xunta e da súa Presidencia, </p>
    <h2>DISPOÑO:</h2>
    <p>Artigo 1. <em>Competencia</em></p>
    <p>As débedas tributarias e demais de dereito público cuxa xestión recadatoria estea atribuída aos órganos da consellería competente en materia de Facenda poderán ser aprazados ou fraccionados mediante resolución, polo/a director/a, o/a xefe/a da área de Recadación, o/a delegado/a e o/a xefe/a do departamento de Recadación, todos eles da Axencia Tributaria de Galicia, de acordo coas seguintes contías e tipos de garantías exixidas.</p>
    <p>– Director/a da Axencia Tributaria de Galicia. </p>
    <p>Correspóndelle a inadmisión ou resolución das solicitudes de aprazamento e fraccionamento de pagamento cando, non estando expresamente atribuída a outros órganos, concorra algunha das seguintes circunstancias: </p>
    <p>a) A contía total da débeda exceda 300.000 euros.</p>
    <p>b) Se solicite a dispensa total ou parcial de garantías.</p>
    <p>– Xefe/a da área de Recadación e delegados/as da Axencia Tributaria de Galicia.</p>
    <p>Correspóndelle a inadmisión ou resolución das solicitudes de aprazamentos ou fraccionamentos de pagamento cando, non estando expresamente atribuída a outros órganos, non exceda 300.000 euros.</p>
    <p>– Xefe/a dos departamentos de Recadación.</p>
    <p>Correspóndelles a inadmisión ou resolución das solicitudes de aprazamentos ou fraccionamentos de pagamento cando lles sexa de aplicación a exención de garantías en atención á contía da débeda.</p>
    <p>Artigo 2. <em>Avocación</em></p>
    <p>O/a director/a da Axencia Tributaria de Galicia poderá avocar a competencia para acordar o aprazamento ou fraccionamento de pagamento en expedientes cuxa especial transcendencia o aconselle e cuxa xestión corresponde a outros órganos de recadación.</p>
    <p>Artigo 3. <em>Órgano a que deben dirixirse as solicitudes</em></p>
    <p>As solicitudes de aprazamento e fraccionamento de pagamento, con independencia do órgano competente para a súa resolución, dirixiranse ao departamento de Recadación en cuxo ámbito territorial estea situado o órgano de que proceda o acto que orixina a débeda.</p>
    <p>Artigo 4. <em>Garantías</em></p>
    <p>Non se exixirán garantías para as solicitudes de aprazamento e fraccionamento de pagamento de débedas que constitúan ingreso de dereito público da Comunidade Autónoma de Galicia, excepto os tributos cedidos, cando o seu importe en conxunto non exceda 30.000 euros e se atopen tanto en período voluntario como en período executivo de pagamento, sen prexuízo do mantemento, neste último caso das trabas existentes sobre bens e dereitos do debedor no momento da presentación da solicitude.</p>
    <p>Para os efectos da determinación da contía, acumularanse no momento da solicitude tanto as débedas a que se refire a propia solicitude como calquera outra do mesmo debedor para as que conste que se solicitou e non resolveu o aprazamento-fraccionamento, así como o importe dos vencementos pendentes de ingreso das débedas aprazadas ou fraccionadas, salvo que estean debidamente garantidas.</p>
    <p>Disposición adicional </p>
    <p>Modifícase o anexo I da Orde da Consellería de Economía e Facenda do 5 de xuño de 2003 pola que se regula o procedemento para o pagamento e a presentación telemáticos das autoliquidacións correspondentes ao imposto sobre transmisións patrimoniais e actos xurídicos documentados, pola transmisión de determinados medios de transporte usados entre particulares, e o anexo da Orde da Consellería de Economía e Facenda do 19 de maio de 2005 pola que se regula o procedemento para o pagamento e a presentación telemáticos das autoliquidacións correspondentes ao imposto sobre sucesións e doazóns, que quedan redactados ambos como segue:</p>
    <h2>ANEXO<br>Normas técnicas para a xeración do NRC</h2>
    <p>A entidade financeira xerará o NRC (número de referencia completo) segundo o punto b.2) do anexo VII da Orde EHA/2027/2007, do 28 de xuño de 2007 (BOE do 9 de xullo), correspondente á xeración do NRC para liquidacións practicadas pola Administración, modelos 060, 061 e 069. O NRC xerarase a partir dun rexistro de 48 caracteres codificados en EBCDIC:</p>
    <p>– MMMNNNNNNNNNDC (14): número de xustificante, onde:</p>
    <p>• MMMNNNNNNNNND (13): número de xustificante asignado pola Oficina Virtual Tributaria.</p>
    <p>• C (1): carácter de control calculado polo banco, utilizando o mesmo algoritmo especificado na citada orde. A Oficina Tributaria facilitará á entidade colaboradora o algoritmo para o cálculo deste carácter de control.</p>
    <p>– XXXXXXXXX (9): NIF do debedor.</p>
    <p>– NNNNNNNNNNNNN (13): importe de cargo.</p>
    <p>– AAAAMMDD (8): data de cargo.</p>
    <p>– XXXX (4): código do Banco de España da entidade.</p>
    <p>O número de referencia completo (NRC) resultante terá 22 posicións:</p>
    <p>– MMMNNNNNNNNNDC (14): número de xustificante (o mesmo que está especificado arriba).</p>
    <p>– XXXXXXXX (8): caracteres de control resultantes de aplicar unha función MAC 4 do algoritmo DEAS (segundo norma X9.9-1) aos datos anteriores (48 caracteres) utilizando a clave privada do banco. Esta función xerará 8 caracteres de control: é dicir, a «sinatura».</p>
    <p>Disposición transitoria</p>
    <p>As solicitudes de aprazamento fraccionamento pendentes de resolución no momento da entrada en vigor da presente orde seguirán rexéndose polo establecido na normativa vixente na data de presentación da correspondente solicitude.</p>
    <p>Disposición derrogatoria</p>
    <p>Queda derrogada a Orde da Consellería de Economía e Facenda do 29 de maio 2009, reguladora dos aprazamentos e fraccionamentos de pagamento de débedas que correspondan a ingresos de dereito público da Comunidade Autónoma de Galicia.</p>
    <p>Disposición derradeira </p>
    <p>A presente orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 15 de marzo de 2016</p>
    <footer><p>Valeriano Martínez García<br>Conselleiro de Facenda</p></footer>

