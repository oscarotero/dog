---
date: '2016-05-13'
id: G0427-040516-0004
page: 18425
number: 91
agency: Consellería do Mar
section: III. Outras disposicións.
title: >-
  RESOLUCIÓN do 4 de maio de 2016, da Dirección Xeral de Desenvolvemento
  Pesqueiro, pola que se aproba o baremo para obter o permiso de explotación a
  pé para recursos específicos.
range: Resolución
url: >-
  https://www.xunta.gal/dog/Publicados/2016/20160513/AnuncioG0427-040516-0004_gl.html
---
<p>O Decreto 425/1993, do 17 de decembro, polo que se refunde a normativa vixente sobre o permiso de explotación para exercer a actividade pesqueira e marisqueira, regula no seu capítulo IV o permiso de explotación para os recursos específicos.</p>
    <p>A Orde do 30 de decembro de 2015, pola que se regula a explotación dos recursos específicos no ámbito da Comunidade Autónoma de Galicia, na sección 1ª do capítulo II, define os requisitos e o procedemento para a obtención do permiso de explotación a pé para recursos específicos.</p>
    <p>Así, o artigo 11 determina que a selección das solicitudes para obter o permiso de explotación a pé para recursos específicos estará suxeito ao baremo establecido pola resolución da dirección xeral competente en materia de marisqueo. O dito baremo terá en conta, cando menos, os seguintes criterios: estar en situación de demandante de emprego, formación, experiencia profesional e o empadroamento nun concello situado no ámbito territorial das entidades titulares do plan de xestión en que está prevista a incorporación.</p>
    <p>A Resolución do 26.12.2008, da Dirección Xeral de Recursos Mariños, establece o baremo que se aplicará para o acceso ao permiso de explotación a pé para recursos específicos, resolución que foi ditada en consonancia coa Orde do 31.5.1995 e a Orde do 6.3.2000 e que acaban de ser derrogadas, parcialmente a primeira e na súa totalidade a segunda.</p>
    <p>Así pois, este novo contexto normativo, sumado á experiencia acumulada no proceso de valoración de solicitudes, fai aconsellable mellorar o procedemento e adaptalo aos preceptos normativos, así como que a valoración das actividades formativas sexa homoxénea e que as persoas interesadas coñezan de antemán cales son consideradas como méritos e a puntuación que lles corresponde. Por este motivo, recoñeceranse as actividades formativas consideradas como mérito para o baremo e desenvolverase un catálogo no cal se inscribirán, e que será público.</p>
    <p>O Decreto 168/2015, do 13 de novembro, polo que se aproba a estrutura orgánica da Consellería do Mar, atribúe á Dirección Xeral de Desenvolvemento Pesqueiro as competencias da ordenación do marisqueo, o establecemento das condicións para o exercicio da actividade marisqueira e a conservación, protección e xestión sustentable dos recursos marisqueiros.</p>
    <p>Así pois, de acordo con todo o anterior, despois da consulta realizada co sector interesado,</p>
    <h2>RESOLVO:</h2>
    <p>Primeiro. Aprobar o baremo para a valoración das solicitudes para obter o permiso de explotación a pé para recursos específicos que figura como anexo I desta resolución.</p>
    <p>Segundo. Recoñecer as actividades formativas que serán consideradas como mérito no baremo para obter o permiso de explotación a pé para recursos específicos segundo o anexo II desta resolución.</p>
    <p>Terceiro. Deixar sen efecto a Resolución do 26.12.2008, da Dirección Xeral de Recursos Mariños, pola que se modifican os baremos aplicables para o acceso ao permiso de explotación para o marisqueo a pé e para o permiso de explotación a pé para recursos específicos.</p>
    <p>Os procesos selectivos iniciados con anterioridade á publicación desta resolución rexeranse polo baremo aprobado pola Resolución do 26.12.2008, ata a súa resolución final.</p>
    <p>Contra esta resolución, que non esgota a vía administrativa, poderá interpoñerse recurso de alzada ante a conselleira do Mar, no prazo dun mes desde o día seguinte ao da súa publicación no <em>Diario Oficial de Galicia</em>, de conformidade co disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 4 de maio de 2016</p>
    <footer><p>Susana Rodríguez Carballo<br>Directora xeral de Desenvolvemento Pesqueiro</p></footer>
    <h2>ANEXO I<br>Baremo para a valoración das solicitudes para obter o permiso de explotación<br>a pé para recursos específicos</h2>
    <p>1. Estar en situación de demandante de emprego.</p>
    <p>A puntuación máxima total que se poderá obter nesta epígrafe será de 3 puntos.</p>
    <p>Polo tempo transcorrido como desempregado/a, debidamente acreditado e sempre que sexa demandante de emprego (non mellora de emprego): 0,25 puntos por mes completo durante un tempo máximo de 1 ano anterior á data da convocatoria.</p>
    <p>2. Formación.</p>
    <p>A puntuación máxima que se poderá obter nesta epígrafe será de 3 puntos.</p>
    <p>Nesta epígrafe computaranse as actividades de formación realizadas pola persoa interesada e a titulación académica que posúa.</p>
    <p>a) Actividades de formación (cursos, seminarios e xornadas ou asimiladas).</p>
    <p>1º. Valoraranse as actividades recoñecidas como mérito para acceder ao permiso de explotación a pé para recursos específicos que estean inscritas no catálogo de actividades formativas, segundo o establecido no anexo II.</p>
    <p>2º. Cando unha actividade formativa teña varios niveis, só computará aquela que permita acadar a maior puntuación.</p>
    <p>3º. Os certificados de mariscador/a e percebeiro/a non serán puntuables.</p>
    <p>b) Titulación académica.</p>
    <p>1º. Graduado/a en ESO ou equivalente: 0,15 puntos.</p>
    <p>2º. Bacharel ou equivalente: 0,25 puntos.</p>
    <p>3º. Diplomatura universitaria ou equivalente: 0,35 puntos.</p>
    <p>4º. Licenciatura universitaria ou equivalente: 0,5 puntos.</p>
    <p>Só se valorará a titulación académica superior. Para os efectos de equivalencia de titulación, só se admitirán as establecidas polo Ministerio de Educación, Cultura e Deporte.</p>
    <p>Ademais, cando a persoa solicitante posúa algunha titulación profesional regulada de acuicultura, engadiráselle 1 punto máis á valoración obtida na titulación académica. </p>
    <p>3. Experiencia profesional na extracción de recursos mariños.</p>
    <p>A puntuación máxima total que se poderá obter nesta epígrafe será de 2 puntos.</p>
    <p>a) Ter sido titular dun permiso de explotación a pé para recursos específicos nos 2 anos anteriores á data da convocatoria: 1 punto por ano completo.</p>
    <p>b) Ter sido titular dun permiso de explotación para marisqueo a pé nos 2 anos anteriores á data da convocatoria: 0,5 puntos por ano completo.</p>
    <p>Non se terán en conta os aspectos recollidos nas letras a) e b) cando a perda dos permisos de explotación fose como consecuencia de sanción en materia de protección dos recursos mariños ou incumprimento das prescricións ou requisitos establecidos no plan de xestión.</p>
    <p>c) Ter estado enrolado/a como percebeiro/a (con acreditación) ou mergullador/a en embarcacións que contan coa modalidade do recurso específico do que se trate no seu permiso de explotación nos 2 anos anteriores á data da convocatoria: 0,04 puntos/mes completo sempre que a embarcación rexistrase actividade pesqueira e vendas para esa modalidade.</p>
    <p>4. Empadroamento nun concello situado no ámbito territorial das entidades titulares do plan de xestión en que está prevista a incorporación, durante un período mínimo de 1 ano anterior á data da convocatoria: 2 puntos.</p>
    <p>5. En caso de empate na puntuación obtida, resolverase mediante sorteo en presenza das persoas afectadas pola dita situación.</p>
    <h2>ANEXO II<br>Recoñecemento das actividades formativas como mérito no baremo</h2>
    <p>1. As actividades formativas (cursos, seminarios, xornadas ou asimiladas) que pretendan ser consideradas como mérito no baremo para obter o permiso de explotación a pé para recursos específicos deberán ter contidos nas seguintes materias:</p>
    <p>a) Asociacionismo e fórmulas organizativas. Cooperativismo.</p>
    <p>b) Habilidades sociais.</p>
    <p>c) Habilidades de dirección e negociación. Xestión de organizacións. Responsabilidade social.</p>
    <p>d) Lexislación pesqueira, marisqueira e acuícola.</p>
    <p>e) Cultivos e xestión das especies de interese marisqueiro en Galicia.</p>
    <p>f) Comercialización de produtos pesqueiros.</p>
    <p>g) Informática para a xestión das organizacións.</p>
    <p>h) Manipulación de produtos pesqueiros frescos.</p>
    <p>i) Prevención de riscos laborais no sector dos recursos específicos.</p>
    <p>j) Turismo mariñeiro.</p>
    <p>As actividades formativas, segundo a forma de participación, poden ser presenciais, en rede (mediante ferramentas electrónicas) ou mixtas.</p>
    <p>2. As actividades formativas recoñecidas como mérito poderán ser:</p>
    <p>a) As realizadas pola consellería competente en materia de marisqueo inscritas no catálogo de actividades formativas.</p>
    <p>b) As promovidas por outras entidades ou institucións, tanto públicas como privadas, sen ánimo de lucro, que sexan recoñecidas pola Dirección Xeral de Desenvolvemento Pesqueiro.</p>
    <p>As entidades privadas deberán ter entre os seus obxectivos específicos ou estatutarios a realización de actividades formativas, así como expresar que non teñen ánimo de lucro.</p>
    <p>3. Requisitos para o recoñecemento das actividades formativas pola consellería competente en materia de marisqueo:</p>
    <p>a) A persoa ou entidade interesada no recoñecemento deberá achegar ante a Dirección Xeral de Desenvolvemento Pesqueiro a documentación acreditativa da dita actividade. No caso de entidades, a documentación incluirá unha memoria, informe ou programa de cada actividade e, no caso de persoas físicas, será un certificado acreditativo de participación. </p>
    <p>Poderán recoñecerse de oficio as actividades formativas realizadas polas administracións, entidades do sector público e corporacións de dereito público.</p>
    <p>b) As actividades serán susceptibles de recoñecemento segundo estableza o servizo con competencias en ensinanzas marítimo-pesqueiras, que en calquera momento poderá solicitar á persoa interesada a información necesaria para avaliar a actividade que pretenda ser recoñecida. </p>
    <p>c) As actividades de formación que pretendan ser recoñecidas deberán vir expresadas en horas e aquelas que teñan menos de oito horas non serán computables nin poderán acumularse.</p>
    <p>d) Nas actividades que se pretendan recoñecer, deberán realizarase controis de asistencia. </p>
    <p>e) Non se recoñecerán como actividades formativas as accións conducentes á obtención dunha titulación académica.</p>
    <p>f) Os certificados acreditativos da participación en actividades formativas constarán dos seguintes datos: </p>
    <p>1º. Institución ou entidade organizadora da actividade. </p>
    <p>2º. Nome e cargo de quen expide a certificación en representación da institución ou entidade organizadora. </p>
    <p>3º. Nome, apelidos e DNI da persoa a que se lle vai facer o certificado. </p>
    <p>4º. Denominación da actividade. </p>
    <p>5º. Lugar e datas de realización. </p>
    <p>6º. Número de horas de duración. </p>
    <p>7º. Lugar e data de expedición do certificado. </p>
    <p>8º. Sinatura e selo. </p>
    <p>Só se aceptarán os certificados que acrediten a superación íntegra da actividade. Non se aceptarán certificacións parciais. </p>
    <p>4. Catálogo.</p>
    <p>a) Todas as actividades formativas que se recoñezan como mérito no baremo para obter o permiso de explotación a pé para recursos específicos se inscribirán nun catálogo.</p>
    <p>b) O catálogo de actividades formativas dependerá da Dirección Xeral de Desenvolvemento Pesqueiro e será responsable do seu mantemento ou servizo con atribucións en ensinanzas marítimo-pesqueiras. </p>
    <p>c) O catálogo poderá ser consultado na páxina web http://www.xunta.gal/mar e será actualizado cando se recoñezan novas actividades formativas.</p>

