---
date: '2016-05-13'
id: O150-040516-0001
page: 18435
number: 91
agency: Escola Galega de Administración Pública
section: III. Outras disposicións.
title: >-
  RESOLUCIÓN do 4 de maio de 2016 pola que se convoca un curso monográfico sobre
  o estado actual e futuro do urbanismo.
range: Resolución
url: >-
  https://www.xunta.gal/dog/Publicados/2016/20160513/AnuncioO150-040516-0001_gl.html
---
<p>A Axencia de Protección da Legalidade Urbanística (APLU) ten encomendada a función de control e disciplina urbanística na Comunidade Autónoma de Galicia. Para levar a cabo este labor, a APLU intenta realizar accións formativas de interese xeral tanto para os profesionais na materia urbanística coma para a cidadanía en xeral, co propósito de que as medidas para loitar e evitar os ilícitos urbanísticos non sexan só represivas senón tamén preventivas, cumprindo a formación e difusión unha das nosas principais liñas de acción. </p>
    <p>Neste senso, a Escola Galega de Administración Pública (EGAP), a APLU, a Dirección Xeral de Administración Local e o Observatorio Internacional da Regulación das Entidades do Sector Público organizan este curso, que se desenvolverá en Santiago de Compostela os días 6 e 7 de xuño de 2016, no cal se contará con expertos de recoñecido prestixio nesta materia. </p>
    <p>Así, dentro do plan de actividades da Escola Galega de Administración Pública para o ano 2016 e de acordo coas funcións atribuídas pola Lei 4/1987, do 27 de maio, de creación da Escola, modificada pola Lei 10/1989, do 10 de xullo, convócase un curso monográfico sobre o estado actual e futuro do urbanismo, conforme as seguintes bases:</p>
    <p>1. Obxectivos.</p>
    <p>Proporcionarlles aos destinatarios un espazo de reflexión sobre a situación actual do noso modelo urbanístico, os seus problemas, conflitos e posibles solucións. Así mesmo, preténdese ter unha visión de conxunto sobre solucións da nosa contorna comunitaria ante os principais problemas urbanísticos, afondando e debatendo sobre as súas consecuencias. Neste senso, co obxectivo de analizar a cuestión desde unha perspectiva global, contarase con expertos dos ámbitos académico, xudicial e administrativo, coa finalidade de que cada un deles achegue as súas experiencias e coñecementos, intentando entre todos propor posibles melloras para que sexan adoptadas nas actuacións futuras de cara á consecución dun urbanismo sustentable.</p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>– A nova lexislación estatal en materia do solo e a súa integración na lexislación autonómica.</p>
    <p>– A rehabilitación, rexeneración e renovación urbana en Galicia.</p>
    <p>– A incidencia das leis de transparencia no urbanismo.</p>
    <p>– As comunicacións previas e declaracións responsables. Problemas de aplicación.</p>
    <p>– Unha visión xudicial do urbanismo: a necesidade de abordar un cambio.</p>
    <p>– A execución de sentenzas de derrubamento en materia de urbanismo. Causas de imposiblidade legal e material.</p>
    <p>– Unha perspectiva doutras comunidades autónomas, particularmente o réxime asimilable ao fóra de ordenación e o cumprimento por equivalencia na normativa andaluza.</p>
    <p>– A crise do urbanismo.</p>
    <p>– O urbanismo en países da nosa contorna. Alternativas ao modelo español.</p>
    <p>3. Destinatarios.</p>
    <p>Empregados das administracións públicas de Galicia, tanto autonómica como local e de xustiza, das universidades do Sistema universitario de Galicia, persoal das entidades do sector público, xuristas, profesionais e persoas interesadas en xeral. </p>
    <p>Este curso valorarase con 0,10 puntos a aqueles/as alumnos/as que cumpran os requisitos para a aplicación do establecido na Resolución do 26 de outubro de 1994, do Instituto Nacional de Administración Pública, pola que se establecen, de acordo coas comunidades autónomas, os criterios de recoñecemento e valoración dos cursos de formación e perfeccionamiento da Administración local, en cumprimento do establecido na Orde do Ministerio para as Administracións Públicas do 10 de agosto de 1994; da Resolución do 30 de novembro de 1994, do Instituto Nacional de Administración Pública, pola que se corrixen erros na Resolución do 26 de outubro de 1994, e consonte o establecido no Decreto 49/2009, do 26 de febreiro, sobre o exercicio das competencias da Comunidade Autónoma de Galicia respecto dos/das funcionarios/as con habilitación de carácter estatal (DOG núm. 52, do 16 de marzo).</p>
    <p>4. Desenvolvemento.</p>
    <p>Lugar: EGAP, rúa Madrid, 2-4, Santiago de Compostela.</p>
    <p>Datas: 6 e 7 de xuño do 2016.</p>
    <p>Horario: mañá e tarde.</p>
    <p>Duración: 18 horas lectivas.</p>
    <p>5. Número de prazas.</p>
    <p>Limitado pola capacidade do local.</p>
    <p>6. Inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP: https://egap.xunta.es/matricula/ .</p>
    <p>O prazo para inscribirse estará aberto desde o día seguinte ao da publicación desta resolución no Diario Oficial de Galicia ata as 23.00 horas do día 1 de xuño de 2016.</p>
    <p>Poderá obterse calquera outra información, desde as 8.30 ata as 14.30 horas, nos teléfonos: 981 54 62 41-981 54 62 39.</p>
    <p>7. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento deste curso, así como a facultade de cancelalo se o escaso número de solicitudes non xustificase a súa realización.</p>
    <p>8. Certificado de asistencia oficial.</p>
    <p>Ao final do curso entregaráselles un certificado de asistencia a aquelas persoas inscritas que tivesen participado asiduamente e sempre que a súa asistencia fose igual ou superior ao 90 % das horas lectivas programadas. Neste documento aparecerán, de forma expresa, o contido, a carga lectiva, a data, o lugar de realización do curso e o selo oficial da institución.</p>
    <p>Santiago de Compostela, 4 de maio de 2016</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

