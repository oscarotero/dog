---
date: '2016-08-12'
id: C3K1-110816-0001
page: 36232
number: 153
agency: Consellería de Sanidade
section: III. Outras disposicións.
title: >-
  ORDE do 11 de agosto de 2016 pola que se determinan os servizos mínimos
  durante a folga convocada pola Confederación Intersindical Galega (CIG) na
  empresa Ambunova, que se levará a efecto desde as 00.00 horas do 17 de agosto
  con carácter indefinido.
range: Orde
url: >-
  https://www.xunta.gal/dog/Publicados/2016/20160812/AnuncioC3K1-110816-0001_gl.html
---
<p>O artigo 28.2 da Constitución española recoñece o dereito á folga como dereito fundamental da persoa.</p>
    <p>O exercicio deste dereito na Administración e nas empresas, entidades e institucións públicas ou privadas, que presten servizos públicos ou de recoñecida e inaprazable necesidade, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os que se atopa a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente con relación a este.</p>
    <p>O artigo 3 do citado decreto faculta os conselleiros e conselleiras competentes por razón dos servizos esenciais afectados para que, mediante orde e diante de cada situación de folga, decidan o mínimo de actividade necesaria para asegurar o mantemento de tales servizos, así como para determinar o persoal necesario para a súa prestación.</p>
    <p>A folga convocada pola Confederación Intersindical Galega (CIG) levarase a efecto desde as 00.00 horas do 17 de agosto con carácter indefinido, e afectará o persoal da empresa Ambunova Servicios Sanitarios, S.L., que realiza transporte sanitario na área sanitaria de Santiago de Compostela.</p>
    <p>Unha vez outorgada audiencia ao comité de folga,</p>
    <p class="dog-titulo">DISPOÑO:</p>
    <p>Artigo 1</p>
    <p>A convocatoria da folga referida enténdese condicionada ao mantemento dos servizos mínimos que se dispoñen nesta orde.</p>
    <p>Por tratarse dunha folga indefinida, os servizos mínimos que se fixan resultan totalmente imprescindibles para manter a axeitada cobertura dos servizos esenciais de asistencia sanitaria, para os efectos de evitar que se lle produzan graves prexuízos á cidadanía que, respectando o exercicio do dereito á folga, baixo ningún concepto pode quedar desasistida polas características do servizo dispensado.</p>
    <p>Establécense os seguintes criterios reitores para a determinación dos servizos mínimos:</p>
    <p>O 100 % dos servizos de transporte urxente e de pacientes que requiran tratamentos continuados de oncoloxía e diálise. Para o resto de pacientes, garantirase o transporte nos casos en que se precise padiola, ou o seu estado xeral así o aconselle a xuízo do persoal facultativo prescritor. O número de vehículos non será inferior ao 50 % dos requiridos na cobertura habitual e ordinaria.</p>
    <p>Os vehículos deberán contar coa dotación mínima de persoal establecida na normativa vixente.</p>
    <p>Artigo 2</p>
    <p>Con base nos criterios reitores, no anexo desta orde recóllese o número de ambulancias precisas para cubrir os servizos mínimos durante a folga.</p>
    <p>O persoal necesario para a cobertura dos servizos mínimos deberá ser publicado nos taboleiros de anuncios con antelación suficiente. A designación nominal de efectivos que deben cubrir os servizos mínimos será realizada pola empresa e notificada ao persoal designado.</p>
    <p>O persoal designado que desexe exercer o seu dereito de folga poderá instar a súa substitución por outro/a empregado/a da empresa que voluntariamente acepte o cambio de xeito expreso.</p>
    <p>Artigo 3</p>
    <p>Os paros e alteracións no traballo por parte do persoal necesario para o mantemento dos servizos mínimos determinados serán considerados ilegais para os efectos do establecido no artigo 16 do Real decreto lei 17/1977, do 4 de marzo (BOE núm. 58, do 9 de marzo).</p>
    <p>Artigo 4</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Artigo 5</p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías á poboación e usuarios do servizos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposicion derradeira</p>
    <p>Esta orde producirá efectos e entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 11 de agosto de 2016</p>
    <footer><p>O conselleiro de Sanidade<br>P.D. (Resolución do 5.8.2016)<br>Lourdes Vilachán Angueira<br>Directora xeral de Recursos Económicos do Servizo Galego de Saúde</p></footer>
    <h2>ANEXO</h2>
    <h3>Ambulancias (servizos mínimos)</h3>
    <table>
     <tbody>
      <tr>
       <td></td>
       <td>Mañá<br>(das 8.00 ás 15.00 horas)</td>
       <td>Tarde<br>(das 15.00 ás 22.00 horas)</td>
       <td>Noite<br>(das 22.00 ás 8.00 horas)</td>
      </tr>
      <tr>
       <td>Luns a venres</td>
       <td>5</td>
       <td>5</td>
       <td>2</td>
      </tr>
      <tr>
       <td>Sábados</td>
       <td>4</td>
       <td>2</td>
       <td>2</td>
      </tr>
      <tr>
       <td>Domingos</td>
       <td>2</td>
       <td>2</td>
       <td>2</td>
      </tr>
     </tbody>
    </table>

