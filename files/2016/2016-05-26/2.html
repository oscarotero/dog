---
date: '2016-05-26'
id: G0244-180516-0003
page: 20327
number: 99
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 12 de maio de 2016 pola que se modifica un dos ficheiros creados na
  Orde do 1 de decembro de 2010 pola que se regulan os ficheiros de datos de
  carácter persoal existentes na Consellería de Presidencia, Administracións
  Públicas e Xustiza.
range: Orde
url: >-
  https://www.xunta.gal/dog/Publicados/2016/20160526/AnuncioG0244-180516-0003_gl.html
---
<p>A Lei orgánica 15/1999, do 13 de decembro, de protección de datos de carácter persoal (BOE núm. 298, do 14 de decembro), regula o tratamento de datos de carácter persoal rexistrados en soportes físicos que os fagan susceptibles de tratamento, así como toda modalidade de uso posterior destes datos polos sectores público e privado. A finalidade desta regulación é garantir e protexer as liberdades públicas e os dereitos fundamentais das persoas físicas, e especialmente a súa honra e intimidade persoal e familiar.</p>
    <p>No artigo 20 da devandita lei disponse que a creación, modificación ou supresión dos ficheiros das administracións públicas só se poderá facer por medio de disposición xeral publicada no BOE ou diario oficial correspondente, e no seu punto segundo establécense as indicacións concretas que deben constar nas disposicións de creación e modificación daqueles.</p>
    <p>Para dar cumprimento a este precepto publicouse a Orde do 1 de decembro de 2010 pola que se regulan os ficheiros de datos de carácter persoal existentes na Consellería de Presidencia, Administracións Públicas e Xustiza. A evolución da actividade administrativa supuxo a modificación do ficheiro que se detalla no anexo da presente orde, o que obriga, conforme a citada Lei orgánica 15/1999, do 13 de decembro, de protección de datos de carácter persoal, á modificación da Orde do 1 de decembro de 2010.</p>
    <p>En consecuencia, e en virtude das facultades que me confire o artigo 34.6 da Lei 1/1983, do 22 de febreiro, reguladora da Xunta e da súa Presidencia, modificada pola Lei 11/1988, do 20 de outubro,</p>
    <h2>DISPOÑO:</h2>
    <p>Artigo 1. Obxecto</p>
    <p>Mediante a presente orde da Vicepresidencia e Consellería de Presidencia, Administracións Públicas e Xustiza modifícase o ficheiro de carácter persoal denominado «Relacións administrativas coa cidadanía e entidades», segundo se especifica no anexo.</p>
    <p>Artigo 2. Contido</p>
    <p>A información exixida para as disposicións de modificación de ficheiros no artigo 20 da Lei orgánica 15/1999, do 13 de decembro, de protección de datos de carácter persoal, e máis no artigo 54 do seu regulamento asociado, aprobado polo Real decreto 1720/2007, do 21 de decembro, está contida no anexo desta orde.</p>
    <p>Artigo 3. Finalidade e uso do ficheiro</p>
    <p>Os datos de carácter persoal incluídos no ficheiro da Consellería de Presidencia, Administracións Públicas e Xustiza modificado por esta resolución só serán utilizados para os fins expresamente previstos e declarados no anexo, e polo persoal debidamente autorizado.</p>
    <p>Artigo 4. Cesión de datos</p>
    <p>Os datos só poderán ser cedidos nos supostos expresamente previstos pola lei e nos detallados no anexo. No suposto de cesión de datos ás administracións públicas, haberá que aterse ao disposto na normativa vixente respecto a esta materia.</p>
    <p>Artigo 5. Órgano responsable do ficheiro</p>
    <p>A responsabilidade sobre o ficheiro modificado por esta orde correspóndelle á Consellería de Presidencia, Administracións Públicas e Xustiza. No anexo detállase a unidade ante a cal se exercerán os dereitos de acceso, rectificación, cancelación e oposición dos datos que constan no ficheiro.</p>
    <p>Artigo 6. Nivel de protección e medidas de seguridade</p>
    <p>O ficheiro modificado por esta orde atópase clasificado atendendo ao disposto nos artigos 80 e seguintes do Real decreto 1720/2007, do 21 de decembro. No anexo aparece a clasificación (nivel básico, medio ou alto) do dito ficheiro.</p>
    <p>O titular do órgano responsable deste ficheiro adoptará as medidas técnicas, de xestión e organización que sexan necesarias para asegurar a confidencialidade e integridade dos datos, así como as conducentes a facer efectivas as garantías, obrigas e dereitos recoñecidos na Lei orgánica 15/1999 e nas súas normas de desenvolvemento.</p>
    <p>Disposición derradeira</p>
    <p>Esta orde entrará en vigor ao día seguinte da súa publicación no Diario Oficial de Galicia.</p>
    <p>Santiago de Compostela, 12 de maio de 2016</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>
    <h2>ANEXO<br>Modificación dun ficheiro responsabilidade da Consellería de Presidencia, Administracións Públicas e Xustiza</h2>
    <table>
     <thead>
      <tr>
       <td>Denominación do ficheiro</td>
       <td>Relacións administrativas coa cidadanía e entidades</td>
      </tr>
     </thead>
     <tbody>
      <tr>
       <td>Descrición da súa finalidade e usos previstos</td>
       <td>Xestión das relacións administrativas coa cidadanía, entre elas procedementos administrativos, rexistros, portelo electrónico 24×7, axudas ou subvencións, e xestión das relacións administrativas con entidades sen ánimo de lucro (asociacións, fundacións, universidades, etc.) que manteñan relación coa Administración da Comunidade Autónoma de Galicia.</td>
      </tr>
      <tr>
       <td>Colectivos sobre os cales se pretende obter datos ou que resulten obrigados a subministralos</td>
       <td>Cidadanía e residentes.
        Solicitantes.
        Familiares das persoas solicitantes.
        Persoas beneficiarias.
        Representantes legais.
        Representantes de entidades que manteñen relacións administrativas coa Administración da Comunidade Autónoma de Galicia.</td>
      </tr>
      <tr>
       <td>Procedemento de recollida de datos</td>
       <td>Formularios en papel e electrónicos.</td>
      </tr>
      <tr>
       <td>Procedencia dos datos</td>
       <td>A propia persoa interesada ou quen exerza a súa representación legal.
        Entidades privadas.
        Administracións públicas.</td>
      </tr>
      <tr>
       <td>Estrutura básica do ficheiro e tipos de datos de carácter persoal (categorías de datos)</td>
       <td>Datos especialmente protexidos: violencia de xénero. 
        Datos de carácter identificativo: DNI/NIF, nome e apelidos, teléfono, enderezo, sinatura, sinatura electrónica, número de colexiado.
        Datos de características persoais.
        Datos de información comercial.
        Datos económicos financeiros e de seguros.
        Datos de circunstancias sociais.
        Datos académicos e profesionais.
        Datos de detalle de emprego.
        Datos de transaccións.
        Datos relativos á comisión de infraccións.
        Outros tipos de datos.</td>
      </tr>
      <tr>
       <td>Sistema de tratamento</td>
       <td>Mixto.</td>
      </tr>
      <tr>
       <td>Comunicacións ou cesións de datos</td>
       <td>Outros órganos da Comunidade Autónoma.
        Outros órganos da Unión Europea con competencia en xustiza gratuíta.
        Órganos xudiciais. 
        Colexios profesionais.
        Outros: Valedor/a do Pobo.</td>
      </tr>
      <tr>
       <td>Transferencias internacionais de datos a terceiros países</td>
       <td>Non se prevén.</td>
      </tr>
      <tr>
       <td>Órgano responsable do ficheiro</td>
       <td>Consellería de Presidencia, Administracións Públicas e Xustiza/Secretaría Xeral.</td>
      </tr>
      <tr>
       <td>Servizos ou unidades ante os cales poden exercer os dereitos de acceso, rectificación, cancelación e oposición</td>
       <td>Consellería de Presidencia, Administracións Públicas e Xustiza/Secretaría Xeral.</td>
      </tr>
      <tr>
       <td>Nivel do ficheiro</td>
       <td>Alto.</td>
      </tr>
     </tbody>
    </table>

