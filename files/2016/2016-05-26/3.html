---
date: '2016-05-26'
id: G0423-190516-0001
page: 20330
number: 99
agency: Consellería de Infraestruturas e Vivenda
section: III. Outras disposicións.
title: >-
  DECRETO 55/2016, do 12 de maio, polo que se aproba a transmisión de
  titularidade dunha antiga caseta de legoeiros situada no punto quilométrico
  13+125 da estrada AC-552, na parroquia de Lañas, Arteixo, a prol do Concello
  de Arteixo.
range: Decreto
url: >-
  https://www.xunta.gal/dog/Publicados/2016/20160526/AnuncioG0423-190516-0001_gl.html
---
<p>A teor do previsto no artigo 9.7 da Lei 8/2013, do 28 de xuño, de estradas de Galicia, os cambios de titularidade poderán incluír estradas, treitos delas, elementos funcionais e/ou espazos da zona de dominio público adxacente.</p>
    <p>O Concello de Arteixo solicita á Consellería de Infraestruturas e Vivenda o cambio de titularidade dun inmoble, antiga caseta de legoeiros, situado no punto quilométrico 13+125 da estrada AC-552, en Lañas, Arteixo, de referencia catastral 001901800NH39D0001OL.</p>
    <p>Esta caseta de legoeiros é un elemento funcional da estrada de acordo co artigo 6.2.a) da Lei 8/2013, do 28 de xuño, de estradas de Galicia, norma que considera elementos funcionais das estradas as infraestruturas complementarias constituídas por espazos e instalacións destinadas a ordenar, mellorar ou regularizar o sistema xeral de transportes e comunicacións, tales como centros operativos de conservación e explotación, zonas de estacionamento, paradas de autobuses, áreas de servizo, áreas de descanso, zonas de auxilio e atención médica de urxencia, estacións e centros de control, lugares de inspección e pesaxe de vehículos, estacións de contaxe, aparcadoiros disuasorios e calquera outro semellante.</p>
    <p>A Axencia Galega de Infraestruturas, de acordo co informe emitido polos servizos competentes, formulou a proposta favorable á transmisión de titularidade dos terreos que ocupa a vivenda, o patio, así como o terreo lindeiro, que supoñen un total de 295,60 m<span class="dog-superindice">2</span> e que determinan a totalidade da superficie.</p>
    <p>De conformidade co exposto anteriormente, por proposta da conselleira de Infraestruturas e Vivenda, logo de deliberación do Consello da Xunta de Galicia na súa reunión do día doce de maio de dous mil dezaseis,</p>
    <h2>DISPOÑO:</h2>
    <p>Artigo 1</p>
    <p>Apróbase a transmisión de titularidade, a prol do Concello de Arteixo, do inmoble, antiga caseta de legoeiros, o patio e o terreo lindeiro, situados no punto quilométrico 13+125 da estrada AC-552, en Lañas, Arteixo, de referencia catastral 001901800NH39D0001OL.</p>
    <p>Artigo 2</p>
    <p>O Concello de Arteixo deberá levar a cabo as actuacións necesarias ante os organismos oficiais correspondentes para regularizar a titularidade da superficie, da edificación e dos terreos existentes na parcela.</p>
    <p>Artigo 3</p>
    <p>De acordo co establecido no artigo 9.6 da Lei 8/2013, do 28 de xuño, de estradas de Galicia, o cambio de titularidade será efectivo o día seguinte ao da publicación deste decreto no Diario Oficial de Galicia. A entrega dos bens formalizarase no prazo dos dous meses seguintes a esta publicación mediante a sinatura da correspondente acta de entrega.</p>
    <p>Artigo 4</p>
    <p>Corresponderanlle ao Concello de Arteixo, a partir da formalización da entrega, todas as actividades de xestión, mantemento, conservación e explotación da superficie, edificación e terreos existentes na parcela, así como o exercicio das funcións que lle poidan corresponder como nova Administración titular.</p>
    <p>Disposición derradeira</p>
    <p>Este decreto terá efectos desde o día seguinte ao da súa publicación no Diario Oficial de Galicia.</p>
    <p>Santiago de Compostela, doce de maio de dous mil dezaseis</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Vivenda</p>

