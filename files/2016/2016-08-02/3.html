---
date: '2016-08-02'
id: CA01-220716-0002
page: 34010
number: 145
agency: Consellería de Facenda
section: I. Disposicións xerais.
title: 'DECRETO 93/2016, do 21 de xullo, polo que se regula a Comisión de Nóminas.'
range: Decreto
url: >-
  https://www.xunta.gal/dog/Publicados/2016/20160802/AnuncioCA01-220716-0002_gl.html
---
<p>O Acordo do Consello da Xunta de Galicia do 3 de marzo de 2000 creou a Comisión de Nóminas como órgano colexiado encargado de coordinar as actuacións necesarias para a elaboración polos órganos competentes das nóminas do persoal ao servizo das consellerías e organismos autónomos da Xunta de Galicia.</p>
    <p>Tendo en conta o tempo transcorrido desde a súa creación, é necesario actualizar as referencias normativas, a denominación das entidades do sector público autonómico e os departamentos representados na comisión, así como a súa composición, de conformidade coa estrutura administrativa vixente.</p>
    <p>Por outra banda, elévase o rango normativo da súa regulación, de conformidade co artigo 15 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, así como coa práctica habitual na Administración autonómica na creación e regulación de órganos colexiados.</p>
    <p>De conformidade co exposto, en uso das facultades atribuídas pola Lei 1/1983, do 22 de febreiro, reguladora da Xunta e da súa Presidencia, por proposta do conselleiro de Facenda, e logo de deliberación do Consello da Xunta de Galicia na súa reunión do día vinte e un de xullo de dous mil dezaseis,</p>
    <p class="dog-titulo">DISPOÑO:</p>
    <p>Artigo 1. <em>Obxecto</em></p>
    <p>O presente decreto ten por obxecto regular a Comisión de Nóminas creada por Acordo do Consello da Xunta de Galicia do 3 de marzo de 2000.</p>
    <p>Artigo 2. <em>Ámbito de aplicación</em></p>
    <p>A Comisión de Nóminas é o órgano colexiado encargado de coordinar as actuacións necesarias para a elaboración das nóminas do persoal do sector público autonómico polos órganos competentes da Administración xeral e das entidades instrumentais que regula a Lei 16/2010, do 17 de decembro, de organización e funcionamento da Administración xeral e do sector público autonómico de Galicia, así como dos órganos estatutarios, de acordo co previsto neste decreto.</p>
    <p>Estarán incluídos no seu ámbito de aplicación e, polo tanto, afectados polas decisións e actuacións da Comisión de Nóminas, ademais da Administración xeral da Comunidade Autónoma, as entidades instrumentais que regula a Lei 16/2010, do 17 de decembro, e os órganos estatutarios cando o pagamento das nóminas do seu persoal se instrumente a través do Centro Informático para a Xestión Tributaria, Económico-Financeira e Contable (Cixtec).</p>
    <p>Artigo 3. <em>Composición</em></p>
    <p>A Comisión de Nóminas estará composta polos seguintes membros:</p>
    <p>a) Un presidente que será o titular da Secretaría Xeral Técnica da consellería competente en materia de facenda.</p>
    <p>b) Vogais:</p>
    <p>– Dous representantes designados polo titular da Secretaría Xeral Técnica da consellería competente en materia de facenda.</p>
    <p>– Un representante designado polo titular da Intervención Xeral da Comunidade Autónoma.</p>
    <p>– Un representante designado polo titular da Dirección Xeral de Planificación e Orzamentos.</p>
    <p>– Un representante designado polo titular da Dirección Xeral da Función Pública.</p>
    <p>– Un representante designado polo titular da Dirección da Axencia Tributaria de Galicia (Atriga).</p>
    <p>– Dous representantes designados polo titular da Dirección do Centro Informático para a Xestión Tributaria, Económico-Financeira e Contable (Cixtec).</p>
    <p>– Un representante designado polo titular da consellería competente en materia de xustiza.</p>
    <p>– Un representante designado polo titular da consellería competente en materia de educación e ordenación universitaria.</p>
    <p>– Un representante designado titular da consellería competente en materia de sanidade.</p>
    <p>– Un representante designado polo titular da consellería competente en materia de política social.</p>
    <p>– Un representante designado polo titular da Asesoría Xurídica Xeral da Comunidade Autónoma.</p>
    <p>c) Un secretario que será a persoa que elixa a comisión de entre os dous representantes designados polo titular da Secretaría Xeral Técnica da consellería competente en materia de facenda.</p>
    <p>Artigo 4. <em>Funcións</em></p>
    <p>Correspóndelle á Comisión de Nóminas o exercicio das seguintes funcións:</p>
    <p>a) A elaboración das propostas de disposicións necesarias en materia de nóminas de retribucións e cotización do persoal sinalado no punto primeiro.</p>
    <p>b) A adopción de criterios uniformes sobre a aplicación da normativa vixente que incida na elaboración das nóminas de retribucións e cotización do dito persoal.</p>
    <p>c) A elaboración dos informes que procedan sobre as consultas que sometan á súa consideración os órganos competentes en materia de elaboración e pagamentos de nóminas.</p>
    <p>d) Actuar como órgano de coordinación co Cixtec na elaboración das nóminas de retribucións e cotización do persoal sinalado no punto primeiro.</p>
    <p>Artigo 5. <em>Adscrición</em></p>
    <p>A Comisión de Nóminas adscríbese á Secretaría Xeral Técnica e do Patrimonio da Consellería de Facenda.</p>
    <p>Artigo 6. <em>Normativa aplicable</em></p>
    <p>A Comisión de Nóminas rexerase no seu funcionamento polo disposto para os órganos colexiados nos artigos 14 e seguintes da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Disposición derrogatoria única. <em>Derrogación normativa</em></p>
    <p>Quedan derrogadas cantas disposicións de igual ou inferior rango se opoñan ao establecido no presente decreto.</p>
    <p>En particular, quedará sen efecto a regulación sobre a Comisión de Nóminas contida no citado Acordo do Consello da Xunta de Galicia do 3 de marzo de 2000. </p>
    <p>Disposición derradeira primeira. <em>Habilitación normativa</em></p>
    <p>Facúltase a persoa titular da consellería competente en materia de facenda para ditar cantos actos e disposicións sexan necesarios para o desenvolvemento e a execución do previsto neste decreto.</p>
    <p>Disposición derradeira segunda. <em>Entrada en vigor</em></p>
    <p>O presente decreto entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, vinte e un de xullo de dous mil dezaseis</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Valeriano Martínez García<br>Conselleiro de Facenda</p>

