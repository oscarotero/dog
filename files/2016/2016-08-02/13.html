---
date: '2016-08-02'
id: G0181-270716-0001
page: 34309
number: 145
agency: Axencia Galega de Infraestruturas
section: III. Outras disposicións.
title: >-
  RESOLUCIÓN do 20 de xullo de 2016 pola que se ordena a publicación do Acordo
  do 14 de xullo de 2016, do Consello Reitor, de delegación da competencia na
  persoa titular da Secretaría Xeral Técnica da Consellería de Infraestruturas e
  Vivenda.
range: Resolución
url: >-
  https://www.xunta.gal/dog/Publicados/2016/20160802/AnuncioG0181-270716-0001_gl.html
---
<p>Visto o acordo do Consello Reitor da Axencia Galega de Infraestruturas na súa reunión do 14 de xullo de 2016, relativo á delegación de competencias na persoa titular da Secretaría Xeral Técnica da Consellería de Infraestruturas e Vivenda, de conformidade co artigo 13.3 da Lei 30/1992, do 26 de novembro, de réxime xurídico das administracións públicas e do procedemento administrativo común, dispoño que se publique no <em>Diario Oficial de Galicia</em> como anexo a esta publicación para os efectos da súa entrada en vigor a partir do día seguinte ao da súa publicación.</p>
    <p>Santiago de Compostela, 20 de xullo de 2016</p>
    <footer><p>Francisco Menéndez Iglesias<br>Director da Axencia Galega de Infraestruturas</p></footer>
    <h2>ANEXO<br>Acordo do 14 de xullo de 2016 do Consello Reitor da Axencia Galega<br>de Infraestruturas de delegación da competencia</h2>
    <p>A Axencia Galega de Infraestruturas, de acordo co establecido no Decreto 173/2011, do 4 de agosto, polo que se aproba o Estatuto da Axencia Galega de Infraestruturas, correspóndelle a xestión de expedientes sancionadores por comisión de infraccións tipificadas na normativa de estradas. O Consello Reitor é o órgano colexiado de goberno da Axencia ao cal lle corresponde o exercicio da potestade sancionadora no caso de infraccións cualificadas como moi graves na normativa reguladora de estradas. </p>
    <p>Por Resolución do 23 de xaneiro de 2014 (DOG do 6 de febreiro) publicouse o acordo do Consello Reitor desta axencia do 14 de outubro de 2013, polo que delega na persoa titular da Dirección a competencia para o exercicio da potestade sancionadora en caso de infraccións cualificadas como moi graves na normativa reguladora de estradas.</p>
    <p>Para os efectos dunha maior axilidade e eficiencia na xestión administrativa e tendo en conta os principios de eficacia, coordinación e racionalización que deben inspirar a actuación e a organización da Administración, require efectuar unha delegación de competencias para a resolución dos recursos administrativos que procedan contra as anteriores resolucións sancionadoras .</p>
    <p>En consecuencia, de conformidade co establecido no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, o Consello Reitor da Axencia Galega de Infraestruturas acorda delegar na persoa titular da secretaría xeral técnica da Consellería de Infraestruturas e Vivenda a competencia para a resolución dos recursos administrativos interpostos contra as resolucións dos expedientes nos que se exerce a potestade sancionadora en caso de infraccións cualificadas como moi graves na normativa reguladora de estradas, así como as solicitudes de suspensión que se formulen.</p>

