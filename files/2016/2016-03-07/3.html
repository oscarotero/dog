---
date: '2016-03-07'
id: G0423-260216-0001
page: 8556
number: 45
agency: Consellería de Infraestruturas e Vivenda
section: III. Outras disposicións.
title: >-
  DECRETO 20/2016, do 18 de febreiro, polo que se declara, en concreto, a
  utilidade pública e se dispón a urxente ocupación dos bens e dereitos
  afectados polo proxecto de construción consistente na restitución da ribeira
  do río Miño no cruzamento da autoestrada AG-53 (Aceousa), de clave
  OU/11/073.01.
range: Decreto
url: >-
  https://www.xunta.gal/dog/Publicados/2016/20160307/AnuncioG0423-260216-0001_gl.html
---
<p>Con data do 2 de marzo de 2015, o director da Axencia Galega de Infraestruturas resolveu aprobar o proxecto de construción consistente na restitución da ribeira do río Miño no cruzamento da autoestrada AG-53 (Aceousa), de clave OU/11/073.01.</p>
    <p>O mencionado proxecto de construción ten por obxecto a restitución das estruturas de protección precisas na ribeiras do río Miño, á altura do viaduto da AG-53 sobre a dita canle. Así mesmo, inclúese un paso superior sobre a liña de ferrocarril Vigo-Ourense para o tránsito de maquinaria de obra e acceso para os futuros traballos de mantemento na zona de actuación.</p>
    <p>A xustificación da urxencia de ocupación dos bens e dereitos precisos para a execución desta actuación vén motivada pola necesidade de restituír a ribeira, protexela fronte a novos procesos erosivos e rexenerala ambientalmente.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Vivenda, e logo da deliberación do Consello da Xunta de Galicia, na súa reunión do día dezaoito de febreiro de dous mil dezaseis,</p>
    <h2>DISPOÑO:</h2>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación, para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción consistente na restitución da ribeira do río Miño no cruzamento da autoestrada AG-53 (Aceousa), de clave OU/11/073.01.</p>
    <p>Santiago de Compostela, dezaoito de febreiro de dous mil dezaseis</p>
    <footer><p>Alberto Núñez Feijóo<br>Presidente</p><p>Ethel Mª Vázquez Mourelle<br>Conselleira de Infraestruturas e Vivenda</p></footer>

