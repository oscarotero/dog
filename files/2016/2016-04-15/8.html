---
date: '2016-04-15'
id: O150-080416-0001
page: 13736
number: 72
agency: Escola Galega de Administración Pública
section: III. Outras disposicións.
title: >-
  RESOLUCIÓN do 6 de abril de 2016 pola que se establecen as bases reguladoras e
  se fai pública a convocatoria para a concesión dos premios do concurso
  infantil de poesía orientado aos fillos e fillas dos empregados do sector
  público autonómico e das institucións de Galicia con idades entre os 8 e os 14
  anos.
range: Resolución
url: >-
  https://www.xunta.gal/dog/Publicados/2016/20160415/AnuncioO150-080416-0001_gl.html
---
<p>Un dos fins da EGAP, establecido no seu artigo 3, é a difusión e normalización da lingua galega. Consideramos que para conseguir este fin é importante comezar canto antes, para que os nosos fillos tomen conciencia do seu idioma e da cultura que a través del nos transmitiron os nosos devanceiros.</p>
    <p>Por esta razón, como un máis dos actos que a EGAP organizará para honrar as letras galegas, en concreto este ano a Manuel María, convócase un premio de poesía entre os fillos dos empregados do sector público autonómico e das institucións de Galicia, que ten como obxectivo motivalos no uso da súa lingua e na realización dunha actividade cultural que siga a esteira das cantigas medievais e de tantos poetas que engrandeceron o idioma e a cultura da nosa terra.</p>
    <p>Por todo isto, en consonancia cos seus obxectivos inmediatos, apróbanse as bases e a convocatoria pública para conceder os premios de poesía, de acordo coas seguintes bases:</p>
    <p>Primeira. Obxecto e réxime xurídico</p>
    <p>Por medio desta resolución establécense as bases reguladoras e anúnciase a convocatoria, baixo o réxime de concorrencia competitiva, do concurso de poesía infantil orientado aos fillos e fillas de empregados do sector público autonómico e das institucións de Galicia, con idades comprendidas entre os 8 e os 14 anos.</p>
    <p>A concesión dos premios rexerase por estas bases, pola Lei 9/2007, do 13 de xuño, de subvencións de Galicia; polo Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, e, subsidiariamente, pola Lei 38/2003, do 17 de novembro, xeral de subvencións, así como o Real decreto 887/2006, do 21 de xullo, polo que se aproba o Regulamento xeral de subvencións.</p>
    <p>Segunda. Dotación e imputación orzamentaria</p>
    <p>Existirán tres premios, cada un deles coa seguinte dotación económica:</p>
    <p>– 1º premio: 250 euros.</p>
    <p>– 2º premio: 200 euros.</p>
    <p>– 3º premio: 150 euros.</p>
    <p>Estas cantidades serán imputadas aos orzamentos xerais da Comunidade Autónoma de Galicia para o exercicio 2016 con cargo á aplicación orzamentaria da EGAP 05.80.122B.4800 e estarán suxeitas ao tratamento fiscal en vigor no momento da concesión.</p>
    <p>Terceira. Participantes e contido</p>
    <p>Poderán optar aos premios os fillos e fillas dos empregados do sector público autonómico de Galicia con idades comprendidas entre os 8 e os 14 anos. A idade estará referida á data de finalización do prazo de presentación de traballos.</p>
    <p>Os textos versarán sobre o homenaxeado este ano o día das letras galegas, Manuel María, e a súa obra. A extensión será dun folio e só se terán en conta para a valoración as obras escritas en lingua galega.</p>
    <p>No poderán acceder a estes premios os participantes cuxos representantes legais se atopen afectados por algunha das circunstancias previstas nos artigos 10.2 e 10.3 da Lei 9/2007, do 13 de xuño, de subvencións de Galicia.</p>
    <p>Cuarta. Forma de presentación</p>
    <p>A solicitude, anexo I, irá acompañada dun sobre tamaño folio, pechado, coa seguinte inscrición: Concurso de poesía infantil da EGAP, o pseudónimo e o título do poema. Este sobre incluirá:</p>
    <p>1. O texto do poema en folio formato A4. Na cabeceira indicarase exclusivamente o título/lema do poema presentado e o pseudónimo. Neste texto non poderá figurar ningún dato que permita identificar o participante e romper o anonimato. </p>
    <p>2. Un sobre pequeno pechado no cal constará o pseudónimo e o título/lema do poema. Este sobre conterá os seguintes documentos:</p>
    <p>– Boletín de inscrición (anexo II), que estará dispoñible na sede electrónica da Xunta de Galicia, https://sede.xunta.es .</p>
    <p>– Fotocopia do libro de familia onde consten os datos de nome e idade do fillo que se presenta ao concurso.</p>
    <p>A presentación da solicitude polo representante legal do autor comportará a autorización ao órgano xestor para solicitar as certificacións que deban emitir a Axencia Estatal de Administración Tributaria, a Tesouraría Xeral da seguridade Social e a consellería competente en materia de facenda da Xunta de Galicia, segundo o establecido no artigo 20.3 da Lei 9/2007, do 13 de xuño, de subvencións de Galicia. Non obstante, o representante legal do autor poderá denegar expresamente o consentimento, caso en que deberá presentar as certificacións nos termos previstos regulamentariamente.</p>
    <p>Quinta. Prazo e lugar de presentación</p>
    <p>O prazo será dun mes contado a partir do día seguinte ao da publicación destas bases no Diario Oficial de Galicia.</p>
    <p>A solicitude xunto co sobre pechado deberá dirixirse á Dirección da EGAP e poderá presentarse en calquera dos lugares ou rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, na súa redacción dada pola Lei 4/1999, do 13 de xaneiro, e na súa disposición adicional 18ª. Así mesmo, tamén poderá presentarse no Rexistro Xeral da EGAP. </p>
    <p>A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Sexta. Instrución e tramitación das solicitudes</p>
    <p>A Dirección da EGAP, directamente ou a través dos seus servizos administrativos, actuará como órgano instrutor do procedemento, nos termos recollidos no artigo 21 da Lei 9/2007, do 13 de xuño, de subvencións de Galicia, e correspóndelle realizar de oficio cantas actuacións xulgue necesarias para a determinación, coñecemento e comprobación dos datos en virtude dos cales se debe pronunciar o ditame de concesión dos premios. En particular, terá atribuídas especificamente as funcións de recepción dos orixinais presentados, a instrución e o requirimento aos solicitantes da emenda, se for necesario. </p>
    <p>Sétima. Xurado</p>
    <p>Para a valoración dos textos constituirase un xurado formado por seis persoas do ámbito literario e docente. Actuará como secretario, con voz e sen voto, un membro do cadro de persoal da EGAP proposto pola súa dirección. </p>
    <p>O presidente dirimirá co seu voto de calidade os empates en caso de producírense. A composición do xurado farase pública na páxina web da EGAP.</p>
    <p>O xurado actuará en pleno e será necesaria a asistencia, como mínimo, de dous terzos dos seus membros. As súas deliberacións serán secretas e da decisión redactarase a acta correspondente, que será asinada polo presidente e o secretario.</p>
    <p>Os fillos dos membros do xurado non poderán presentar textos a esta convocatoria.</p>
    <p>Os premios poderán ser declarados desertos, de así o considerar o xurado.</p>
    <p>Co fin de garantir o anonimato, a Dirección da EGAP facilitará ao xurado, para o desenvolvemento das súas funcións, unicamente o sobre relativo ás obras presentadas, mantendo custodiado o sobre relativo á súa identificación ata que se resolva o procedemento.</p>
    <p>Oitava. Criterios de valoración, exame e proposta de resolución: ditame do xurado</p>
    <p>O xurado, tendo en conta os criterios de valoración que se especifican a seguir, relacionará os textos presentados por orde de prelación na acta correspondente.</p>
    <p>O xurado, á hora de avaliar os textos presentados, terá en conta os seguintes criterios de valoración:</p>
    <p>a) Calidade poética: 15 puntos.</p>
    <p>b) Orixinalidade: 15 puntos.</p>
    <p>c) Valores relacionados coa nosa cultura e país: 10 puntos.</p>
    <p>d) Coidado da lingua: 10 puntos.</p>
    <p>Novena. Resolución, comunicación, aceptación e recursos</p>
    <p>A Dirección da EGAP con base na proposta do xurado resolverá o procedemento de concesión no prazo de cinco días desde a data de elevación da proposta de resolución.</p>
    <p>Para tal efecto, unha vez que o xurado eleve a proposta, a Dirección da EGAP procederá á apertura do sobre 2, relativo á identidade dos participantes.</p>
    <p>A relación dos gañadores do concurso publicarase na páxina web da EGAP, cada un deles debe aceptalo no prazo de cinco días, e comunicarase a continuación o día en que se fará entrega dos premios. </p>
    <p>Décima. Publicidade das obras premiadas</p>
    <p>A EGAP publicará na súa páxina web una relación que conteña os aspectos indicados na Ley 9/2007, de subvencións de Galicia, polo que a presentación da solicitude comporta a autorización para o tratamento dos datos dos premiados. </p>
    <p>Os datos relevantes referidos ás axudas, subvencións ou premios recibidos, así como ás sancións impostas, incluiranse nos rexistros de axudas, subvencións, convenios e sancións, regulados no Decreto 132/2006, do 27 de xullo.</p>
    <p>Sen prexuízo do anterior e como cautela prevista no artigo 15 da Lei 9/2007, do 13 de xuño, de subvencións de Galicia (e coa finalidade de protexer a identidade e os datos persoais dos participantes nesta convocatoria), na relación publicada na páxina web unicamente se fará constar unha referencia aos datos dos participantes que resultasen premiados, e quedarán preservados e debidamente protexidos a identidade e os demais datos persoais dos restantes participantes na convocatoria.</p>
    <p>Décimo primeira. Datos de carácter persoal</p>
    <p>De conformidade coa Lei orgánica 15/1999, do 13 decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autoricen as persoas interesadas mediante a presentación das solicitudes, serán incluídos nun ficheiro denominado: Solicitantes de subvencións, cuxo obxecto é xestionar o presente procedemento, así como para informar as persoas interesadas sobre o seu desenvolvemento. O órgano responsable deste ficheiro é a Escola Galega de Administración Pública. Os dereitos de acceso, rectificación, cancelación e oposición poderanse exercer ante a Secretaría Xeral, mediante o envío dunha comunicación ao seguinte enderezo: EGAP, rúa Madrid, 2-4, 15707 Santiago de Compostela, ou a través dun correo electrónico a secretaria.egap@xunta.es .</p>
    <p>Décimo segunda. Pagamento dos premios</p>
    <p>Os premios outorgados por estas bases serán aboados dentro do exercicio económico 2016, unha vez que quede debidamente acreditada a identidade do autor. Así mesmo, e ao resultar que o requisito de achega da documentación necesaria para a xustificación e cobramento do premio xa foi cumprido mediante a presentación da solicitude de participación, non será necesario presentar ningunha outra documentación complementaria para a súa liquidación.</p>
    <p>Décimo terceira. Retirada de orixinais non premiados</p>
    <p>Os textos non premiados poderán ser retirados das oficinas da EGAP, logo de presentar a solicitude de retirada asinada polo representante legal do autor e unha identificación no momento da súa recollida, nun prazo de trinta (30) días contados a partir do seguinte ao da comunicación do xurado. Aqueles que non sexan retirados no prazo indicado serán destruídos, sen que caiba ningunha reclamación ao respecto.</p>
    <p>Décimo cuarta. Información e control</p>
    <p>Os representantes legais dos beneficiarios dos premios quedan sometidos ás actuacións de comprobación e control efectuadas polo órgano competente para resolver, así como ás de control financeiro desenvolvidas pola Intervención Xeral da Comunidade Autónoma, segundo o establecido na Lei 9/2007, do 13 de xuño, ou polo Consello de Contas segundo a súa normativa propia.</p>
    <p>Ademais, deberáselle facilitar á EGAP toda a información e a documentación complementaria que considere precisa para a concesión ou o aboamento do importe dos premios.</p>
    <p>Décimo quinta. Comunicación á Base de datos nacional de subvencións</p>
    <p>En cumprimento do disposto no artigo 20 da Lei 38/2003, do 17 de novembro, xeral de subvencións, o texto da convocatoria e a información requirida no ordinal oitavo do devandito artigo será comunicado á Base de datos nacional de subvencións (BDNS). A BDNS dará traslado ao Diario Oficial de Galicia do extracto da convocatoria para a súa publicación.</p>
    <p>Décimo sexta. Aceptación e desenvolvemento das bases</p>
    <p>A participación nesta convocatoria supón a total aceptación destas bases.</p>
    <p>Disposición derradeira</p>
    <p>Facúltase a directora da EGAP para ditar cantas instrucións sexan precisas para o axeitado desenvolvemento das presentes bases.</p>
    <p>Santiago de Compostela, 6 de abril de 2016</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

