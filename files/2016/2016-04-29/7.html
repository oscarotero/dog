---
date: '2016-04-29'
id: G0425-210416-0002
page: 15879
number: 82
agency: Consellería de Política Social
section: III. Outras disposicións.
title: >-
  EXTRACTO da Orde do 20 de abril de 2016 pola que se regulan as axudas
  económicas para a atención da primeira infancia en escolas infantís 0-3 non
  sostidas con fondos públicos, a través do programa Bono Concilia, e se procede
  á súa convocatoria.
range: Orde
url: >-
  https://www.xunta.gal/dog/Publicados/2016/20160429/AnuncioG0425-210416-0002_gl.html
---
<p>BDNS (Identif.): 304584.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Persoas beneficiarias</p>
    <p>Familias residentes na Comunidade Autónoma de Galicia que se encontren nos supostos seguintes:</p>
    <p>a) Ter unha nena ou un neno nacida ou nacido con posterioridade ao 31 de decembro de 2013.</p>
    <p>b) Estar en calquera das circunstancias seguintes:</p>
    <p>b.1. Ter solicitado praza en escolas infantís 0-3 sostidas con fondos públicos para o curso 2016/17 e non obtela, sempre que se exercese a opción do programa Bono Concilia.</p>
    <p>b.2. Ter solicitado praza en escolas infantís 0-3 sostidas con fondos públicos para o curso 2016/17 exercendo a opción do programa Bono Concilia e cando, tendo dereito por puntuación a unha praza, o horario demandado non coincida co de apertura da escola infantil, porque ambos/as os/as proxenitores/as traballan en quenda de tarde ou en quendas rotativas, circunstancia que se acreditará documentalmente.</p>
    <p>b.3. Obter praza en escolas infantís 0-3 sostidas con fondos públicos para o curso 2016/17 e que se modifiquen considerablemente as condicións en que esta foi concedida.</p>
    <p>b.4. Ter obtido axuda do programa Cheque infantil no curso 2015/16 e solicitar para a mesma nena ou neno o abeiro do Bono Concilia.</p>
    <p>b.5 Residir en concellos onde non existan escolas infantís 0-3 sostidas con fondos públicos.</p>
    <p>c) Non dispor doutras axudas para igual ou análoga finalidade outorgadas por outros organismos ou institucións públicas ou entes privados que, en concorrencia coa regulada nesta orde, supere o custo da praza.</p>
    <p>d) Escolarizar o neno ou a nena nunha escola infantil 0-3 non sostida con fondos públicos que conte coa autorización pertinente segundo o establecido no Decreto 254/2011, do 23 de decembro, polo que se regula o réxime de rexistro, autorización, acreditación e a inspección dos servizos sociais en Galicia (DOG do 20 de xaneiro de 2012).</p>
    <p>Segundo. Obxecto</p>
    <p>Establecer as bases reguladoras polas que se rexerá a concesión de axudas económicas, en réxime de concorrencia competitiva, para a atención de nenas e nenos de 0 a 3 anos en escolas infantís 0-3 non sostidas con fondos públicos a través do programa Bono Concilia e proceder á súa convocatoria para o curso 2016/17.</p>
    <p>Terceiro. Bases reguladoras</p>
    <p>Orde do 20 de abril de 2016 pola que se regulan as axudas económicas para a atención da primeira infancia en escolas infantís 0-3 non sostidas con fondos públicos, a través do programa Bono Concilia, e se procede á súa convocatoria.</p>
    <p>Cuarto. Importe</p>
    <p>A axuda consistirá nunha cantidade mensual para contribuír ao pagamento do importe da praza nunha escola infantil 0-3 non sostida con fondos públicos por un período máximo de 11 meses e estará en función da renda per cápita da unidade familiar.</p>
    <p>Para as axudas convocadas destínase un orzamento total de tres millóns catrocentos oitenta e nove mil douscentos euros (3.489.200 €), que se imputará á aplicación orzamentaria 12.02.312B.480.1, distribuído en dúas anualidades. Corresponden 1.268.800 euros á parte do curso 2016/17 que se desenvolve en 2016 e 2.220.400 euros á que se desenvolve en 2017.</p>
    <p>Quinto. Prazo de presentación de solicitudes</p>
    <p>O prazo para a presentación das solicitudes de axuda será dun mes contado a partir do día seguinte ao da publicación desta orde no Diario Oficial de Galicia.</p>
    <p>Con carácter excepcional poderán presentar solicitudes fóra do prazo establecido aquelas familias que residan en concellos onde non existan escolas infantís 0-3 sostidas con fondos públicos nas cales se producise un nacemento, acollemento ou adopción da/do nena/o con posterioridade á finalización do prazo de presentación de solicitudes.</p>
    <p>Santiago de Compostela, 20 de abril de 2016</p>
    <footer><p>José Manuel Rey Varela<br>Conselleiro de Política Social</p></footer>

