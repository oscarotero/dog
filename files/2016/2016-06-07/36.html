---
date: '2016-06-07'
id: G0424-250516-0010
page: 22777
number: 107
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 19 de maio de 2016, da Dirección Xeral de Enerxía e Minas, pola
  que se outorgan a Barras Eléctricas Galaico-Asturianas, S.A. (BEGASA) as
  autorizacións administrativas previa e de construción do proxecto denominado
  SE O Ceao 132/20 kV-ampliación do parque de 20 kV, situado no termo municipal
  de Lugo (expediente IN407A 2015/88-2, 8281 AT).
range: Resolución
url: >-
  https://www.xunta.gal/dog/Publicados/2016/20160607/AnuncioG0424-250516-0010_gl.html
---
<p>Logo de examinar o expediente instruído a pedimento da empresa Barras Eléctricas Galaico-Asturianas, S.A. (Begasa), con enderezo para os efectos de notificación na rúa A, parcela U2, do parque empresarial As Gándaras, 27003 Lugo, resultan os seguintes</p>
    <p>Antecedentes de feito.</p>
    <p>Primeiro. O 4.4.2014 esta dirección xeral ditou resolución pola que se autorizou administrativamente e se aprobou o proxecto de execución da instalación eléctrica denominada subestación O Ceao-conexión trafo 1 132/20 kV e ampliación celas 20 kV, situada no termo municipal de Lugo e promovida por Begasa (expediente IN407A 2014/8-2, 8145 AT). O alcance da ampliación da citada subestación é o seguinte:</p>
    <p>– Intemperie: conexión dun novo transformador de potencia 132/20 kV de 30 MVA, denominado T1 (máquina existente actualmente na instalación, polo que unicamente se procederá á súa conexión ao sistema).</p>
    <p>– Interior: apertura de ocos no forxado do edificio para o paso dos respectivos cables cara ás celas de nova instalación; instalación de 8 novas cabinas (6 de liña, 1 de transformador e 1 de medida) de 20 kV, e cableado de novas celas, alimentación en CC e tendido FO.</p>
    <p>Con respecto a esta instalación eléctrica, o 18.5.2015 a Xefatura Territorial de Lugo da Consellería de Economía, Emprego e Industria (en diante, Xefatura Territorial) ditou resolución pola que se denegou a súa posta en servizo, á vista do informe definitivo e desfavorable emitido o 21.1.2015 polos seus servizos técnicos.</p>
    <p>Segundo. O 28.9.2015 a empresa Begasa, para os efectos de emendar as deficiencias que impediron a autorización da posta en servizo da citada instalación eléctrica (á cal se fai referencia no antecedente de feito anterior), presentou ante a Xefatura Territorial a solicitude de autorización administrativa previa e de construción dun novo proxecto de ampliación da citada subestación do Ceao, que substitúe o proxecto aprobado baixo o número de expediente IN4072014/8-2, 8145 AT. </p>
    <p>Esta solicitude, a que a Xefatura Territorial lle asignou o número de expediente IN407A 2015/88-2, 8281 AT), vai acompañada da seguinte documentación:</p>
    <p>– O proxecto de execución titulado SE O Ceao 132/20 kV-ampliación do parque de 20 kV, asinado polo enxeñeiro industrial José María Garayo Rodríguez (colexiado nº 13.411 do Colexio de Enxeñeiros Industriais de Madrid) e visado co nº 201503290 e data do 9.9.2015; no cal figura un orzamento de 225.242,05 €.</p>
    <p>– A declaración responsable, asinada polo proxectista con data do 28.7.2015, na cal se fai constar que o proxecto cumpre con toda a normativa que lle é de aplicación, de conformidade co exixido no artigo 53.1.b) da Lei 24/2013, do 26 de decembro, do sector eléctrico, e da Resolución do 19 de febreiro de 2014 da Consellería de Economía e Industria.</p>
    <p>Segundo consta neste novo proxecto de execución, o seu obxecto consiste na ampliación da subestación do Ceao con oito novas celas de 20 kV, blindadas e con illamento en SF6, cuxa instalación implicará a realización dos seguintes traballos:</p>
    <p>– Montaxe das 8 novas cabinas de 20 kV (6 posicións de liña, 1 posición de transformador e 1 posición de medida).</p>
    <p>– Desconexión dos cables de potencia de media tensión da cela da subestación móbil correspondente e conexión á nova cela montada.</p>
    <p>– Cableado das novas celas, alimentación en corrente continua e corrente alterna e tendido de fibra óptica.</p>
    <p>– Posta en servizo de cada posición.</p>
    <p>Terceiro. O 25.1.2016 a Xefatura Territorial ditou resolución pola que se someteu a información pública a petición de autorizacións administrativas previa e de construción deste novo proxecto de ampliación da subestación do Ceao (expediente IN407A 2015/88-2, 8281 AT), que se publicou no <em>Diario Oficial de Galicia</em> do 3.2.2016 e no <em>Boletín Oficial</em> da provincia do 6.2.2016.</p>
    <p>Durante o período en que o devandito proxecto se someteu ao trámite de información pública non se presentaron alegacións.</p>
    <p>Fundamentos de dereito.</p>
    <p>Primeiro. A Dirección Xeral de Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia; no Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria; e no Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 24/2013, do 26 de decembro, do sector eléctrico; co Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. No expediente instruído para o efecto cumpríronse os trámites establecidos na Lei 24/2013, do 26 de decembro, no Real decreto 1955/2000, do 1 de decembro, e na Resolución do 19.2.2014 da Consellería de Economía e Industria pola que se aproba o procedemento de autorización administrativa de construción.</p>
    <p>De conformidade co que antecede e no exercicio das competencias que ten atribuídas, a Dirección Xeral de Enerxía e Minas</p>
    <p class="dog-titulo">RESOLVE:</p>
    <p>1. Outorgar a Barras Eléctricas Galaico-Asturianas, S.A. (Begasa) as autorizacións administrativas previa e de construción do proxecto denominado SE O Ceao 132/20 kV-ampliación do parque de 20 kV, situado no termo municipal de Lugo (expediente IN407A 2015/88-2, 8281 AT).</p>
    <p>2. Revogar a Resolución do 4.4.2014 desta dirección xeral pola que se autorizou administrativamente e se aprobou o proxecto de execución da instalación eléctrica denominada subestación O Ceao-conexión trafo 1 132/20 kV e ampliación celas 20 kV, situada no termo municipal de Lugo e promovida por Begasa (expediente IN407A 2014/8-2, 8145 AT).</p>
    <p>Todo isto con suxeición ás seguintes condicións:</p>
    <p>Primeira. A instalación eléctrica que se autoriza terá que realizarse de acordo coas especificacións e planos que figuran no proxecto presentado pola empresa promotora Begasa, titulado SE O Ceao 132/20 kV-ampliación do parque de 20 kV, asinado polo enxeñeiro industrial José María Garayo Rodríguez (colexiado nº 13.411 do Colexio de Enxeñeiros Industriais de Madrid) e visado co nº 201503290 e data do 9.9.2015; e no que figura un orzamento de 225.242,05 €.</p>
    <p>Segunda. A empresa promotora asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade.</p>
    <p>Terceira. En todo momento deberá cumprirse canto establecen os regulamentos técnicos de aplicación, así como demais normativas e directrices vixentes aplicables.</p>
    <p>Cuarta. Para introducir modificacións nas instalacións que afecten datos básicos do proxecto será necesaria autorización previa desta dirección xeral; non obstante, a Xefatura Territorial poderá autorizar as modificacións de detalle do proxecto que resulten procedentes, e deberá comunicar á dita dirección xeral todas as resolucións que dite en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución.</p>
    <p>Unha vez construídas estas instalacións, a empresa promotora deberá presentar a solicitude de posta en servizo ante a Xefatura Territorial, quen deberá expedila tras as comprobacións técnicas que considere oportunas.</p>
    <p>Sexta. A Administración reserva para si o dereito a deixar sen efecto esta autorización por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Sétima. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o conselleiro de Economía, Emprego e Industria no prazo dun mes contado a partir do día seguinte ao da súa notificación ou publicación, de acordo co disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que os interesados poidan interpoñer calquera outro recurso que xulguen pertinente.</p>
    <p>Santiago de Compostela, 19 de maio de 2016</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

