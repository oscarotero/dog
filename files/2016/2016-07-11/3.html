---
date: '2016-07-11'
id: CA01-300616-0002
page: 29609
number: 130
agency: Consellería de Facenda
section: III. Outras disposicións.
title: >-
  ORDE do 30 de xuño de 2016 pola que se establece o plan de avaliación e
  seguimento do Plan estratéxico de Galicia 2015-2020, específico para o período
  de avaliación 2016/17.
range: Orde
url: >-
  https://www.xunta.gal/dog/Publicados/2016/20160711/AnuncioCA01-300616-0002_gl.html
---
<p>O Plan estratéxico de Galicia 2015-2020 (PEG), aprobado polo Consello da Xunta de Galicia do 28 de xaneiro de 2016, establece que a vontade do Goberno de Galicia, apoiada na experiencia de implementación de plans estratéxicos pasados, é que o PEG non remate coa súa aprobación, senón que continúe vivo ao longo da súa vixencia, e sexa obxecto de seguimento, avaliación e modificación, para o cal se deberá adoptar as medidas precisas para paliar as desviacións na súa execución, ou ben adaptarse a novos retos que poidan xurdir no vindeiro quinquenio.</p>
    <p>O punto terceiro da parte de avaliación define o Plan de avaliación e seguimento do PEG (PASPEG, en diante) e regula os seus elementos substanciais, obxectivo xeral e específicos, alcance, ámbito temporal, estrutura do plan e resumo das avaliacións e actuacións de seguimento, propostas, principios de avaliación, gobernanza do PASPEG, informes de avaliación e seguimento, e revisión e modificación. </p>
    <p>Indica o devandito punto que no prazo de seis meses desde a aprobación do PEG 2015-2020 se presentará o PASPEG anual, que definirá as condicións particulares de realización das actuacións de avaliación e seguimento do devandito plan, incluía a descrición das avaliacións previstas a este nivel e permitirá obter información sobre o que funciona, o que non e por que, así como sobre os resultados acadados coas intervencións, e favorecerá o intercambio de coñecemento e de mellores prácticas nos diferentes eidos sectoriais.</p>
    <p>Segundo o devandito sistema de gobernanza, como autoridade de avaliación do PEG correspóndelle á persoa titular da consellería competente en materia de planificación económica a creación do sistema de rexistro de datos dos indicadores non financeiros que nutre de información o seguimento do PASPEG, así como a xestión dos informes de seguimento.</p>
    <p>Como unidade de coordinación das actuacións de avaliación e seguimento, a Dirección Xeral de Planificación e Orzamentos da Consellería de Facenda debe definir os modelos de execución anual en que se concreten as actuacións de seguimento e convocar a rede de avaliación e seguimento do PEG.</p>
    <p>A responsabilidade principal no sistema de avaliación do PEG 2015-2020 corresponde á devandita dirección xeral, a través da Subdirección Xeral de Planificación, tal e como establece o Decreto 101/2014, do 1 de agosto, que define a estrutura e as funcións da consellería.</p>
    <p>Ademais, a citada dirección xeral deberá coordinar os provedores de datos, para garantir a súa axeitada dispoñibilidade e a súa obtención no momento preciso para o desenvolvemento das avaliacións programadas.</p>
    <p>Na súa virtude, en uso das facultades que me confire o artigo 38 da Lei 1/1983, do 22 de febreiro, de normas reguladoras da Xunta e da súa Presidencia, ao abeiro das competencias establecidas no Decreto 101/2014, do 1 de agosto, polo que se establece a estrutura orgánica da Consellería de Facenda, así como no Plan estratéxico de Galicia 2015-2020,</p>
    <h2>DISPOÑO:</h2>
    <p>Artigo 1. Obxecto da orde</p>
    <p>1. A presente orde ten por obxecto establecer o Plan de avaliación e seguimento do Plan estratéxico de Galicia 2015-2020, específico para o período de avaliación 2016/17, e delimitar o alcance e o contido das súas actuacións.</p>
    <p>2. Enténdese por período de avaliación, para os efectos desta orde, o ciclo completo de actuacións de xeración e recollida de datos e indicadores e de elaboración dos informes de avaliación e seguimento previstos para cada exercicio.</p>
    <p>Artigo 2. Axentes encargados do desenvolvemento das actuacións de seguimento e avaliación</p>
    <p>1. Técnicos/as responsables de indicadores.</p>
    <p>En cada consellería, así como no ámbito dos órganos dependentes da Presidencia, son as persoas responsables da información relativa aos indicadores asociados aos obxectivos estratéxicos e operativos do PEG e teñen as seguintes funcións:</p>
    <p>– Mantemento e actualización dos indicadores de produtividade asociados aos proxectos de gasto dos obxectivos operativos en que se concretan os programas de gasto que xestiona cada servizo orzamentario.</p>
    <p>– Mantemento e actualización do sistema de indicadores de resultado asociado aos obxectivos estratéxicos a que contribúen os programas de gasto que xestiona cada servizo orzamentario.</p>
    <p>– Revisión dos datos dos indicadores recollidos nos informes de seguimento dos programas que teñan encomendados.</p>
    <p>– Colaboración coas persoas encargadas da avaliación do PEG na achega de calquera outro dato ou antecedente que resulte preciso para desenvolver con éxito as actuacións de avaliación e seguimento.</p>
    <p>2. Responsables dos informes de seguimento.</p>
    <p>En cada consellería, así como no ámbito dos órganos dependentes da Presidencia, son as persoas responsables da xestión dos programas de gasto asociados aos obxectivos estratéxicos do PEG, é dicir, director/a técnico/a, secretario/a xeral, director/a xeral ou equivalente nos organismos autónomos e axencias públicas autonómicas. Desenvolverán as seguintes funcións:</p>
    <p>– Elaborar os informes de execución anual correspondentes para o seguimento do PEG 2015-2020.</p>
    <p>– Implementar as recomendacións recollidas nos devanditos informes ou explicar por que non se aplican.</p>
    <p>3. A rede de avaliación e seguimento do PEG.</p>
    <p>Estará dirixida pola persoa titular da Subdirección Xeral de Planificación e composta polos seguintes membros:</p>
    <p>• Dúas persoas en representación da Subdirección Xeral de Planificación, das cales unha actuará como secretario/a.</p>
    <p>• Unha persoa en representación de cada consellería, así como un representante da Secretaría Xeral da Presidencia, designada de entre o persoal responsable de indicadores.</p>
    <p>• Unha persoa en representación de cada un dos seguintes órganos ou entidades:</p>
    <p>– O Instituto Galego de Estatística.</p>
    <p>– A Secretaría Xeral de Igualdade.</p>
    <p>– A Dirección Xeral de Calidade e Avaliación Ambiental. </p>
    <p>– O Instituto de Estudos do Territorio.</p>
    <p>– A Dirección Xeral de Avaliación e Reforma Administrativa.</p>
    <p>No seu seo impulsaranse as actuacións de avaliación, mantemento de indicadores, coordinación técnica e dispoñibilidade de datos estatísticos. Ademais, terá a tarefa de acreditar, de ser o caso, a aplicación das recomendacións das avaliacións. </p>
    <p>4. Equipo avaliador.</p>
    <p>Estará composto por persoal independente dos servizos xestores dos programas avaliados, seleccionado de entre o persoal da Subdirección Xeral de Planificación. Poden solicitar a asistencia de persoal facultativo da propia Administración autonómica cando a especificidade do programa obxecto de avaliación así o requira. De xeito extraordinario, cando a escaseza de medios o xustifique, poderá recorrerse a avaliadores externos, sempre que se dispoña de crédito axeitado e suficiente.</p>
    <p>Consonte o sinalado no PEG, o equipo avaliador terá como función o seguimento dos resultados das avaliacións e informes de seguimento, así como a formulación de propostas para incorporar as súas conclusións e recomendacións á execución e xestión dos correspondentes programas.</p>
    <p>Artigo 3. Sistema de rexistro de datos dos indicadores non financeiros do PEG </p>
    <p>1. O sistema de rexistro de datos dos indicadores non financeiros do PEG será unha base de datos informática que conterá os indicadores que reflictan o grao de avance na consecución dos obxectivos do plan.</p>
    <p>2. Para tal efecto, cada indicador integrado no sistema contará cunha ficha técnica, como as recollidas nos anexos I e II, en que se describirán as súas principais características.</p>
    <p>3. A persoa titular da Secretaría Xeral da Presidencia, así como a persoa titular da secretaría xeral técnica de cada consellería, nomeará polo menos un/unha técnico/a responsable de indicadores, que deberá recompilar e transmitir todos os datos precisos para o proceso de seguimento e avaliación referentes ás liñas de actuación do PEG que sexan obxecto da xestión da súa sección orzamentaria, na cal se encadrarán os entes instrumentais dependentes.</p>
    <p>4. Na ficha técnica de cada indicador figurarán as persoas responsables nomeadas ao abeiro do indicado no punto anterior.</p>
    <p>5. O persoal técnico responsable responde da obtención da información precisa para o mantemento dos indicadores, da carga de datos coa periodicidade indicada no punto sete e de asegurar a dispoñibilidade dos datos estatísticos que se inclúen nas operacións estatísticas da súa competencia, no que atinxe aos indicadores de produtividade e de resultados do PEG.</p>
    <p>6. O sistema contable xumco2 será a ferramenta informática que operará como rexistro dos indicadores de referencia, os seus valores obxectivo e realizado, e vincularaos cos indicadores financeiros.</p>
    <p>7. Os datos dos indicadores de resultado e produtividade actualizaranse no mes de xullo de 2016, para reflectir os datos de produtividade do primeiro semestre do exercicio 2016, e no mes de marzo de 2017 para reflectir os datos do exercicio 2016.</p>
    <p>Artigo 4. Informes que se elaborarán respecto ao exercicio 2016</p>
    <p>1. Consonte o previsto no Plan de avaliación e seguimento do Plan estratéxico de Galicia 2015-2020, respecto ao exercicio 2016 realizaranse informes de seguimento da evolución da xestión financeira e indicadores.</p>
    <p>2. Realizarase un informe por programa e servizo conforme o modelo recollido no anexo III.</p>
    <p>3. Os informes serán asinados polas persoas responsables do seguimento, que serán os da xestión dos respectivos programas, é dicir, cada director/a técnico/a, secretario/a xeral, director/a xeral ou equivalente nos organismos autónomos e axencias públicas autonómicas. </p>
    <p>4. O modelo detallado no anexo III predeterminarase nun soporte informático cos datos pre cargados no xumco2, para os efectos de elaboración do informe. Este deberá remitirse á dirección xeral competente en materia de planificación económica, para a súa avaliación e proposta de recomendacións, na primeira quincena do mes de maio de 2017.</p>
    <p>5. A consellería competente en materia de planificación orzamentaria elaborará un informe resumo sobre o seguimento dos obxectivos do PEG.</p>
    <p>6. Os informes de programa serán públicos e figurarán na páxina web de cada consellería ou entidade, ou na propia do PEG.</p>
    <p>Artigo 5. Informe resumo de seguimento dos obxectivos do PEG do exercicio 2016</p>
    <p>O informe anual de seguimento do Plan estratéxico 2015-2020 incluirá:</p>
    <p>– Un informe sintético ou executivo cos principais avances acadados polas actuacións desenvoltas ao abeiro do PEG 15-20 que conterá, así mesmo, unha análise dos obxectivos transversais e dos indicadores de contexto.</p>
    <p>– Un informe sobre o grao de avance da execución financeira.</p>
    <p>– Un informe co avance dos indicadores de resultados.</p>
    <p>– Un informe dos principais indicadores de produtividade, que consistirá nunha análise relativa ao grao de execución respecto dos valores previstos e unha análise da eficiencia, que relacione as realizacións de indicadores cos recursos financeiros mobilizados para a súa consecución.</p>
    <p>– Ademais, o informe conterá unha relación exhaustiva dos valores acadados polos indicadores, tanto de resultados e de produtividade como dos financeiros. Presentarán os valores acadados na anualidade 2016, os valores acumulados dos indicadores de produtividade en 2015 e 2016, así como a comparación cos valores previstos, e o grao de execución e eficiencia.</p>
    <p>O devandito informe elevarase ao Consello da Xunta ao longo do mes de xuño de 2017. Neste informe figurarán como anexos os informes de seguimento de cada programa de gasto.</p>
    <p>Artigo 6. Información para avaliacións plurianuais </p>
    <p>No seo das reunións da rede de avaliación e seguimento do PEG acordaranse as actuacións e os datos necesarios adicionais que haberá que recoller no 2016 para a elaboración dos informes plurianuais previstos no Plan de avaliación e seguimento do Plan estratéxico de Galicia 2015-2020.</p>
    <p>Disposición adicional. Actuacións preliminares con cargo aos indicadores do exercicio 2015</p>
    <p>Na medida en que en 2015, malia non estar aprobado formalmente o PEG, xa se utilizaron estruturas e indicadores orzamentarios equiparables aos contidos no Plan, e que 2015 é formalmente o primeiro exercicio deste, cargarase a valoración dos indicadores realizados no exercicio 2015, xunto cos do primeiro semestre de 2016, antes do 1 de setembro de 2016.</p>
    <p>Así mesmo, con base na devandita carga de indicadores, realizaranse informes de seguimento referentes ao exercicio 2015 e a un grupo representativo de programas de gasto para verificar a consistencia do sistema de seguimento deseñado.</p>
    <p>Disposición derradeira primeira</p>
    <p>Autorízase a Dirección Xeral de Planificación e Orzamentos para desenvolver as disposicións contidas nesta orde.</p>
    <p>Disposición derradeira segunda</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 30 de xuño de 2016</p>
    <footer><p>Valeriano Martínez García<br>Conselleiro de Facenda</p></footer>
    <h2>ANEXO I<br>Ficha de indicador de produtividade</h2>
    <table>
     <tbody>
      <tr>
       <td>1. Denominación indicador</td>
       <td></td>
       <td></td>
      </tr>
      <tr>
       <td>1.1. Eixe</td>
       <td colspan="2"></td>
      </tr>
      <tr>
       <td>1.2. Prioridade de actuación</td>
       <td colspan="2"></td>
      </tr>
      <tr>
       <td>1.3. Obxectivo estratéxico/instrumental</td>
       <td colspan="2"></td>
      </tr>
      <tr>
       <td>1.4. Obxectivo operativo/instrumental</td>
       <td colspan="2"></td>
      </tr>
      <tr>
       <td>2. Persoal técnico responsable</td>
       <td colspan="2"></td>
      </tr>
      <tr>
       <td>3. Unidade de medida</td>
       <td colspan="2"></td>
      </tr>
      <tr>
       <td>4. Vixencia</td>
       <td colspan="2"></td>
      </tr>
      <tr>
       <td>5. Agregación</td>
       <td colspan="2"></td>
      </tr>
      <tr>
       <td>6. Ámbito de aplicación</td>
       <td colspan="2"></td>
      </tr>
      <tr>
       <td>7. Definición</td>
       <td colspan="2"></td>
      </tr>
      <tr>
       <td>8. Momento da realización</td>
       <td colspan="2"></td>
      </tr>
      <tr>
       <td>9. Método de cálculo</td>
       <td colspan="2"></td>
      </tr>
      <tr>
       <td>10. Observacións</td>
       <td colspan="2"></td>
      </tr>
      <tr>
       <td>11. Indicador de programas operativos de fondos europeos (especificar)</td>
       <td colspan="2"></td>
      </tr>
      <tr>
       <td>12. Desagregado por sexo</td>
       <td colspan="2"></td>
      </tr>
      <tr>
       <td>13. Indicador de obxectivo transversal</td>
       <td colspan="2"></td>
      </tr>
      <tr>
       <td>14. Indicador de impacto de xénero</td>
       <td colspan="2"></td>
      </tr>
     </tbody>
    </table>
    <table>
     <tbody>
      <tr>
       <td>NOTAS:
        4. Vixencia: reflectirán a data de inicio da súa utilización, a data de actualización ou modificación e data de baixa.
        5. Agregación: determinarase se a agregación de resumo de OO e OE é acumulativa, ou media, ou máximo, ou mínimo, etc.
        6. Ámbito de aplicación: especificarase a referencia segundo se corresponda con investimento produtivo, TIC, I+D+i, dependencia, igualdade, emprego, etc.
        10. Observacións: recolleranse as particularidades que certos indicadores presentan respecto doutros; é dicir, os que se considere teranse que valorar conxuntamente.
        14. Indicador de obxectivo transversal: especificarase se, ademais, permite a valoración dalgún dos catro obxectivos transversais.</td>
      </tr>
     </tbody>
    </table>
    <h2>ANEXO II<br>Ficha de indicador de resultado</h2>
    <table>
     <tbody>
      <tr>
       <td>1. Denominación</td>
       <td colspan="2"></td>
      </tr>
      <tr>
       <td>1.1. Eixe</td>
       <td colspan="2"></td>
      </tr>
      <tr>
       <td>1.2. Prioridade de actuación</td>
       <td colspan="2"></td>
      </tr>
      <tr>
       <td>1.3. Obxectivo estratéxico/instrumental</td>
       <td colspan="2"></td>
      </tr>
      <tr>
       <td>2. Persoal responsable de indicadores</td>
       <td colspan="2"></td>
      </tr>
      <tr>
       <td>3. Descrición do indicador</td>
       <td colspan="2"></td>
      </tr>
      <tr>
       <td>4. Fonte</td>
       <td colspan="2"></td>
      </tr>
      <tr>
       <td>5. Método de cálculo</td>
       <td colspan="2"></td>
      </tr>
      <tr>
       <td>6. Periodicidade</td>
       <td colspan="2"></td>
      </tr>
      <tr>
       <td>7. Datos</td>
       <td>Dato de referencia inicial</td>
       <td>Último dato dispoñible</td>
      </tr>
      <tr>
       <td>Ano</td>
       <td></td>
       <td></td>
      </tr>
      <tr>
       <td>Dato</td>
       <td></td>
       <td></td>
      </tr>
      <tr>
       <td>Unidade</td>
       <td></td>
       <td></td>
      </tr>
      <tr>
       <td colspan="3">8. Valor obxectivo 2020</td>
      </tr>
      <tr>
       <td>Dato</td>
       <td colspan="2"></td>
      </tr>
     </tbody>
    </table>
    <h2>ANEXO III<br>Estrutura do informe de execución anual para o seguimento do PEG 2015-2020</h2>
    <table>
     <tbody>
      <tr>
       <td colspan="3">1. Programa de gasto</td>
       <td colspan="8"></td>
       <td></td>
      </tr>
      <tr>
       <td colspan="3">2. Obxecto do programa</td>
       <td colspan="9"></td>
      </tr>
      <tr>
       <td colspan="3">3. Destinatarios do programa</td>
       <td colspan="9"></td>
      </tr>
      <tr>
       <td colspan="12">4. Unidade responsable da xestión do programa</td>
      </tr>
      <tr>
       <td colspan="3">4.1. Sección</td>
       <td colspan="9"></td>
      </tr>
      <tr>
       <td colspan="3">4.2. Servizos</td>
       <td colspan="9"></td>
      </tr>
      <tr>
       <td colspan="3">5. Medios para executar o programa</td>
       <td colspan="9"></td>
      </tr>
      <tr>
       <td colspan="3">5.1. Persoais</td>
       <td colspan="9"></td>
      </tr>
      <tr>
       <td colspan="3">5.2. Materiais</td>
       <td colspan="9"></td>
      </tr>
      <tr>
       <td colspan="3">5.3. Financeiros</td>
       <td colspan="9"></td>
      </tr>
      <tr>
       <td colspan="3">6. Obxectivo estratéxico/instrumental (OE/OI) do PEG</td>
       <td colspan="9"></td>
      </tr>
      <tr>
       <td colspan="3">7. Resultados esperados do OE</td>
       <td colspan="9"></td>
      </tr>
      <tr>
       <td colspan="12">8. Indicadores de resultado (IR)</td>
      </tr>
      <tr>
       <td colspan="4">8.1. Denominación</td>
       <td>8.2. Fonte</td>
       <td colspan="3">8.3. Valor de referencia</td>
       <td colspan="2">8.4. Último dato dispoñible</td>
       <td colspan="2">8.5. Meta 2020</td>
      </tr>
      <tr>
       <td colspan="4"></td>
       <td></td>
       <td colspan="3"></td>
       <td colspan="2"></td>
       <td colspan="2"></td>
      </tr>
      <tr>
       <td colspan="12">8.6. Valoración da evolución do indicador de resultado</td>
      </tr>
      <tr>
       <td colspan="12"></td>
      </tr>
      <tr>
       <td colspan="12">9. Obxectivo operativo/instrumental (OO/OI)</td>
      </tr>
      <tr>
       <td>9.1. Denominación</td>
       <td colspan="11"></td>
      </tr>
      <tr>
       <td>9.2. Proxecto de gasto</td>
       <td colspan="11"></td>
      </tr>
      <tr>
       <td colspan="12">10. Indicadores de produtividade (IP)</td>
      </tr>
      <tr>
       <td colspan="6">10.1. Denominación</td>
       <td colspan="3">10.2. Obxectivo previsto</td>
       <td colspan="3">10.3. Valor realizado</td>
      </tr>
      <tr>
       <td colspan="6"></td>
       <td colspan="3"></td>
       <td colspan="3"></td>
      </tr>
      <tr>
       <td colspan="12">10.4. Valoración do grao de consecución dos obxectivos previstos</td>
      </tr>
      <tr>
       <td colspan="12"></td>
      </tr>
      <tr>
       <td colspan="12">11. Indicador financeiro</td>
      </tr>
      <tr>
       <td colspan="2">11.1. Capítulo</td>
       <td colspan="5">11.2. Valor inicial</td>
       <td colspan="5">11.3. Valor executado (O)</td>
      </tr>
      <tr>
       <td colspan="2"></td>
       <td colspan="5"></td>
       <td colspan="5"></td>
      </tr>
      <tr>
       <td colspan="12">11.4. Valoración da porcentaxe de execución do orzamento</td>
      </tr>
      <tr>
       <td colspan="12"></td>
      </tr>
      <tr>
       <td colspan="12">12. Informe de avaliación de resultados</td>
      </tr>
      <tr>
       <td colspan="12"></td>
      </tr>
      <tr>
       <td colspan="12">13. Propostas de reformulación de obxectivos, actuacións e indicadores</td>
      </tr>
      <tr>
       <td colspan="12"></td>
      </tr>
      <tr>
       <td colspan="12">14. Data e sinatura do responsable do informe</td>
      </tr>
      <tr>
       <td colspan="12"></td>
      </tr>
     </tbody>
    </table>
    <table>
     <tbody>
      <tr>
       <td>NOTAS:
        1. Programa de gasto: o seguimento anual de obxectivos farase a nivel dos proxectos de gasto de cada programa de gasto orzamentario.
        3. Destinatarios/as do programa: farase unha descrición dos tipos e do número de destinatarios/as directos/as.
        5. Medios: especificarase o número medio de efectivos por ano desagregado por sexo se é posible; a tipoloxía e o número de centros e demais instalacións, medios de transporte, etc. e o orzamento global anual destes.
        6. Obxectivo estratéxico (OE) do PEG: constitúe a finalidade a que contribúe o programa de gasto.
        7. Resultados esperados: é o cambio que se pretende acadar coas actuacións financiadas co programa de gasto.
        8. Indicadores de resultado (IR): miden a consecución dos resultados esperados dentro do obxectivo estratéxico co fin de fortalecer a orientación a resultados da planificación. Para cada IR pártese dun valor de referencia que se deberá actualizar co último dato dispoñible e un valor obxectivo a 2020. Deberá facerse unha valoración da evolución do indicador e unha análise das perspectivas de cumprimento da meta en 2020.
        9. Obxectivo operativo/instrumental (OO/OI): constitúe a liña/s de actuación que desenvolverá cada obxectivo estratéxico.
        10. Indicadores de produtividade: para cada obxectivo operativo e proxecto de gasto cubrirase a información correspondente aos indicadores de produtividade asociados: valor acadado na anualidade correspondente e unha valoración do grao de consecución dos obxectivos previstos. Así mesmo, achegarase unha explicación da execución do orzamento en termos financeiros, que permitirá a valoración do grao de eficacia e eficiencia dos obxectivos.</td>
      </tr>
     </tbody>
    </table>

