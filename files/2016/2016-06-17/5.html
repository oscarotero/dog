---
date: '2016-06-17'
id: G0426-070616-0005
page: 24806
number: 115
agency: Consellería do Medio Rural
section: III. Outras disposicións.
title: >-
  EXTRACTO da Orde do 6 de xuño de 2016 pola que se establecen as bases
  reguladoras das axudas para as pequenas e medianas explotacións de cría de
  coellos da Comunidade Autónoma de Galicia e se convocan para o ano 2016.
range: Orde
url: >-
  https://www.xunta.gal/dog/Publicados/2016/20160617/AnuncioG0426-070616-0005_gl.html
---
<p>BDNS (Identif.): 309037.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Persoas beneficiarias</p>
    <p>Poderá ser beneficiaria das axudas reguladas na presente orde calquera persoa física ou xurídica, incluídas as sociedades cooperativas e as sociedades agrarias de transformación (SAT), que sexa titular dunha explotación cunícola situada na Comunidade Autónoma de Galicia. </p>
    <p>Todas as explotacións que soliciten a axuda deberán:</p>
    <p>a) Cumprir as condicións mínimas establecidas no artigo 4.1 do Real decreto 1547/2004, do 25 de xuño, polo que se establecen normas de ordenación das explotacións cunícolas.</p>
    <p>b) Atoparse inscritas no Rexistro Xeral de Explotacións Gandeiras.</p>
    <p>c) Posuír máis de 200 femias reprodutoras na última declaración censual obrigatoria correspondente ao ano 2015.</p>
    <p>d) Ter a condición de pequenas e medianas empresas.</p>
    <p>Segundo. Obxecto</p>
    <p>Esta orde ten por obxecto establecer as bases reguladoras e convocar para o ano 2016 as axudas de minimis, en réxime de concorrencia non competitiva, ás pequenas e medianas explotacións dedicadas á cunicultura (procedemento MR580A) na Comunidade Autónoma de Galicia.</p>
    <p>Terceiro. Bases reguladoras</p>
    <p>Estas axudas outorgaranse ao abeiro do disposto nesta Orde do 6 de xuño de 2016 pola que se establecen as bases reguladoras das axudas para as pequenas e medianas explotacións de cría de coellos da Comunidade Autónoma de Galicia e se convocan para o ano 2016.</p>
    <p>Cuarto. Importe</p>
    <p>Destinarase un crédito total de 250.000 euros a estas subvencións. A dita cantidade poderase incrementar con fondos adicionais segundo o disposto na Lei 9/2007, do 13 de xuño, de subvencións de Galicia.</p>
    <p>A contía individual da axuda calcularase con base no censo de animais do ano 2015, tendo en conta os seguintes criterios:</p>
    <p>– A un primeiro tramo, de entre 0 e 300 unidades declaradas no censo de femias reprodutoras, asignaráselle proporcionalmente o 70 % da contía total da subvención cun máximo de 3 euros por femia.</p>
    <p>– A un segundo tramo, de entre 301 e 500 unidades declaradas no censo de femias reprodutoras, asignaráselle proporcionalmente o 90 % da contía total da subvención, unha vez descontada a parte atribuída ao tramo anterior. O máximo por unidade neste tramo establecese en 2 euros por femia.</p>
    <p>– A un último tramo, de máis de 501 unidades declaradas no censo de femias reprodutoras, repartiráselle proporcionalmente a contía restante ata acadar o 100 % da subvención. </p>
    <p>En todo caso, o límite por explotación será de 15.000 euros. </p>
    <p>Quinto. Prazo de presentación de solicitudes</p>
    <p>O prazo de presentación de solicitudes será dun mes, que se contará desde o día seguinte ao da publicación desta orde no Diario Oficial de Galicia. </p>
    <p>Santiago de Compostela, 6 de xuño de 2016</p>
    <footer><p>Belén Mª do Campo Piñeiro<br>Directora xeral de Gandaría, Agricultura e Industrias Agroalimentarias</p></footer>

