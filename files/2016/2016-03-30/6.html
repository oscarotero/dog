---
date: '2016-03-30'
id: G0164-180316-0002
page: 11402
number: 60
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 14 de marzo de 2016, da Dirección Xeral de Educación, Formación
  Profesional e Innovación Educativa, pola que se fai pública a convocatoria
  para a ampliación das ensinanzas plurilingües á etapa postobrigatoria de
  bacharelato para o curso 2016/17 nos centros pertencentes á Rede de centros
  plurilingües de Galicia.
range: Resolución
url: >-
  https://www.xunta.gal/dog/Publicados/2016/20160330/AnuncioG0164-180316-0002_gl.html
---
<p>A Consellería de Cultura, Educación e Ordenación Universitaria iniciou, durante o curso 2010/11, a implantación dos centros plurilingües en Galicia que se rexen pola Orde do 12 de maio de 2011 pola que se regulan os centros plurilingües na Comunidade Autónoma de Galicia e se establece o procedemento de incorporación de novos centros á Rede de centros plurilingües de Galicia.</p>
    <p>Para aqueles centros da rede que remataron a implantación do ensino plurilingüe en toda a etapa de educación secundaria obrigatoria é preciso habilitar a posibilidade da súa extensión á etapa do bacharelato.</p>
    <p>A disposición derradeira primeira da Orde do 12 de maio de 2011 autoriza a Dirección Xeral de Educación, Formación Profesional e Innovación Educativa para realizar convocatorias para a ampliación do programa nos centros xa autorizados.</p>
    <p>De acordo co anteriormente exposto, esta dirección xeral</p>
    <h2>DISPÓN:</h2>
    <p>Artigo 1. Obxecto e ámbito de aplicación</p>
    <p>A presente resolución ten por obxecto realizar a convocatoria no curso 2016/17 da ampliación da ensinanza plurilingüe á etapa postobrigatoria de bacharelato nos centros pertencentes a Rede de centros plurilingües de Galicia.</p>
    <p>Artigo 2. Requisitos dos centros</p>
    <p>Para que os centros plurilingües poidan ampliar o programa na etapa do bacharelato deberán reunir os seguintes requisitos:</p>
    <p>1. Ser un centro pertencente á Rede de centros plurilingües desde o curso 2010/11, 2011/12 ou 2012/13 e que, polo tanto, no curso 2015/16, xa ten o programa implantado en toda a etapa da ESO.</p>
    <p>2. Impartir en lingua estranxeira ata un máximo dun terzo do horario lectivo de cada grupo de alumnos e alumnas.</p>
    <p>3. Dispor de profesorado cualificado para impartir as materias non lingüísticas en lingua estranxeira en toda a etapa.</p>
    <p>4. Garantir que todo o alumnado que curse bacharelato dentro do programa plurilingüe poida seguir esta etapa con aproveitamento.</p>
    <p>5. Aprobación do proxecto polo consello escolar, unha vez oído o claustro do profesorado.</p>
    <p>6. Participar e colaborar no desenvolvemento dos procesos de avaliación do alumnado e dos propios centros que a Consellería de Cultura, Educación e Ordenación Universitaria organice.</p>
    <p>Artigo 3. Ordenación das ensinanzas.</p>
    <p>A ordenación das ensinanzas na etapa de bacharelato nos centros plurilingües que se acollan a esta convocatoria guiarase polos seguintes principios:</p>
    <p>1. A impartición das materias non lingüísticas nos centros plurilingües axustarase ao establecido no Decreto 86/2015, do 25 de xuño, polo que se establece o currículo da educación secundaria obrigatoria e do bacharelato na Comunidade Autónoma de Galicia, así como ao establecido no Decreto 79/2010, do 20 de maio, para o plurilingüismo no ensino non universitario de Galicia. Así mesmo, axustarase a todo o establecido na Lei orgánica 2/2006, do 3 de maio, de educación, na redacción dada pola Lei orgánica 8/2013, do 9 do decembro, para a mellora da calidade educativa.</p>
    <p>2. Os centros plurilingües iniciarán a impartición do programa de plurilingüismo no primeiro curso de etapa e desenvolverano ao longo desta.</p>
    <p>3. Na docencia da materia de lingua estranxeira incorporaranse contidos e actividades de apoio ao ensino das materias non lingüísticas que se impartan nesa lingua.</p>
    <p>4. O centro planificará e levará a cabo actividades extraescolares e complementarias plurilingües co obxecto de potenciar a aprendizaxe de linguas.</p>
    <p>5. No proxecto lingüístico do centro concretaranse medidas tendentes á impartición dun currículo integrado das linguas. Estas medidas incluirán, polo menos, acordos sobre criterios metodolóxicos básicos de actuación en todas as linguas e o tratamento que se lles dará aos contidos e aos criterios de avaliación similares nas distintas áreas lingüísticas, co fin de favorecer que todos os coñecementos e as experiencias lingüísticas do alumnado contribúan ao desenvolvemento da súa competencia comunicativa plurilingüe.</p>
    <p>Artigo 4. Requisitos do profesorado</p>
    <p>O profesorado que imparta materias non lingüísticas en lingua estranxeira deberá reunir os seguintes requisitos, establecidos no artigo 7 da Orde do 12 de maio de 2011, pola que se regulan os centros plurilingües e se establece o procedemento de incorporación de novos centros á Rede de centros plurilingües de Galicia:</p>
    <p>1. Ser especialista da materia que vai impartir en lingua estranxeira ou estar en posesión da habilitación correspondente.</p>
    <p>2. Acreditar o nivel B2 do Marco común europeo de referencia para as linguas (MCERL), segundo a Orde do 18 de febreiro de 2011 pola que se establece o procedemento de acreditación de competencia en idiomas do profesorado para impartir nunha lingua estranxeira áreas, materias ou módulos non lingüísticos nos centros docentes públicos dependentes da Consellería de Educación e Ordenación Universitaria.</p>
    <p>Artigo 5. Compromisos do profesorado</p>
    <p>O profesorado que imparta materias non lingüísticas en lingua estranxeira quedará comprometido, nos termos do artigo 8 da Orde do 12 de maio de 2011, a:</p>
    <p>1. Impartir a materia da súa especialidade en lingua estranxeira.</p>
    <p>2. Participar nunha sesión semanal de seguimento e coordinación convocada pola persoa coordinadora do programa plurilingüe do centro, xunto co profesorado de linguas estranxeiras que participe no programa.</p>
    <p>3. Colaborar na elaboración da programación de contidos e actividades de apoio en lingua estranxeira e da memoria final anual. </p>
    <p>4. Participar nas actividades de formación e de coordinación entre centros que programe a Consellería de Cultura, Educación e Ordenación Universitaria. </p>
    <p>Artigo 6. Solicitude e documentación</p>
    <p>1. Os centros pertencentes á Rede de centros plurilingües de Galicia que desexen ampliar a ensinanza plurilingües á etapa postobrigatoria de bacharelato deberán presentar a súa solicitude (anexo I, modelo normalizado ED531B) e dirixila á xefatura territorial correspondente, e achegar a documentación que se relaciona a continuación: </p>
    <p>a) Proxecto de desenvolvemento do programa plurilingüe en cada un dos cursos do bacharelato, con indicación do curso de aplicación no ano académico 2016/17, e planificación da extensión do programa ao seguinte curso.</p>
    <p>b) Relación de materias que se impartirán en lingua estranxeira, con indicación desta.</p>
    <p>c) Certificación da aprobación do proxecto polo Consello Escolar, oído o Claustro de profesores e profesoras.</p>
    <p>d) Relación do profesorado con destino definitivo no centro, ou profesorado contratado no caso dos centros concertados, que impartirá docencia xunto coa titulación que acredite a súa competencia lingüística.</p>
    <p>2. A Inspección Educativa emitirá informe sobre a solicitude a través da xefatura territorial correspondente.</p>
    <p>3. Sempre que se realice a presentación de documentos separadamente da solicitude, a persoa interesada, ou representante, deberá mencionar o código e o órgano responsable do procedemento, o número de expediente e o número ou código único de rexistro.</p>
    <p>4. A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 7. Forma de presentación, lugar e prazo</p>
    <p>1. As solicitudes deberán presentarse preferiblemente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.es, de acordo co establecido nos artigos 27 da Lei 11/2007, do 22 de xuño, de acceso electrónico dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.es/chave365). </p>
    <p>Opcionalmente, tamén se poderán presentar as solicitudes en soporte papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia. </p>
    <p>Así mesmo, poderase completar en liña o formulario electrónico dispoñible na epígrafe Linguas estranxeiras, Programa de centros plurilingües (http://www.edu.xunta.es/programaseducativos). Unha vez cuberto este formulario, gravarán os datos na aplicación, o que xerará un documento en formato Adobe Acrobat que a persoa representante deberá imprimir, asinar e enviar á xefatura territorial correspondente.</p>
    <p>2. A solicitude de autorización formulada pola dirección do centro deberá dirixirse á xefatura territorial correspondente, que a trasladará, co informe da Inspección Educativa, á Dirección Xeral de Educación, Formación Profesional e Innovación Educativa, da Consellería de Cultura, Educación e Ordenación Universitaria.</p>
    <p>3. A documentación complementaria poderase presentar electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante. A Administración poderá requirir a exhibición do documento orixinal para o cotexo da copia electrónica presentada, segundo o disposto no artigo 35.2 da Lei 11/2007, do 22 de xuño, de acceso dos cidadáns aos servizos públicos, e no artigo 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>A documentación complementaria tamén poderá presentarse en formato papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>As copias dos documentos gozarán da mesma validez e eficacia que os seus orixinais sempre que exista constancia de que sexan auténticas.</p>
    <p>4. O prazo de presentación de solicitudes abrirase o día seguinte á publicación no DOG da presente resolución e rematará o día 30 de abril de 2016.</p>
    <p>Artigo 8. Consentimentos e autorizacións</p>
    <p>As solicitudes das persoas interesadas deberán achegar os documentos ou informacións previstos nesta norma, salvo que estes xa estivesen en poder da Administración xeral e do sector público autonómico de Galicia. Neste caso, as persoas interesadas poderán acollerse ao establecido no artigo 35.f) da Lei 30/1992, do 26 de novembro, de réxime xurídico das administracións públicas e do procedemento administrativo común, sempre que se faga constar a data e o órgano ou a dependencia en que foron presentados ou, se é o caso, emitidos, e cando non transcorresen máis de cinco anos desde a finalización do procedemento a que correspondan. </p>
    <p>Nos supostos de imposibilidade material de obter o documento, o órgano competente poderá requirirlle á persoa solicitante ou representante a súa presentación, ou, no seu defecto, a acreditación por outros medios dos requisitos a que se refire o documento, con anterioridade á formulación da proposta de resolución.</p>
    <p>Artigo 9. Datos de carácter persoal</p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autoricen as persoas interesadas mediante a presentación das solicitudes, serán incluídos nun ficheiro denominado «Relacións administrativas coa cidadanía e entidades», cuxo obxecto é xestionar o presente procedemento, así como para informar as persoas interesadas sobre o seu desenvolvemento. O órgano responsable deste ficheiro é a Secretaría Xeral Técnica da Consellería de Cultura, Educación e Ordenación Universitaria. Os dereitos de acceso, rectificación, cancelación e oposición poderanse exercer ante a Secretaría Xeral Técnica da Consellería de Cultura, Educación e Ordenación Universitaria, mediante o envío dunha comunicación ao seguinte enderezo: Edificio Administrativo San Caetano s/n, 15781 Santiago de Compostela, ou a través dun correo electrónico a dxefpie@edu.xunta.es.</p>
    <p>Artigo 10. Selección dos centros</p>
    <p>1. A Consellería de Cultura, Educación e Ordenación Universitaria realizará a selección dos proxectos, mediante unha comisión que estará presidida pola persoa titular da Dirección Xeral de Educación, Formación Profesional e Innovación Educativa, ou persoa en quen delegue, da cal formarán parte as persoas titulares da Subdirección Xeral de Ordenación e Innovación Educativa e Formación do Profesorado, do Servizo de Ordenación, Innovación e Orientación Educativa, así como dúas persoas asesoras técnicas da Dirección Xeral de Educación, Formación Profesional e Innovación Educativa, unha das cales realizará as funcións de secretaría.</p>
    <p>2. A valoración das solicitudes presentadas realizarase considerando a viabilidade do proxecto. Para iso terase en conta a experiencia previa do centro, o cadro de persoal de profesorado dispoñible coa cualificación requirida para desenvolver o programa en toda a etapa (con especial mención ao profesorado especialista en idioma estranxeiro) e os recursos existentes no centro, así como o número de unidades e de alumnado.</p>
    <p>3. A Comisión de selección elevaralle á persoa titular da Consellería de Cultura, Educación e Ordenación Universitaria a proposta de resolución da convocatoria. As solicitudes consideraranse desestimadas de non quedar resolta a convocatoria no prazo de cinco meses, desde a data da súa publicación no Diario Oficial de Galicia. A resolución definitiva será publicada no Diario Oficial de Galicia.</p>
    <p>4. Contra esa resolución, que esgota a vía administrativa, as persoas interesadas poderán interpor recurso potestativo de reposición ante a persoa titular da Consellería de Cultura, Educación e Ordenación Universitaria, no prazo dun mes contado desde o día seguinte ao da súa publicación no Diario Oficial de Galicia, segundo o disposto nos artigos 116 e 117 da Lei 30/1992, de réxime xurídico das administracións públicas e do procedemento administrativo común. Tamén poderán formular directamente recurso contencioso-administrativo, no prazo de dous meses, ante o Tribunal Superior de Xustiza de Galicia, conforme se establece na Lei 29/1998, do 13 de xullo, reguladora da xurisdición contencioso-administrativa.</p>
    <p>Artigo 11. Seguimento e avaliación</p>
    <p>1. Os centros plurilingües establecerán na súa programación xeral anual os procesos de seguimento e avaliación do programa plurilingüe que permitan valorar os resultados obtidos e establecer, cando cumpra, propostas de mellora, que deberán reflectirse na memoria final de cada curso. </p>
    <p>2. Correspóndelle á Inspección Educativa supervisar o proceso de implantación e desenvolvemento do programa nos centros plurilingües, e prestaráselle especial atención á práctica docente, así como propor medidas de mellora. </p>
    <p>3. Ao rematar o curso escolar a persoa coordinadora do programa, coa participación do profesorado implicado nel, deberá elaborar unha memoria, que se integrará na memoria anual do centro. A Inspección Educativa achegará, antes do 5 de xullo de cada curso escolar, á Dirección Xeral de Educación, Formación Profesional e Innovación Educativa, a memoria do programa xunto co seu informe.</p>
    <p>4. Ao rematar a etapa educativa, co fin de verificar o grao de dominio da lingua estranxeira, levarase a cabo a avaliación do alumnado participante no programa plurilingüe, seguindo o procedemento que determine a Consellería de Cultura, Educación e Ordenación Universitaria.</p>
    <p>Artigo 12. Entrada en vigor</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 14 de marzo de 2016</p>
    <footer><p>Manuel Corredoira López<br>Director xeral de Educación, Formación Profesional e Innovación Educativa</p></footer>

