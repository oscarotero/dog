---
date: '2016-06-14'
id: G0425-030616-0002
page: 24197
number: 112
agency: Consellería de Política Social
section: I. Disposicións xerais.
title: >-
  DECRETO 65/2016, do 2 de xuño, polo que se modifica o Decreto 84/2012, do 16
  de febreiro, polo que se establecen os prezos públicos polas prestacións das
  residencias de tempo libre.
range: Decreto
url: >-
  https://www.xunta.gal/dog/Publicados/2016/20160614/AnuncioG0425-030616-0002_gl.html
---
<p>O día 2 de marzo de 2012 publicouse no Diario Oficial de Galicia o Decreto 84/2012, do 16 de febreiro, polo que se establecen os prezos públicos polas prestacións das residencias de tempo libre. </p>
    <p>Nesta norma a Xunta de Galicia establece os prezos públicos exixibles polas prestacións das residencias de tempo libre de Panxón (Pontevedra) e do Carballiño (Ourense), dependentes da Consellería de Política Social, e que están especialmente indicadas para o desfrute do tempo de lecer das familias. Principalmente determínanse os prezos polas estadías e mantenza das persoas residentes e do servizo de comedor para os visitantes. Tamén se inclúen descontos e recargas de prezos.</p>
    <p>A experiencia acumulada desde a entrada en vigor do decreto e a prioridade da Xunta de Galicia de executar políticas autonómicas en materia de acción social de apoio á familia, especialmente daqueles grupos de familias de especial consideración como son as familias numerosas, fan necesario modificar o réxime dos descontos establecidos no decreto.</p>
    <p>Por tanto, procede modificar o punto 1 do anexo do Decreto 84/2012, do 16 de febreiro, no relativo aos descontos.</p>
    <p>Na súa virtude, por proposta do conselleiro de Política Social, logo da deliberación do Consello da Xunta de Galicia na súa reunión do día dous de xuño de dous mil dezaseis,</p>
    <h2>DISPOÑO:</h2>
    <p>Artigo único. Modificación do Decreto 84/2012, do 16 de febreiro, polo que se establecen os prezos públicos polas prestacións das residencias de tempo libre</p>
    <p>O punto 1.2 do anexo do Decreto 84/2012, do 16 de febreiro, polo que se establecen os prezos públicos polas prestacións das residencias de tempo libre, queda redactado como segue:</p>
    <p>«1.2. Descontos:</p>
    <p>– Nenos/as menores de 2 anos que non utilicen os servizos de comedor ou durman nos cuartos dos seus responsables: exentos/as.</p>
    <p>– Nenos/as comprendidos entre 2 e os 12 anos: 50 % sobre o importe da estadía.</p>
    <p>– Familias numerosas: 30 % sobre o prezo final que resulte da súa estadía.</p>
    <p>– Persoas con discapacidade: 10 %.</p>
    <p>– Persoas maiores de 60 anos: 10 %.</p>
    <p>– Grupos integrados por persoas adultas e nenos/as maiores de 12 anos, que excedan 25 prazas, para a mesma residencia e data en tempada baixa e media: 10 %.</p>
    <p>– Mulleres vítimas de violencia de xénero: 50 %, sempre que a acreditación da dita circunstancia tivese sido emitida nos doce meses anteriores á data da presentación da solicitude por calquera dos motivos recoñecidos no artigo 5 da Lei 11/2007, galega para a prevención e o tratamento integral da violencia de xénero.</p>
    <p>Os descontos anteriores serán incompatibles entre si agás para as familias numerosas residentes na Comunidade Autónoma de Galicia».</p>
    <p>Disposición derradeira única. Entrada en vigor</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, dous de xuño de dous mil dezaseis</p>
    <footer><p>Alberto Núñez Feijóo<br>Presidente</p><p>José Manuel Rey Varela<br>Conselleiro de Política Social</p></footer>

