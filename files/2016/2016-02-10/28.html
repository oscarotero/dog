---
date: '2016-02-10'
id: G0424-210116-0007
page: 4710
number: 27
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 15 de xaneiro de 2016, da Dirección Xeral de Enerxía e Minas,
  pola que se outorgan a Unión Fenosa Distribución, S.A. as autorizacións
  administrativas previa e de construción para o proxecto de modificación das
  liñas LAT 132 kV Gondomar-Balaídos e LAT 132 kV Citroën-Balaídos, situadas no
  concello de Vigo (expediente IN407A 2015/168-4).
range: Resolución
url: >-
  https://www.xunta.gal/dog/Publicados/2016/20160210/AnuncioG0424-210116-0007_gl.html
---
<p>Despois de examinar o expediente instruído por pedimento da empresa Unión Fenosa Distribución, S.A., con enderezo para os efectos de notificación na travesía de Vigo, 204, 36207 Vigo (Pontevedra), resultan os seguintes</p>
    <p>Antecedentes de feito.</p>
    <p>Primeiro. O 22.11.1984 a Dirección Xeral de Industria da Consellería de Industria, Enerxía e Comercio ditou a resolución pola que se autorizou o establecemento da liña eléctrica a 132 kV desde a subestación de Balaídos ata a subestación de Gondomar e se declarou en concreto a súa utilidade.</p>
    <p>Segundo. O 10.10.1990 a Dirección Xeral de Industria da Consellería de Industria e Comercio ditou a resolución pola que se autoriza o establecemento da liña de transporte de enerxía eléctrica a 132 kV Balaídos-Atios II á factoría Citroën e se aproba o proxecto de execución.</p>
    <p>Terceiro. Unión Fenosa Distribución é a propietaria da subestación de Balaídos no termo municipal de Vigo. En novembro de 2008 asinouse un convenio entre Unión Fenosa Distribución, S.A. e o Concello de Vigo para construír a nova subestación blindada que substituirá a actual. </p>
    <p>Cuarto. O 11.9.2015 a empresa Unión Fenosa Distribución, S.A. presentou, ante a Xefatura Territorial de Pontevedra, a solicitude de autorización administrativa previa e de construción do proxecto de modificación das liñas LAT 132 kV Gondomar-Balaídos e LAT 132 kV Citroën-Balaídos, situadas no termo municipal de Vigo.</p>
    <p>A esta solicitude xuntouse o correspondente proxecto de execución titulado LAT 132 kV Novo Balaídos-Citroën e LAT 132 kV Novo Balaídos-Gondomar (soterramento na subestación Novo Balaídos), asinado polo enxeñeiro industrial Alfonso González Álvaro (colexiado nº 2920/2130 do Colexio de Enxeñeiros do ICAI) e visado co nº 0201/15 e data do 6.7.2015, e no cal figura un orzamento de 492.823,56 €.</p>
    <p>Neste proxecto inclúese a declaración responsable, asinada polo proxectista con data do 10.3.2015, en que se fai constar que o proxecto cumpre con toda a normativa que lle é de aplicación, de conformidade co exixido no artigo 53.1.b) da Lei 24/2013, do 26 de decembro, do sector eléctrico, e da Resolución do 19 de febreiro de 2014 da Consellería de Economía e Industria.</p>
    <p>Quinto. O 25.9.2015 a Xefatura Territorial ditou resolución pola que se someteu a información pública a petición de autorización das instalacións eléctricas denominadas LAT 132 kV Novo Balaídos-Citröen e LAT 132 kV Novo Balaídos-Gondomar (soterramento na subestación Novo Balaídos); que se publicou no Diario Oficial de Galicia do 16.10.2015 e no Boletín Oficial da provincia de Pontevedra do 5.11.2015.</p>
    <p>Durante o período en que a dita petición se someteu ao trámite de información pública non se presentaron alegacións.</p>
    <p>Sexto. O 29.9.2015 a Xefatura Territorial trasladou ao Concello de Vigo a separata técnica do proxecto para os efectos de obter o correspondente informe.</p>
    <p>O 9.10.2015 o Concello de Vigo emitiu informe favorable e o 3.11.2015 Unión Fenosa Distribución, S.A. mostrou a súa conformidade.</p>
    <p>Sétimo. O 25.9.2015 a Xefatura Territorial emitiu informe técnico favorable sobre o citado proxecto.</p>
    <p>Oitavo. O 22.12.2015 a Xefatura Territorial trasladou a esta dirección xeral copia do expediente de referencia, informe técnico favorable e unha copia do proxecto. </p>
    <p>Fundamentos de dereito.</p>
    <p>Primeiro. A Dirección Xeral de Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia; no Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria; e no Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 24/2013, do 26 de decembro, do sector eléctrico; co Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. No expediente instruído para o efecto cumpríronse os trámites establecidos na Lei 24/2013, do 26 de decembro, no Real decreto 1955/2000, do 1 de decembro, e na Resolución do 19.2.2014 da Consellería de Economía e Industria pola que se aproba o procedemento de autorización administrativa de construción.</p>
    <p>De conformidade co que antecede e en exercicio das competencias que ten atribuídas, a Dirección Xeral de Enerxía e Minas</p>
    <h2>RESOLVE:</h2>
    <p>1. Outorgar a Unión Fenosa Distribución, S.A. a autorización administrativa previa e a autorización administrativa de construción do proxecto de modificación das liñas LAT 132 kV Gondomar-Balaídos e LAT 132 kV Citröen-Balaídos, situadas no termo municipal de Vigo.</p>
    <p>Todo isto de acordo coas seguintes condicións:</p>
    <p>Primeira. A instalación eléctrica que se autoriza terá que realizarse de acordo coas especificacións e planos que figuran no proxecto presentado pola empresa promotora, Unión Fenosa Distribución, S.A., denominado LAT 132 kV Novo Balaídos-Citröen e LAT 132 kV Novo Balaídos-Gondomar (soterramento na subestación Novo Balaídos), asinado polo enxeñeiro industrial Alfonso González Álvaro (colexiado nº 2920/2130 do Colexio de Enxeñeiros do ICAI) e visado co nº 0201/15 e data do 6.7.2015, e no cal figura un orzamento de 492.823,56 euros.</p>
    <p>Segunda. A empresa promotora asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade.</p>
    <p>Terceira. Deberase cumprir en todo momento canto establecen os regulamentos técnicos de aplicación, así como demais normativas e directrices vixentes aplicables.</p>
    <p>Cuarta. Para introducir modificacións nas instalacións que afecten datos básicos do proxecto será necesaria a autorización previa da Dirección Xeral de Enerxía e Minas; non obstante, a Xefatura Territorial poderá autorizar as modificacións de detalle do proxecto que resulten procedentes, e deberá comunicar á dita dirección xeral todas as resolucións que se diten en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución.</p>
    <p>Unha vez construídas estas instalacións, a empresa promotora deberá presentar a solicitude de acta de posta en servizo ante a Xefatura Territorial, quen deberá expedila tras as comprobacións técnicas que considere oportunas.</p>
    <p>Sexta. A Administración reserva para si o dereito a deixar sen efecto esta resolución por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Sétima. Esta resolución emítese sen prexuízo de terceiros e independentemente das autorizacións, licencias ou permisos de competencia municipal, provincial ou outros necesarios para a realización das obras das instalacións obxecto dela.</p>
    <p>Contra a presente resolución, que non é definitiva na vía administrativa, poderase interpor recurso de alzada ante o conselleiro de Economía e Industria no prazo dun mes contado a partir do día seguinte ao da súa notificación ou publicación, de acordo co disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que os interesados poidan interpor calquera outro recurso que consideren pertinente.</p>
    <p>Santiago de Compostela, 15 de xaneiro de 2016</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

