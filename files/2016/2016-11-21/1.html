---
date: '2016-11-21'
id: G0244-181116-0002
page: 51953
number: 222
agency: >-
  Vicepresidencia e Consellería de Presidencia, Administracións Públicas e
  Xustiza
section: II. Autoridades e persoal. c) Substitucións.
title: >-
  ORDE do 18 de novembro de 2016 pola que se dispón que a Secretaría Xeral da
  Presidencia se encargue do despacho dos asuntos da Secretaría Xeral para o
  Deporte.
range: Orde
url: >-
  https://www.xunta.gal/dog/Publicados/2016/20161121/AnuncioG0244-181116-0002_gl.html
---
<p>Por medio do Decreto 149/2016, do 17 de novembro, disponse o cesamento, por pase a outro destino, do secretario xeral para o Deporte, polo que cómpre prover a súa suplencia, sen prexuízo do posterior nomeamento dos novos titulares, de forma que se asegure o correcto funcionamento dos servizos e a resolución, se é o caso, dos asuntos encomendados á devandita secretaría xeral.</p>
    <p>Xa que logo, ao abeiro do establecido no artigo 12.2 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, na disposición adicional primeira do Decreto 88/2013, do 30 de maio, polo que se establece a estrutura orgánica dos órganos superiores dependentes da Presidencia da Xunta de Galicia, e no artigo 3.1 do Decreto 72/2013, do 25 de abril, polo que se establece a estrutura orgánica da Vicepresidencia e da Consellería de Presidencia, Administracións Públicas e Xustiza,</p>
    <h2>DISPOÑO:</h2>
    <p>Artigo 1</p>
    <p>O exercicio das competencias da Secretaría Xeral para o Deporte previstas no Decreto 88/2013, do 30 de maio, polo que se establece a estrutura orgánica dos órganos superiores e de dirección dependentes da Presidencia da Xunta de Galicia, será asumido polo secretario xeral da Presidencia ata que se produza a incorporación do novo titular ao devandito órgano.</p>
    <p>Artigo 2</p>
    <p>Sempre que se exerzan competencias de acordo coa suplencia establecida nesta orde, deberá facerse constar así nos actos ou resolucións administrativas correspondentes.</p>
    <p>Disposición derradeira</p>
    <p>Esta orde entrará en vigor o día da súa publicación no Diario Oficial de Galicia.</p>
    <p>Santiago de Compostela, 18 de novembro de 2016</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

