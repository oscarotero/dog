---
date: '2016-01-08'
id: G0422-281215-0012
page: 498
number: 4
agency: Consellería de Medio Ambiente e Ordenación do Territorio
section: III. Outras disposicións.
title: >-
  RESOLUCIÓN do 4 de novembro de 2015, da Secretaría Xeral de Ordenación do
  Territorio e Urbanismo, de aprobación definitiva da modificación puntual
  número 3 do Plan xeral de ordenación municipal de Taboadela nos núcleos rurais
  de Pereiras e A Venda do Río.
range: Resolución
url: >-
  https://www.xunta.gal/dog/Publicados/2016/20160108/AnuncioG0422-281215-0012_gl.html
---
<p>O Concello de Taboadela, conforme o disposto no artigo 85.7 da Lei 9/2002, de ordenación urbanística e protección do medio rural de Galicia, remite o expediente da modificación puntual nº 3 do PXOM nos núcleos rurais de Pereiras e A Venda do Río para a súa aprobación definitiva. Unha vez analizado o expediente remitido polo concello, e vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>I.1. O Concello de Taboadela dispón actualmente vixente dun Plan xeral de ordenación municipal, aprobado definitivamente o 28.7.2008, cunha modificación puntual.</p>
    <p>I.2. A tramitación da presente modificación puntual foi a seguinte:</p>
    <p>• O 21.11.2012 a Secretaría Xeral de Calidade e Avaliación Ambiental declarou a non necesidade de someter a avaliación ambiental estratéxica a modificación puntual, decisión publicada no DOG núm. 243, do 21.12.2012.</p>
    <p>• Constan informes municipais: técnico do 1.10.2012 e xurídico do 28.12.2012.</p>
    <p>• O 14.3.2013 a Secretaría Xeral de Ordenación do Territorio e Urbanismo emitiu informe previo á aprobación inicial da modificación puntual.</p>
    <p>• O Pleno do Concello, en sesión do 31.7.2013, aprobou inicialmente a modificación puntual e someteuna a información pública durante dous meses mediante anuncios nos xornais <em>La Región</em> do 7.8.2013 e <em>La Voz de Galicia</em> do 8.8.2013, e no DOG núm. 161, do 26.8.2013. Presentáronse catro alegacións.</p>
    <p>• Consta informe favorable, do 20.3.2014, da Deputación Provincial de Ourense.</p>
    <p>• Consta informe favorable, do 13.5.2014, da Confederación Hidrográfica do Miño-Sil do Ministerio de Agricultura e Medio Ambiente, cunha serie de condicións.</p>
    <p>• Consta informe favorable, do 3.9.2014, da Subdirección Xeral de Recursos Forestais da Consellería do Medio Rural.</p>
    <p>• Consta informe favorable, do 11.9.2013, da Subdirección Xeral de Redes e Operadores de Telecomunicacións do Ministerio de Industria, Enerxía e Turismo.</p>
    <p>• Constan informes da Dirección Xeral de Patrimonio Cultural, do 21.4.2014 (desfavorable) e do 30.10.2014 (favorable, cunhas condicións para cumprir).</p>
    <p>• Constan informes municipais: xurídico do 30.11.2014 e técnico do 3.12.2014.</p>
    <p>• O Pleno do Concello, en sesión do 11.12.2014, acordou aprobar provisionalmente a modificación puntual e estimar dúas das catro alegacións presentadas.</p>
    <p>• O 13.4.2015 a Secretaría Xeral de Ordenación do Territorio e Urbanismo requiriu ao concello a corrección dunha serie de deficiencias do proxecto. </p>
    <p>• O Pleno do Concello, en sesión ordinaria do 21.7.2015, aprobou provisionalmente a modificación puntual coa corrección das deficiencias requiridas.</p>
    <p>II. Análise e consideracións.</p>
    <p>II.1. O ámbito de actuación está constituído polos núcleos rurais de Pereiras e A Venda do Río e o seu contorno. Segundo o PXOM, afecta solo de núcleo rural tradicional, solo de núcleo rural de expansión dos núcleos, solo urbanizable delimitado residencial, solo urbanizable non delimitado industrial, solo rústico de especial protección agropecuaria e solo rústico de especial protección de infraestruturas.</p>
    <p>A superficie total do ámbito é de 382.029 m2, dos cales 307.313 m2 corrresponden ao núcleo de Pereiras e 74.716 m2 ao núcleo da Venda do Río.</p>
    <p>II.2. O obxecto da modificación puntual é a revisión da delimitación e da ordenación dos núcleos rurais de Pereiras e A Venda do Río, en concordancia coas disposicións transitorias correspondentes da Lei 2/2010, buscando maior eficiencia e sustentabilidade. </p>
    <p>II.3. No plano nº 3 (plano comparativo) gráfanse todos os cambios de clasificación e/ou cualificación do solo que se producen na modificación puntual. </p>
    <p>II.4. No plano nº 6 (clasificación e cualificación do solo dos núcleos rurais) reflíctense con maior claridade as vías e delimítanse os seus largos. Ademais, reflíctense as aliñacións da edificación das vías situadas ao leste da Venda do Río. </p>
    <p>II.5. As ordenanzas da modificación puntual corrixidas son de aplicación unicamente ao ámbito de actuación, non a todo o municipio. A ordenanza corrixida para o solo de núcleo rural común é única. Na zona de protección de elementos culturais dese tipo de solo aplícanse os materiais e as condicións estéticas do solo de núcleo rural histórico-tradicional, pero as condicións de edificación son as do solo de núcleo rural común. </p>
    <p>II.6. No proxecto refundido, os cambios de clasificación e/ou cualificación da modificación puntual incorporáronse ao plano de estrutura xeral do territorio, ao plano de ordenación do termo municipal (folla 2.2) e ao plano de ordenación dos núcleos rurais (folla 3.3).</p>
    <p>II.7. Suprimiuse a ficha correspondente ao sector de solo urbanizable residencial UDR-1 (Pereiras).</p>
    <p>II.8. Ao tratarse dunha modificación de planeamento xeral tendente á delimitación de solo de núcleo rural ao abeiro do establecido no artigo 13 da LOUG, tramitarase segundo o procedemento establecido na disposición adicional segunda da mesma lei.</p>
    <p>De acordo co punto 2 da disposición adicional segunda da LOUG e co Decreto 129/2015, do 8 de outubro, polo que se establece a estrutura orgánica das consellerías da Xunta de Galicia, a competencia para resolver sobre a aprobación definitiva dos expedientes de delimitación de solo de núcleos rurais corresponde á Secretaría Xeral de Ordenación do Territorio e Urbanismo.</p>
    <p>III. Resolución.</p>
    <p>Visto canto antecede, </p>
    <h2>RESOLVO:</h2>
    <p>1. Aprobar definitivamente a modificación puntual nº 3 do PXOM de Taboadela nos núcleos rurais de Pereiras e A Venda do Río.</p>
    <p>2. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa. </p>
    <p>3. Notifíquese ao concello e publíquese no <em>Diario Oficial de Galicia.</em></p>
    <p>Santiago de Compostela, 4 de novembro de 2015</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

