---
date: '2016-09-30'
id: G0244-220916-0002
page: 44891
number: 187
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 6 de setembro de 2016 pola que se modifica a Orde do 4 de xullo de
  2014 pola que se fixan os prezos privados correspondentes aos estudos
  conducentes á obtención das titulacións do Centro Superior de Hostelaría de
  Galicia.
range: Orde
url: >-
  https://www.xunta.gal/dog/Publicados/2016/20160930/AnuncioG0244-220916-0002_gl.html
---
<p>O Decreto 196/2012, do 27 de setembro, crea a Axencia Turismo de Galicia, entidade co obxectivo básico de impulsar, coordinar e xestionar a política autonómica en materia de turismo. Entre o seu obxecto está o impulso á innovación, investigación, formación e cualificación das empresas e profesionais do sector turístico. Dentro da Axencia Turismo de Galicia está o Centro Superior de Hostalaría de Galicia (CSHG), que entre as súas funcións ten o desenvolvemento da docencia e a investigación conforme as exixencias metodolóxicas e substantivas propias de toda institución do ámbito universitario. </p>
    <p>O CSHG dispón de dúas titulacións: </p>
    <p>O Diploma Superior en Xestión Hoteleira: dura 4 anos e capacita o alumno para ocupar postos directivos ou de responsabilidade en calquera departamento dun hotel ou establecemento turístico. O curso ten unha duración de once meses, oito meses no centro e tres de prácticas en hoteis ou outros establecementos hostaleiros de España ou doutros países (o último ano as prácticas duran seis meses). </p>
    <p>O Certificado de Elaboración e Xestión en Cociña: dura dous anos e capacita o alumno para xestionar un restaurante ou empresa de restauración. En cada curso, os alumnos desenvolven materias de administración de empresas e cociña durante oito meses e fan prácticas en establecementos durante outros tres meses. É un título propio do CSHG. </p>
    <p>Mediante a Orde do 4 de xullo de 2014 (DOG núm. 128, do 8 de xullo) fixáronse os prezos privados correspondente a ambas as dúas titulacións.</p>
    <p>Para os efectos da dignificación da titulación de Certificado de Elaboración e Xestión en Cociña, a Axencia Turismo de Galicia acordou o seu cambio de denominación, polo que pasou a denominarse Diploma de Gastronomía e Xestión en Cociña, de maneira que:</p>
    <p>– Se mantén o paralelismo coa outra titulación, coa única diferencia que esta non é superior por ter unha duración de dous anos.</p>
    <p>– Se inclúe o termo de gastronomía, máis amplo, xa que abrangue non só a elaboración senón outros aspectos como o produto e outras ramas de coñecemento relacionadas.</p>
    <p>– Se mantén a mención Xestión en Cociña, ao ser unha das ramas do saber que caracteriza a titulación, fronte a outras impartidas noutros centros.</p>
    <p>Na súa virtude, unha vez acordado pola Axencia Turismo de Galicia o cambio de denominación da titulación Certificado de Elaboración e Xestión en Cociña impartida no CSHG, esta consellería</p>
    <p>DISPÓN:</p>
    <p>Artigo 1. <em>Obxecto </em></p>
    <p>Modificar a Orde do 4 de xullo de 2014 pola que se fixan os prezos privados correspondentes aos estudos conducentes á obtención das titulacións do Centro Superior de Hostalaría de Galicia (DOG núm. 128, do 8 de xullo), no relativo á modificación da denominación da titulación Certificado de Elaboración e Xestión en Cociña, que pasa a denominarse Diploma de Gastronomía e Xestión en Cociña, permanecendo igual o seu contido e o prezo establecido na Orde do 4 de xullo de 2014.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 6 de setembro de 2016</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

