---
date: '2016-04-28'
id: G0164-200416-0001
page: 15719
number: 81
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 14 de abril de 2016, da Dirección Xeral de Educación, Formación
  Profesional e Innovación Educativa, pola que se ditan instrucións para o
  acceso ás ensinanzas artísticas superiores reguladas pola Lei orgánica 2/2006,
  do 3 de maio, de educación, para os aspirantes que non estean en posesión do
  título de bacharel.
range: Resolución
url: >-
  https://www.xunta.gal/dog/Publicados/2016/20160428/AnuncioG0164-200416-0001_gl.html
---
<p>O Real decreto 1614/2009, do 26 de outubro, polo que se establece a ordenación das ensinanzas artísticas superiores reguladas pola Lei orgánica 2/2006, do 3 de maio, de educación, modificado polo Real decreto 21/2015, do 23 de xaneiro, no seu artigo 12 establece que o acceso ás ensinanzas oficiais conducentes aos títulos superiores de ensinanzas artísticas nos diferentes ámbitos requirirá estar en posesión do título de bacharel ou ter superado a proba de acceso á universidade para maiores de 25 anos, así como a superación das correspondentes probas específicas a que se refiren os artigos 54.2, 55.2, 56.1 e 57.2 da Lei orgánica 2/2006, do 3 de maio.</p>
    <p>Igualmente, o citado Real decreto 1614/2009, do 26 de outubro, na súa disposición adicional oitava, sobre acceso directo, establece que, con carácter excepcional e de acordo co artigo 69.5 da Lei orgánica 2/2006, do 3 de maio, as administracións educativas poderán establecer o acceso directo a maiores de 18 anos de idade ás ensinanzas artísticas superiores en xeral mediante a superación dunha proba específica, regulada e organizada polas administracións educativas, que acredite que o aspirante posúe os coñecementos, habilidades e aptitudes necesarios para cursar con aproveitamento as correspondentes ensinanzas, así como o acceso directo aos estudos superiores de música ou de danza de maiores de 16 nas mesmas condicións.</p>
    <p>A Lei 8/2013, do 9 de decembro, para a mellora da calidade educativa, no punto 6 da súa disposición derradeira quinta, sobre calendario de implantación, establece que as modificacións introducidas nas condicións de acceso e admisión ás ensinanzas reguladas nesa lei orgánica serán de aplicación no curso escolar 2016/17.</p>
    <p>En consecuencia, procede ditar instrucións para o acceso do alumnado que se atope en tales circunstancias, para o curso escolar 2016/17, ás ensinanzas artísticas superiores de Música, de Arte Dramática, de Deseño e de Conservación e Restauración de Bens Culturais. Xa que logo, en virtude das atribucións que lle son conferidas polo Decreto 45/2012, do 19 de xaneiro, polo que se establece a estrutura orgánica da Consellería de Cultura, Educación e Ordenación Universitaria, esta dirección xeral</p>
    <h2>RESOLVE:</h2>
    <p>Convocar a proba de acceso, para os aspirantes que non estean en posesión do título de bacharel ou equivalente e fagan dezaoito anos no ano 2016, ás ensinanzas artísticas superiores de Arte Dramática, de Deseño, e de Conservación e Restauración de Bens Culturais, para o curso escolar 2016/17, así como para os aspirantes que non estean en posesión do título de bacharel ou equivalente e fagan dezaseis anos no ano 2016, ás ensinanzas artísticas superiores de Música, que se rexerá polas seguintes instrucións:</p>
    <p>Primeiro. Inscrición para realizar a proba</p>
    <p>a) A inscrición realizarase na secretaría dos seguintes centros educativos entre o día seguinte ao da publicación da presente resolución e o día 30 de maio, ambos inclusive:</p>
    <p>– Conservatorio Superior de Música da Coruña.</p>
    <p>– Conservatorio Superior de Música de Vigo.</p>
    <p>– Escola de Arte e Superior de Deseño Pablo Picasso da Coruña.</p>
    <p>– Escola de Arte e Superior de Deseño Mestre Mateo de Santiago de Compostela.</p>
    <p>– Escola de Arte e Superior de Deseño Ramón Falcón de Lugo.</p>
    <p>– Escola de Arte e Superior de Deseño Antonio Faílde de Ourense.</p>
    <p>– Escola Superior de Arte Dramática de Galicia.</p>
    <p>– Escola Superior de Conservación e Restauración de Bens Culturais de Galicia.</p>
    <p>b) Para a formalización das solicitudes de admisión, os centros superiores facilitaranlles ás persoas interesadas o modelo para o efecto. Unha vez cuberto, entregarase unha única instancia na secretaría do centro, xunto cunha copia compulsada do DNI ou NIE ou pasaporte.</p>
    <p>c) Os centros superiores onde se realice a inscrición deberán enviarlle á dirección xeral, a través do correo electrónico sxeefp@edu.xunta.es, o día 31 de maio, a relación de persoas inscritas para realizar a proba de acceso, ordenadas alfabeticamente, con apelidos, nome e número do documento nacional de identidade ou do documento acreditativo.</p>
    <p>d) A relación de persoas inscritas será exposta no taboleiro de anuncios de cada centro o día 31 de maio, así como no portal educativo da Consellería de Cultura, Educación e Ordenación Universitaria http://www.edu.xunta.es .</p>
    <p>e) Poderanse presentar reclamacións contra a listaxe provisional entre os días 1 e 2 de xuño, ambos os dous incluídos, no mesmo centro onde se realizou a inscrición (ou a través do correo electrónico sxeefp@edu.xunta.es).</p>
    <p>f) A relación definitiva de persoas admitidas e excluídas para a realización da proba farase pública o día 3 de xuño no taboleiro de anuncios de cada centro, así como no portal educativo da Consellería de Cultura, Educación e Ordenación Universitaria http://www.edu.xunta.es .</p>
    <p>Segundo. Desenvolvemento da proba</p>
    <p>a) A proba de acceso realizarase o día 6 de xuño, ás 9.00 horas, no IES As Fontiñas de Santiago de Compostela, de acordo co seguinte horario:</p>
    <p>– 9.00 horas: presentación.</p>
    <p>– Das 9.30 ás 10.30 horas: Lingua Estranxeira (Inglés ou Francés).</p>
    <p>– Das 10.30 ás 11.30 horas: Lingua Castelá e Literatura.</p>
    <p>– Das 12.00 ás 13.00 horas: Lingua Galega e Literatura.</p>
    <p>– Das 13.00 ás 14.00 horas: Filosofía e Cidadanía ou Historia da Filosofía.</p>
    <p>– Das 16.00 ás 17.00 horas: Historia de España ou Ciencias para o Mundo Contemporáneo.</p>
    <p>b) As persoas inscritas deberán presentar, para a realización da proba, o seu documento oficial de identidade e copia da folla de solicitude de inscrición.</p>
    <p>Terceiro. Tribunal e cualificacións</p>
    <p>a) A proba de acceso será administrada e avaliada polo tribunal que se recolle no anexo a esta resolución.</p>
    <p>b) Os membros deste tribunal terán dereito á percepción de asistencias de acordo co establecido no capítulo IV do Decreto 144/2001, do 7 de xuño.</p>
    <p>c) A proba de acceso será cualificada cos termos de apto e non apto.</p>
    <p>Cuarto. Admisión do alumnado</p>
    <p>a) Unha vez concluída a proba, o tribunal publicará a listaxe provisional de persoas que superaron e non superaron a proba, o día 8 de xuño, no taboleiro de anuncios de cada centro e a través do portal educativo da Consellería de Cultura, Educación e Ordenación Universitaria http://www.edu.xunta.es .</p>
    <p>b) Poderanse presentar reclamacións contra as cualificacións provisionais os días 9 e 10 de xuño, ambos os dous incluídos, ante o presidente do tribunal avaliador, no centro onde se realizase a inscrición. Neste mesmo período, os centros remitirán á Dirección Xeral de Educación, Formación Profesional e Innovación Educativa, a través do correo electrónico sxeefp@edu.xunta.es, as reclamacións presentadas para proceder á súa revisión.</p>
    <p>c) As cualificacións definitivas publicaranse o día 13 de xuño, no taboleiro de anuncios de cada centro e a través do portal educativo da Consellería de Cultura, Educación e Ordenación Universitaria http://www.edu.xunta.es .</p>
    <p>d) Contra as cualificacións definitivas, a persoa interesada poderá interpoñer recurso de alzada no prazo dun mes desde o día seguinte ao da súa publicación, ante a Dirección Xeral de Educación, Formación Profesional e Innovación Educativa, segundo o disposto nos artigos 114 e 115 da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999.</p>
    <p>Quinto. Emisión de certificación</p>
    <p>Unha vez publicada a listaxe definitiva de aspirantes que superaron a proba, a Dirección Xeral de Educación, Formación Profesional e Innovación Educativa remitirá, o día 13 de xuño, os correspondentes certificados de ter superada a proba aos centros onde os aspirantes realizaron a inscrición.</p>
    <p>Santiago de Compostela, 14 de abril de 2016</p>
    <footer><p>Manuel Corredoira López<br>Director xeral de Educación, Formación Profesional<br>e Innovación Educativa</p></footer>
    <h2>ANEXO</h2>
    <p>Tribunal da proba de acceso<br>de ensinanzas artísticas superiores</p>
    <table>
     <tbody>
      <tr>
       <td colspan="2">Tribunal titular</td>
       <td colspan="2">Tribunal suplente</td>
      </tr>
      <tr>
       <td>Presidenta</td>
       <td>Isabel Serna Masiá</td>
       <td>Presidente</td>
       <td>Manuel Guerra Fernández</td>
      </tr>
      <tr>
       <td>Secretaria</td>
       <td>Rosa Giao Sánchez</td>
       <td>Secretaria</td>
       <td>Mª Luz Ares Fandiño</td>
      </tr>
      <tr>
       <td>Vogal 1º</td>
       <td>Noemí Álvarez Villar</td>
       <td>Vogal 1º</td>
       <td>Sofía Viña Díaz</td>
      </tr>
      <tr>
       <td>Vogal 2º</td>
       <td>Mª Jesús Lorenzana Lamelo</td>
       <td>Vogal 2º</td>
       <td>Mª Teresa de Jesús Rey Rey</td>
      </tr>
      <tr>
       <td>Vogal 3º</td>
       <td>Carmen Meiriño González</td>
       <td>Vogal 3º</td>
       <td>Marta Coria Blanco</td>
      </tr>
      <tr>
       <td>Vogal 4º</td>
       <td>Manuel Ángel García Gómez</td>
       <td>Vogal 4º</td>
       <td>Manuel Mira Martínez</td>
      </tr>
      <tr>
       <td>Vogal 5º</td>
       <td>Leopoldo Bahillo Varela</td>
       <td>Vogal 5º</td>
       <td>Julita Taboada Martínez</td>
      </tr>
      <tr>
       <td>Vogal 6º</td>
       <td>Ricardo Pita Fernández</td>
       <td>Vogal 6º</td>
       <td>Victoria Cerviño Ferrín</td>
      </tr>
     </tbody>
    </table>

