---
date: '2016-05-09'
id: G0426-250416-0003
page: 17745
number: 87
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 18 de abril de 2016, da Xefatura Territorial de Ourense, polo que
  se anuncia a toma de posesión provisoria dos predios de substitución na zona
  de concentración parcelaria de Porqueira II (Porqueira-Ourense).
range: Anuncio
url: >-
  https://www.xunta.gal/dog/Publicados/2016/20160509/AnuncioG0426-250416-0003_gl.html
---
<p>Rematada a publicación do acordo de concentración parcelaria da zona de Porqueira II (Porqueira-Ourense) e resoltos os recursos presentados contra el, a Dirección Xeral de Desenvolvemento Rural resolveu dar posesión provisoria dos novos predios. A toma de posesión é obrigatoria para todos os interesados e enténdese sen prexuízo das rectificacións que procedan como consecuencia dos recursos que prosperen (artigo 44 da Lei 10/1985, de concentración parcelaria para Galicia, modificada pola Lei 12/2001, do 10 de setembro). No caso de que algún propietario non permita a toma de posesión dos predios de substitución, no prazo indicado, será obxecto, logo do apercibimento, de compulsión directa, tal e como establece o artigo 45 da antedita lei, sen prexuízo das sancións que se lle poidan impoñer conforme o disposto nos artigos 69 e seguintes desta lei.</p>
    <p>Os interesados poderán reclamar ante esta xefatura territorial, sita na rúa Florentino López Cuevillas, 4 e 6, baixo, Ourense, xuntando ditame pericial sobre diferenzas superiores ao dous por cento entre a cabida real dos novos predios e a que conste no expediente de concentración, no prazo dos sesenta días naturais seguintes á data en que os predios de substitución se poñan á disposición dos novos propietarios para a toma de posesión deles (artigo 46 da Lei de concentración parcelaria para Galicia).</p>
    <p>As denuncias contra os propietarios que impidan a toma de posesión deberán facelas os novos propietarios no prazo sinalado no segundo parágrafo deste aviso.</p>
    <p>Así mesmo, ponse en coñecemento de todos que a posesión dos predios de substitución outorga aos que no acordo de concentración figuren como adxudicatarios os medios de defensa establecidos nas leis.</p>
    <p>Para os efectos oportunos establécese como data de toma de posesión o día seguinte ao da publicación deste aviso no Diario Oficial de Galicia.</p>
    <p>En relación coas árbores existentes nos predios, recoméndase, na medida do posible, chegar a un acordo entre achegante e adxudicatario. No caso contrario, poderán ser retiradas polos propietarios das parcelas de achega dentro dos tres meses seguintes á data de toma de posesión, logo de petición ao Servizo de Montes do preceptivo permiso e o informe favorable do Servizo de Conservación da Natureza, no caso de seren especies autóctonas protexidas. Transcorrido o referido prazo, entenderase que pertencen ao propietario do novo predio. </p>
    <p>Desde o día 1 de xullo de 2006, data en que tivo entrada en vigor o Decreto 105/2006 (DOG núm. 125, do 30 de xuño), polo que se regulan as medidas relativas á prevención de incendios forestais, á protección dos asentamentos no medio rural e á regulación de aproveitamentos e repoboacións forestais, deberase ter en conta o establecido nos seus artigos 21 e seguintes para evitar posibles danos nos predios en cuestión.</p>
    <p>Ourense, 18 de abril de 2016</p>
    <footer><p>Yago Borrajo Sánchez<br>Xefe territorial de Ourense</p></footer>

