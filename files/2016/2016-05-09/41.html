---
date: '2016-05-09'
id: G0426-250416-0002
page: 17747
number: 87
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 19 de abril de 2016, da Xefatura Territorial de Pontevedra, polo
  que se anuncia a toma de posesión provisional dos predios de substitución da
  zona de concentración parcelaria de Meavía-Quintillán.
range: Anuncio
url: >-
  https://www.xunta.gal/dog/Publicados/2016/20160509/AnuncioG0426-250416-0002_gl.html
---
<p>Logo de publicar o acordo de concentración parcelaria da zona de Meavía-Quintillán (Forcarei-Pontevedra) e resoltos os recursos presentados contra o acordo, a Dirección Xeral de Desenvolvemento Rural resolveu dar posesión provisional dos novos predios con data do 30 de marzo de 2016.</p>
    <p>Todas as persoas interesadas tomarán posesión dos seus terreos obrigatoriamente, sen prexuízo das rectificacións que procedan como consecuencia dos recursos que prosperen (segundo o artigo 44 da Lei 10/1985, do 14 de agosto, de concentración parcelaria de Galicia).</p>
    <p>Se algún propietario non permitise a toma de posesión dos novos predios no prazo que se indica neste aviso, será apercibido e logo será obxecto de compulsión directa (artigo 45 da antedita lei), ademais de imporlle as sancións económicas que procedan, conforme o disposto nos artigos 69 e seguintes da dita lei.</p>
    <p>Os interesados poderán reclamar sobre as diferenzas superiores ao dous por cento entre a cabida real dos novos predios e o que conste no expediente de concentración, no prazo de sesenta días naturais que contarán a partir da data en que os predios se poñan ao seu dispor (artigo 46). Deberán achegar coa reclamación ditame pericial visado polo colexio correspondente.</p>
    <p>Os prazos para a toma de posesión son os seguintes:</p>
    <p>a) Labradíos sen colleita pendente, prados e pastos: a partir do día seguinte ao da publicación deste anuncio no Diario Oficial de Galicia.</p>
    <p>b) Os restantes predios, a partir do día seguinte ao da retirada das colleitas que estivesen pendentes de recolección.</p>
    <p>c) En relación coas árbores existentes nos predios, recoméndase, na medida do posible, chegar a un acordo entre achegante e adxudicatario. No caso contrario, poderán ser retiradas polos propietarios das parcelas de achega no prazo de seis meses, que contarán desde a publicación deste aviso no Diario Oficial de Galicia, logo da petición ao Servizo de Montes do preceptivo permiso e o informe favorable do Servizo de Conservación da Natureza da Consellería de Medio Ambiente e Ordenación do Territorio, no caso de seren especies autóctonas protexidas, sen prexuízo das demais autorizacións que legalmente procedan.</p>
    <p>Así mesmo, deberán adoptarse as medidas relativas á prevención de incendios forestais previstas na lexislación vixente.</p>
    <p>Pontevedra, 19 de abril de 2016</p>
    <footer><p>O xefe territorial de Pontevedra<br>P.A. (Artigo 17 da Lei 30/1992)<br>María González de la Ballina González<br>Xefa do Servizo Xurídico-Administrativo de Pontevedra</p></footer>

