---
date: '2016-03-11'
id: L260-070316-0009
page: 9328
number: 49
agency: Concello de Vilagarcía de Arousa
section: VI. Anuncios. b) Administración local.
title: >-
  ANUNCIO de suspensión das licenzas de edificación relativas á superficie ou
  área comercial comprendida na categoría C4.
range: Anuncio
url: >-
  https://www.xunta.gal/dog/Publicados/2016/20160311/AnuncioL260-070316-0009_gl.html
---
<p>A documentación de revisión do PXOM de Vilagarcía de Arousa distingue no uso comercial catro categorías:</p>
    <p>C.1ª. Local comercial en edificio de uso principal distinto ao comercial e de servizos.</p>
    <p>C.2ª. Establecemento comercial en edificio de uso exclusivo.</p>
    <p>C.3ª. Galerías comerciais.</p>
    <p>C.4ª. Superficie ou área comercial (non prevista en ningunha das ordenanzas do novo PXOM en redacción).</p>
    <p>A súa vista, o Pleno da Corporación, na sesión ordinaria que tivo lugar o día 25 de febreiro de 2016, ao abeiro do disposto no artigo 77.1 da Lei 9/2002, do 30 de decembro, de ordenación urbanística e protección do medio rural de Galicia (Louga) adoptou, entre outros, o seguinte acordo:</p>
    <p>1. Suspender en todo o termo municipal de Vilagarcía de Arousa as licenzas de edificación relativas á superficie ou área comercial comprendida na categoría C4 citada e, polo tanto, non prevista en ningunha das ordenanzas do novo PXOM en redacción, entendendo como superficie ou área comercial o establecemento integrado por un conxunto de actividades comerciais individuais.</p>
    <p>2. A duración da suspensión citada no número anterior será dun ano contado desde o momento da publicación deste anuncio no <em>Diario Oficial de Galicia</em> (DOG). Se dentro dese prazo dun ano se produce o acordo de aprobación inicial da revisión do PXOM, a suspensión manterase; en caso contrario, extinguirase.</p>
    <p>3. A suspensión de licenzas afecta as licenzas que se soliciten desde a publicación deste anuncio no DOG, os expedientes en tramitación, pero non afecta os resoltos, nin polo tanto as licenzas xa outorgadas expresamente ou por silencio administrativo.</p>
    <p>En cumprimento do exixido polo artigo 77.1 da Louga, publicarase o devandito acordo no DOG e nun dos xornais de maior difusión da provincia.</p>
    <p>Contra este acordo poderase interpoñer recurso contencioso-administrativo no prazo de dous meses contados a partir do día seguinte ao da publicación deste anuncio perante o Tribunal Superior de Xustiza de Galicia.</p>
    <p>Vilagarcía de Arousa, 2 de marzo de 2016</p>
    <footer><p>Alberto Varela Paz<br>Alcalde</p></footer>

