---
date: '2016-03-11'
id: L136-080316-0009
page: 9322
number: 49
agency: Concello de Ferrol
section: VI. Anuncios. b) Administración local.
title: ANUNCIO das bases do XXIV Premio Internacional de Gráfica Máximo Ramos 2016.
range: Anuncio
url: >-
  https://www.xunta.gal/dog/Publicados/2016/20160311/AnuncioL136-080316-0009_gl.html
---
<p>Bases:</p>
    <p>1. O obxectivo do XXIV Premio Internacional de Gráfica Máximo Ramos 2016, que se realiza con carácter bianual, é dar testemuño do dinamismo e da pluralidade da gráfica actual desde a perspectiva da arte contemporánea múltiple e seriada.</p>
    <p>Esta convocatoria constitúe, así mesmo, unha oportunidade para a consolidación e o enriquecemento dos fondos de arte do Centro Torrente Ballester.</p>
    <p>O carácter de convocatoria pública vén dado pola publicación das bases no Diario Oficial de Galicia (DOG) e na páxina web www.ferrol.es.</p>
    <p>2. Condicións de participación.</p>
    <p>– Poderán participar no certame artistas de calquera nacionalidade e país de residencia.</p>
    <p>– O certame está aberto a todos os procesos gráficos tradicionais ou experimentais, incluídos os dixitais, o vídeo, a fotografía e a instalación, con intervencións directas ou combinadas con calquera outro procedemento, sen condicións de tamaño. Admítense polípticos, obras seriadas, probas únicas, variacións... </p>
    <p>– Cada participante poderá presentar de 2 a 6 obras pertencentes a unha mesma familia ou serie, ou unha soa obra seriada completa formada por varias pezas.</p>
    <p>– Non poderán concorrer ao premio os gañadores das cinco convocatorias anteriores.</p>
    <p>– Non se admiten obras premiadas noutros certames nin realizadas antes de 2010.</p>
    <p>– Os candidatos enviarán ao correo electrónico premiomr@ferrol.es, do 15 ao 30 de marzo de 2016, a seguinte documentación:</p>
    <p>– O formulario debidamente cuberto e asinado.</p>
    <p>– Fotografías das obras. Formato JPEG (de 500 KB a 1 MB máximo cada unha).</p>
    <p>– Nos pés de foto indicarase: apelidos, nome e número da obra correspondente á lista do formulario.</p>
    <p>– Un currículum vítae resumido e unha breve explicación das obras (en galego, castelán, inglés ou francés). Todo nun máximo de dúas páxinas.</p>
    <p>– Indicarase se as obras presentadas son obras únicas ou editadas, ou se se poden editar.</p>
    <p>3. Premio.</p>
    <p>Concederase un único premio de 7.000 € (impostos engadidos).</p>
    <p>O xurado poderá outorgar unha ou varias mencións honoríficas. </p>
    <p>4. Selección.</p>
    <p>– Nomearase unha comisión, que estará formada por persoas especializadas e que realizará unha selección dos dossieres dixitais e proporá claramente os números das obras seleccionadas que, segundo o seu criterio, reúnan a calidade suficiente para seren valoradas polo xurado do premio.</p>
    <p>– A relación das obras seleccionadas darase a coñecer antes do 30 de abril a través da páxina web www.ferrol.es. Os candidatos seleccionados recibirán, ademais, un correo electrónico. </p>
    <p>– Todas as obras seleccionadas formarán parte da exposición, así como do catálogo que se realice desta, e terán opción ao premio. </p>
    <p>5. Envío das obras seleccionadas.</p>
    <p>– Soamente se enviarán as obras seleccionadas.</p>
    <p>– As obras seleccionadas poderanse enviar montadas sobre soporte ríxido, enmarcadas con metacrilato ou sen enmarcar. Neste último caso, a organización definirá un sistema para presentar as obras e poderá consultar co artista as súas preferencias.</p>
    <p>Ao dorso das obras indicarase:</p>
    <p>– Apelido/s e nome.</p>
    <p>– Título da obra.</p>
    <p>– Técnica/s.</p>
    <p>– Ano de realización.</p>
    <p>– Valor da obra en euros.</p>
    <p>– Sentido de posición da obra.</p>
    <p>– En caso de obra editada, indicación do número da tiraxe.</p>
    <p>Achegarase o formulario impreso, datado e asinado, así como un CD con fotografías das obras enviadas en alta resolución (300 ppp).</p>
    <p>– En canto ao transporte, enviarase todo por correo postal ou transporte privado, en soporte ríxido ou tubo reutilizable.</p>
    <p>– Nos envíos desde o estranxeiro, indicarase sobre o paquete: «Impresos para exposición temporal/sen valor comercial». A organización non se fai responsable de ningunha obra retida na alfándega.</p>
    <p>– Os gastos de envío serán por conta do participante. A devolución será por conta da organización do certame. As obras estarán aseguradas unicamente durante o tempo que dure a exposición. A organización non se fará responsable dos danos sufridos polas obras durante o transporte (ida ou volta).</p>
    <p>– As obras deberán remitirse ao Centro Torrente Ballester de Ferrol no período abranguido entre o 16 e o 30 de maio de 2016, ambos inclusive. No exterior constará:</p>
    <p>24 PMR Premio Internacional de Gráfica Máximo Ramos.</p>
    <p>Centro Torrente Ballester.</p>
    <p>Rúa Concepción Arenal, s/n.</p>
    <p>15402 Ferrol (A Coruña).</p>
    <p>España.</p>
    <p>6. Selección do premio e das obras para a exposición.</p>
    <p>– O xurado estará formado por un presidente, que será o concelleiro delegado de Cultura, unha secretaria funcionaria do Negociado de Cultura, que actuará con voz e sen voto, e catro vogais seleccionados entre personalidades de recoñecido prestixio no campo das artes.</p>
    <p>– A composición do xurado darase a coñecer, con anterioridade á súa reunión, na páxina web www.ferrol.es, co fin de que se poidan interpoñer os recursos legais pertinentes. </p>
    <p>– O xurado proporá o autor premiado de entre as obras seleccionadas.</p>
    <p>– O xurado reserva para si o dereito de que o premio quede deserto. As decisións do xurado son inapelables.</p>
    <p>– O ditame do xurado darase a coñecer no acto de inauguración da exposición e publicarase na páxina web www.ferrol.es.</p>
    <p>– A exposición terá lugar do 10 de xuño ao 10 de setembro de 2016.</p>
    <p>– Editarase un catálogo da exposición. Os participantes seleccionados autorizan a organización para reproducir as obras no catálogo con fins promocionais e aseguran que estas obras están libres de calquera tipo de canon ou dereito de reprodución.</p>
    <p>– Cada participante seleccionado recibirá un catálogo.</p>
    <p>7. A/s obra/s premiada/s pasarán a formar parte dos fondos do Centro Torrente Ballester.</p>
    <p>8. A presentación das obras ao premio implica a total aceptación destas bases por parte dos artistas participantes. Non se aceptarán candidaturas acompañadas dun formulario non asinado.</p>
    <p>Ferrol, 11 de febreiro de 2016</p>
    <footer><p>P.D. (Resolución 29.6.2015)<br>Jesús Basterrechea López<br>Concelleiro delegado de Cultura, Ensino e Universidade</p></footer>

