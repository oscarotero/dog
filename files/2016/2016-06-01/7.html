---
date: '2016-06-01'
id: O150-260516-0001
page: 21107
number: 103
agency: Escola Galega de Administración Pública
section: III. Outras disposicións.
title: >-
  RESOLUCIÓN do 23 de maio de 2016 pola que se convocan, en colaboración coa
  Consellería de Cultura, Educación e Ordenación Universitaria, a través da
  Secretaría Xeral de Política Lingüística, cinco cursos de nivel superior de
  linguaxe administrativa galega para persoal ao servizo de distintas
  administracións da Comunidade Autónoma de Galicia.
range: Resolución
url: >-
  https://www.xunta.gal/dog/Publicados/2016/20160601/AnuncioO150-260516-0001_gl.html
---
<p>A Lei 3/1983, do 15 de xuño, de normalización lingüística, ao abeiro do disposto na Constitución española e no Estatuto de autonomía para Galicia, establece que o galego é lingua oficial das institucións da Comunidade Autónoma. En consonancia con isto, recoñéceselles aos cidadáns o dereito de usalo, oralmente e por escrito, nas súas relacións coa Administración. Ademais, para facer efectivo este dereito, encoméndaselles aos poderes públicos autonómicos que vaian capacitando progresivamente no uso do galego o persoal que traballa ao servizo da Administración.</p>
    <p>Entre as funcións e competencias da Secretaría Xeral de Política Lingüística figuran a promoción e o ensino da lingua galega, concretados, entre outros campos, na coordinación de formación de lingua galega dirixidos, entre outros colectivos, aos funcionarios públicos. A capacitación lingüística en galego do persoal ao servizo das administracións públicas de Galicia tamén é un dos fins da Escola Galega de Administración Pública, segundo establece a súa lei de creación (Lei 4/1987, do 27 de maio). </p>
    <p>Mediante convenio de colaboración entre a Consellería de Cultura, Educación e Ordenación Universitaria e a EGAP establécense as condicións polas que se rexerá a colaboración entre ambos os dous organismos para potenciar actividades de normalización do uso do galego na Administración de xustiza, especialmente no campo da formación do persoal ao servizo desta administración.</p>
    <p>Por todo isto,</p>
    <p>RESOLVO:</p>
    <p>Convocar, en colaboración coa Consellería de Cultura, Educación e Ordenación Universitaria, a través da Secretaría Xeral de Política Lingüística, cinco cursos, nivel superior, de linguaxe administrativa galega, cuxas bases, características e contido son detallados no anexo desta resolución.</p>
    <p>Santiago de Compostela, 23 de maio de 2016</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>
    <h2>ANEXO</h2>
    <p>Primeiro. <em>Obxecto</em></p>
    <p>Co obxecto de impulsar a normalización lingüística na Administración, e en colaboración coa Consellería de Cultura, Educación e Ordenación Universitaria, a través da Secretaría Xeral de Política Lingüística, convócanse cinco cursos de linguaxe administrativa galega nivel superior, catro na modalidade de teleformación e un na modalidade presencial.</p>
    <p>O número de prazas por curso será de 30, salvo os cursos destinados a empregados públicos ao servizo da Administración autonómica de Galicia, impartidos na modalidade de teleformación e presencial que conta con seis edicións e polo tanto con 180 prazas.</p>
    <p>O curso impartirase segundo se indica a continuación:</p>
    <p>– Universidades de Galicia:</p>
    <table>
     <tbody>
      <tr>
       <td colspan="4">UN16046 Curso superior de linguaxe administrativa galega</td>
      </tr>
      <tr>
       <td>Modalidade</td>
       <td>Horas</td>
       <td>Datas lectivas</td>
       <td>Exame final</td>
      </tr>
      <tr>
       <td>Teleformación</td>
       <td>75</td>
       <td>5.9.2016 ao 6.11.2016</td>
       <td>12 de novembro</td>
      </tr>
     </tbody>
    </table>
    <p>– Entidades públicas instrumentais:</p>
    <table>
     <tbody>
      <tr>
       <td colspan="4">EP16044 Curso superior de linguaxe administrativa galega</td>
      </tr>
      <tr>
       <td>Modalidade</td>
       <td>Horas</td>
       <td>Datas lectivas</td>
       <td>Exame final</td>
      </tr>
      <tr>
       <td>Teleformación</td>
       <td>75</td>
       <td>5.9.2016 ao 6.11.2016</td>
       <td>12 de novembro</td>
      </tr>
     </tbody>
    </table>
    <p>– Entidades locais de Galicia:</p>
    <table>
     <tbody>
      <tr>
       <td colspan="4">LO16042 Curso superior de linguaxe administrativa galega</td>
      </tr>
      <tr>
       <td>Modalidade</td>
       <td>Horas</td>
       <td>Datas lectivas</td>
       <td>Exame final</td>
      </tr>
      <tr>
       <td>Teleformación</td>
       <td>75</td>
       <td>5.9.2016 ao 6.11.2016</td>
       <td>12 de novembro</td>
      </tr>
     </tbody>
    </table>
    <p>– Administración autonómica de Galicia:</p>
    <table>
     <tbody>
      <tr>
       <td colspan="4">FC16263 Curso superior de linguaxe administrativa galega</td>
      </tr>
      <tr>
       <td>Modalidade</td>
       <td>Horas</td>
       <td>Datas lectivas</td>
       <td>Exame final</td>
      </tr>
      <tr>
       <td>Teleformación</td>
       <td>75</td>
       <td>5.9.2016 ao 6.11.2016</td>
       <td>11 de novembro</td>
      </tr>
      <tr>
       <td>Teleformación</td>
       <td>75</td>
       <td>5.9.2016 ao 6.11.2016</td>
       <td>11 de novembro</td>
      </tr>
      <tr>
       <td>Teleformación</td>
       <td>75</td>
       <td>5.9.2016 ao 6.11.2016</td>
       <td>11 de novembro</td>
      </tr>
      <tr>
       <td>Teleformación</td>
       <td>75</td>
       <td>5.9.2016 ao 6.11.2016</td>
       <td>11 de novembro</td>
      </tr>
     </tbody>
    </table>
    <p>– Administración autonómica de Galicia:</p>
    <table>
     <tbody>
      <tr>
       <td colspan="5">FC16262 Curso superior de linguaxe administrativa galega</td>
      </tr>
      <tr>
       <td>Modalidade</td>
       <td>Horas</td>
       <td>Datas lectivas</td>
       <td>Horario</td>
       <td>Exame final</td>
      </tr>
      <tr>
       <td>Presencial (Santiago1)</td>
       <td>75</td>
       <td>5.9.2016 ao 6.11.2016</td>
       <td>8.00-10.00 h.</td>
       <td>12 de novembro</td>
      </tr>
      <tr>
       <td>Presencial (Santiago2)</td>
       <td>75</td>
       <td>5.9.2016 ao 6.11.2016</td>
       <td>8.00-10.00 h.</td>
       <td>12 de novembro</td>
      </tr>
     </tbody>
    </table>
    <p>Segundo. <em>Requisitos dos participantes</em></p>
    <p>a) Os cursos van dirixidos:</p>
    <p>– A persoal de administración e servizos (PAS) das universidades da Comunidade Autónoma de Galicia (UN16046).</p>
    <p>– A empregados/as públicos/as que presten servizos nas entidades públicas instrumentais do sector público autonómico de Galicia enunciadas na alínea a) do artigo 45 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e institucións públicas autonómicas que non poidan acceder ás convocatorias de formación continua (EP16044).</p>
    <p>– A empregados públicos e a empregadas públicas ao servizo das entidades locais da Comunidade Autónoma de Galicia (LO16042).</p>
    <p>– A empregados públicos e a empregadas públicas destinados na Administración autonómica de Galicia. Exceptúase o persoal docente da Consellería de Educación e Ordenación Universitaria e o persoal sanitario. Non se entende por tal os empregados públicos da escala de saúde pública e Administración sanitaria creada pola Lei 17/1989, do 23 de outubro, de creación de escalas de persoal sanitario ao servizo da Comunidade Autónoma de Galicia (FC16262-FC16263).</p>
    <p>Todos os destinatarios deben atoparse en situación de servizo activo, permiso por maternidade ou paternidade, adopción ou acollemento ou excedencia polo coidado dun fillo ou dun familiar. </p>
    <p>Toda persoa solicitante que ao inicio do curso estea en situación de baixa laboral por incapacidade temporal quedará automaticamente excluída da listaxe do persoal seleccionado. </p>
    <p>b) Para acceder a este curso é necesario ter validado ou superado, na data de publicación desta resolución, algún dos cursos que a continuación se indican:</p>
    <p>– O curso medio de linguaxe administrativa galega, o curso medio de linguaxe xurídica galega ou calquera dos cursos equivalentes a estes que se establecen no punto 2º do artigo 5 da Orde do 13 de xuño de 2011 pola que se regulan os cursos de linguaxe administrativa e xurídica galegas.</p>
    <p>Terceiro. <em>Solicitudes</em></p>
    <p>a) O persoal que desexe participar no curso convocado nesta resolución deberá cubrir o formulario de matrícula telemática na páxina web da EGAP http://egap.xunta.es/matricula e non serán admisibles outras formas de solicitude. As solicitudes cubertas adecuadamente entenderanse presentadas na EGAP no enderezo da internet http://egap.xunta.es/matricula unha vez que se complete correctamente o proceso de matriculación. As persoas que, de seren seleccionadas, desexen recibir os correspondentes avisos deberán facilitar unha conta de correo electrónico e un número de teléfono móbil.</p>
    <p>b) Cada persoa só poderá solicitar unha edición do curso convocado.</p>
    <p>c) A falsidade ou a ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>d) Serán excluídas automaticamente aquelas solicitudes que non teñan cubertos correctamente os datos necesarios para realizar o proceso selectivo do alumnado, non se axusten ao formulario de solicitude ou sexan presentadas fóra de prazo.</p>
    <p>e) As persoas solicitantes de cursos de teleformación deberán dispor dun equipamento informático que cumpra os seguintes requisitos técnicos:</p>
    <p>– Un ordenador con conexión á internet.</p>
    <p>– Calquera navegador web co <em>plugin</em> de flash.</p>
    <p>– A conta de correo electrónico especificada na solicitude.</p>
    <p>– Un micrófono.</p>
    <p>f) No caso de que os interesados necesiten presentar documentación complementaria que acredite circunstancias específicas (discapacidade, permiso de maternidade, etc.) para os efectos da selección, remitirán á EGAP unha copia do formulario de matrícula e a dita documentación por correo electrónico ao enderezo xestion.egap@xunta.es, sen prexuízo do dereito á presentación de acordo co disposto no artigo 38.4 da Lei de réxime xurídico das administracións públicas e do procedemento administrativo común. A dita documentación deberá presentarse dentro do prazo a que fai referencia a letra g) desta base.</p>
    <p>g) O prazo de presentación de solicitudes será de dez (10) días naturais contados a partir do seguinte ao da publicación desta resolución no <em>Diario Oficial de Galicia</em>.</p>
    <p>h) Os formularios poderán ser obtidos e cubertos desde as 8.00 horas da data de inicio do prazo de presentación de solicitudes e ata as 14.00 horas da data de finalización.</p>
    <p>i) As dúbidas, as dificultades técnicas e mais as solicitudes de información serán atendidas pola EGAP a través dos números de teléfono 981 54 62 57, 981 54 62 54, 981 54 63 35 ou o enderezo de correo electrónico xestion.egap@xunta.es . A EGAP adoptará as medidas necesarias para facilitar a presentación de solicitudes.</p>
    <p>Cuarto. <em>Criterios de selección</em></p>
    <p>a) Os criterios selectivos que serán empregados son os sinalados con carácter xeral na Resolución da Escola Galega de Administración Pública do 4 de xaneiro de 2008 (DOG núm. 7, do 10 de xaneiro).</p>
    <p>Para os efectos do previsto no punto segundo da citada resolución, o baremo que se empregará para a selección establécese sobre unha base de 100 puntos, dos cales o 60 % estará vinculado ao número de horas de formación recibidas nos dous últimos anos e o 40 % restante á antigüidade na Administración.</p>
    <p>Os empates desfaranse de acordo co resultado do sorteo a que se refire o artigo 9 do Regulamento de selección de persoal da Administración da Comunidade Autónoma de Galicia, aprobado polo Decreto 95/1991, do 20 de marzo (DOG do 25 de marzo). </p>
    <p>b) A selección do alumnado farase de forma conxunta para cada curso. Unha vez seleccionado, o alumnado será asignado a cada unha das edicións por orde alfabética. As vacantes que se produzan cubriranse automaticamente de acordo coa orde de reserva.</p>
    <p>c) No caso de que non haxa un suficiente número de solicitantes que cumpran os requisitos nalgún curso, poderá completarse o número de alumnos asignados a eles mediante a apertura dun novo prazo público na páxina web da EGAP, con suficiente antelación para que teña lugar unha adecuada selección das novas persoas candidatas.</p>
    <p>d) Quedarán excluídas aquelas persoas que estean en posesión da certificación ou diploma dos cursos equivalentes (de linguaxe administrativa, de linguaxe xurídica galega e de linguaxe xurídica galega para asesores xurídicos da Xunta de Galicia) expedidos pola Escola Galega de Administración Pública ou homologados pola Secretaría Xeral de Política Lingüística, ou por calquera dos certificados a que se refire a Orde do 13 de xuño de 2011 (DOG núm. 121, do 24 de xuño).</p>
    <p>Quinto. <em>Publicación das relacións do alumnado seleccionado</em></p>
    <p>a) A EGAP publicará na súa páxina web http://egap.xunta.es unha relación das persoas seleccionadas para participar en cada curso, así como un número adecuado de reservas. </p>
    <p>O prazo de presentación de alegacións será de cinco días naturais desde a súa publicación. </p>
    <p>Ademais, quen facilite os correspondentes datos na solicitude, será informado da súa selección a través do correo electrónico e da mensaxaría telefónica. Entenderase que as persoas que non figuren na relación foron excluídas por algunha das razóns expresadas nas bases da convocatoria ou ocupan un posto máis afastado na listaxe de espera, todo isto de acordo co disposto no artigo 59.6.b) da Lei de réxime xurídico das administracións públicas e do procedemento administrativo común. </p>
    <p>b) Transcorrido o prazo de alegacións, a EGAP publicará na súa páxina web:</p>
    <p>http://egap.xunta.es a listaxe definitiva de persoas admitidas no curso.</p>
    <p>Sexto. <em>Presentación da documentación</em></p>
    <p>Nun prazo de tres días hábiles desde a publicación da listaxe definitiva de admitidos, as persoas seleccionadas deberán achegar por correo electrónico ao enderezo:</p>
    <p>xestion.egap@xunta.es, xunto cunha copia do formulario de solicitude, a seguinte documentación:</p>
    <p>a) Unha copia escaneada da certificación que acredite a superación o a validación do curso medio de linguaxe administrativa galega, o curso medio de linguaxe xurídica galega ou calquera dos cursos equivalentes a estes que se establecen no punto 2º do artigo 5 da Orde do 13 de xuño de 2011 pola que se regulan os cursos de linguaxe administrativa e xurídica galegas.</p>
    <p>A falta de presentación destes documentos acreditativos dará lugar á exclusión da persoa solicitante previamente seleccionada.</p>
    <p>Todo isto, sen prexuízo do dereito á presentación de acordo co disposto no artigo 38.4 da Lei de réxime xurídico das administracións públicas e do procedemento administrativo común.</p>
    <p>Sétimo. <em>Cambios ou substitucións na selección, renuncia e asistencia</em></p>
    <p>1. Os cambios ou as substitucións na selección:</p>
    <p>En ningún caso serán admitidos cambios ou substitucións entre as persoas seleccionadas.</p>
    <p>2. A renuncia:</p>
    <p>a) As persoas seleccionadas só poderán renunciar ás actividades formativas:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte dos responsables dos centros directivos.</p>
    <p>– Por outras causas xustificadas documentalmente.</p>
    <p>b) A renuncia debe serlle comunicada por escrito á EGAP mediante o modelo de renuncia publicado na páxina web da Escola cunha antelación mínima de tres días hábiles anteriores ao inicio do curso. Para isto débese utilizar, alén do previsto no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común (BOE do 27 de decembro), o enderezo de correo electrónico xestion.egap@xunta.es. </p>
    <p>c) As persoas que incumpran o previsto nas alíneas a) e b) pasarán ao final das listas de todas as actividades formativas que soliciten e cuxo prazo de matrícula comece dentro do ano seguinte contado desde a finalización desta actividade.</p>
    <p>3. A asistencia:</p>
    <p>a) Curso presencial:</p>
    <p>– A asistencia ás clases é obrigatoria. A ausencia de cada un dos asistentes non poderá ser superior ao 10 % (6 horas) das horas lectivas do curso.</p>
    <p>– Durante a realización das actividades formativas levarase un control permanente de asistencias. Pódense realizar controis de asistencia extraordinarios.</p>
    <p>b) Cursos teleformación:</p>
    <p>– É obrigatoria a asistencia puntual á proba presencial final do curso.</p>
    <p>– As faltas de asistencia:</p>
    <p>A falta de asistencia á proba de avaliación final deberá xustificarse documentalmente ante os responsables do curso nun prazo máximo de 10 días contados a partir do día da finalización da actividade.</p>
    <p>As persoas que incumpran o previsto nas alíneas a) e b) perderán o dereito ao certificado de participación no curso.</p>
    <p>– Seguimento das actividades:</p>
    <p>As persoas que non completen o 75 % das actividades e tarefas propostas pola titoría pasarán ao final das listaxes de espera de todas as actividades formativas que soliciten e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>Oitavo. <em>Contido e avaliación dos cursos</em></p>
    <p>1. Curso na modalidade presencial.</p>
    <p>a) Cada curso presencial terá unha duración de 75 horas, distribuídas da seguinte maneira: 60 horas lectivas, coa obrigada presenza do alumnado nas aulas, e 15 horas de tratamento individualizado conducentes a que cada alumno/a elabore e presente un traballo, de carácter obrigatorio, programado polo/a profesor/a e nel impartiranse os contidos sinalados na Orde do 13 de xuño de 2011 (DOG núm. 121, do 24 de xuño). </p>
    <p>b) A asistencia ás clases é obrigatoria. A ausencia, xustificada ou non de cada asistente non poderá superar o 10 % (6 horas) da duración lectiva do curso. Durante o desenvolvemento das actividades formativas levarase un control permanente de asistencias. Poderanse realizar controis de asistencia extraordinarios.</p>
    <p>c) A avaliación que se efectúe nestes cursos basearase no principio de avaliación progresiva e continua. Terase en conta o dominio da materia, o traballo diario na aula e a realización das actividades e das probas programadas. </p>
    <p>Para poder superar os cursos de linguaxe administrativa de nivel superior na modalidade presencial, é necesario cumprir unha serie de requisitos obrigatorios:</p>
    <p>─ Adecuada realización das actividades programadas. O alumnado deberá realizar as seguintes actividades obrigatorias que serán avaliadas: </p>
    <p>• Un traballo final feito fóra da aula polos/as alumnos/as. Para os cursos superiores a extensión mínima do traballo é de oito páxinas. Os traballos constarán das seguintes partes: un ou varios documentos orixinais; a corrección ou, se é o caso, tradución mellorada dese(s) documento(s); un comentario razoado dos cambios introducidos. </p>
    <p>• Cinco tarefas de aula nas cales se traballarán os contidos referidos aos bloques de documentación, oralidade e sociolingüística.</p>
    <p>Estas actividades deben ser presentadas nos prazos estipulados na programación didáctica do curso. A non presentación das actividades obrigatorias suporá a perda automática do dereito a participar no exame final presencial.</p>
    <p>─ O alumnado deberá realizar dúas probas finais, unha escrita e outra oral.</p>
    <p>─ Para adquirir o dereito ao diploma é necesario superar o conxunto das partes, actividades obrigatorias e probas finais, segundo o sistema de avaliación establecido pola Secretaría Xeral de Política Lingüística, e cumprir os demais requisitos sinalados con anterioridade.</p>
    <p>2. Cursos na modalidade de teleformación.</p>
    <p>A avaliación que se efectúe nestes cursos será progresiva e continua, e terá en conta, entre outros elementos, o dominio da materia tratada na aula virtual e a realización das actividades e das probas programadas.</p>
    <p>Para poder superar os cursos de linguaxe administrativa na modalidade de teleformación, é necesario cumprir unha serie de requisitos obrigatorios na súa totalidade:</p>
    <p>─ Adecuada realización das actividades programadas. O alumnado deberá realizar as seguintes actividades obrigatorias e avaliables: </p>
    <p>• Oito tarefas, segundo a disposición e as características que se determinen na guía didáctica do curso.</p>
    <p>• Todas as prácticas de autorresolución dispostas nos módulos da teoría.</p>
    <p>Estas actividades deben ser presentadas nos prazos estipulados na programación didáctica do curso. A non presentación das actividades obrigatorias suporá a perda automática do dereito a participar no exame final presencial.</p>
    <p>─ Dúas probas finais, unha escrita e outra oral, de carácter presencial. </p>
    <p>─ Para adquirir o dereito ao diploma é necesario superar o conxunto das partes, actividades obrigatorias e probas finais, segundo o sistema de avaliación establecido pola Secretaría Xeral de Política Lingüística, e cumprir os demais requisitos sinalados con anterioridade.</p>
    <p>Noveno. <em>Profesorado</em></p>
    <p>A Consellería de Cultura, Educación e Ordenación Universitaria, por proposta da Secretaría Xeral de Política Lingüística, designará o profesorado encargado de impartir os cursos de entre as persoas que estean na situación de execución provisional da sentenza e/ou firme, realizando todos os trámites legais necesarios para a súa contratación, que se realizará segundo a modalidade contractual que, en cada caso, sexa pertinente.</p>
    <p>Unha vez rematados os cursos, o profesorado deberá entregar nos respectivos gabinetes provinciais de normalización lingüística a seguinte documentación:</p>
    <p>─ Para os cursos presenciais: a acta final do curso, os partes do control de asistencia coas sinaturas do alumnado e as actividades obrigatorias coas correspondentes actas de avaliación. De ser o caso, tamén entregará as probas finais que avaliase xunto cos cadernos de avaliación correspondentes.</p>
    <p>─ Para os cursos de teleformación: a acta final do curso e, de ser o caso, as probas finais que avaliase xunto cos cadernos de avaliación correspondentes.</p>
    <p>Décimo. <em>Normativa aplicable</em></p>
    <p>Todas as actividades que se realicen neste curso faranse en galego e ateranse, no tocante á normativa e ao uso correcto do idioma (tal e como determina a disposición adicional da Lei 3/1983, de normalización lingüística), ao establecido pola Real Academia Galega na sesión plenaria do 12 de xullo do ano 2003. Respectarase escrupulosamente a toponimia oficial nos termos previstos no artigo 10 da Lei de normalización lingüística.</p>
    <p>Décimo primeiro. Incidencias</p>
    <p>a) A EGAP e a Secretaría Xeral de Política Lingüística resolverán aquelas incidencias que poidan producirse no desenvolvemento e a xestión dos cursos, e poderán suprimir algún, ampliar novas edicións da programación ou programar outros cursos diferentes cando así veña exixido por circunstancias que afecten á súa organización ou docencia. Correspóndelle á EGAP, en colaboración coa Secretaría Xeral de Política Lingüística, prover canto sexa necesario para a execución e o cumprimento desta resolución.</p>
    <p>b) A EGAP e a Secretaría Xeral de Política Lingüística poderán modificar o desenvolvemento e os contidos dos cursos, as datas e os lugares, así como resolver todas as continxencias que poidan xurdir.</p>
    <p>c) No suposto de que o número de admitidos sexa inferior ao 50 % das prazas convocadas, a EGAP e a Secretaría Xeral de Política Lingüística reservan para si o dereito a suspender, cancelar ou agrupar varias edicións dos cursos, caso en que empregarán os medios de notificación ás persoas interesadas previstos na normativa vixente.</p>
    <p>d) A realización dos cursos queda condicionada á existencia de crédito orzamentario axeitado e dispoñible e á autorización correspondente do gasto.</p>
    <p>e) As reclamacións presentadas en relación coa cualificación outorgada nas actividades formativas serán obxecto de estudo por unha comisión técnica de avaliación, formada polo/a subdirector/a xeral de Política Lingüística, polo coordinador dos cursos de linguaxes específicas e por unha lingüista da Secretaría Xeral de Política Lingüística. Os informes elaborados pola comisión seranlle remitidos á EGAP, que resolverá en consecuencia.</p>

