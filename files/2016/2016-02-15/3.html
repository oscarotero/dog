---
date: '2016-02-15'
id: G0422-050216-0007
page: 5332
number: 30
agency: Consellería de Medio Ambiente e Ordenación do Territorio
section: III. Outras disposicións.
title: >-
  RESOLUCIÓN do 21 de xaneiro de 2016, da Secretaría Xeral de Ordenación do
  Territorio e Urbanismo, de aprobación definitiva da delimitación do solo de
  núcleo rural histórico-tradicional de Meaus, no concello de Baltar (Ourense).
range: Resolución
url: >-
  https://www.xunta.gal/dog/Publicados/2016/20160215/AnuncioG0422-050216-0007_gl.html
---
<p>O Concello de Baltar, remite o expediente de aprobación definitiva da delimitación do solo de núcleo rural histórico-tradicional de Meaus e solicita a súa aprobación definitiva, conforme o establecido na Disposición Adicional Segunda da Lei 9/2002, de ordenación urbanística e protección do medio rural de Galicia.</p>
    <p>Unha vez analizado o expediente remitido polo Concello de Baltar e vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>I.1. O concello de Baltar non conta actualmente con ningunha figura de planeamento xeral, polo que son de aplicación as normas complementarias e subsidiarias da provincia de Ourense, aprobadas definitivamente o 3 de abril de 1991. </p>
    <p>I.2. A tramitación do expediente da delimitación do solo de núcleo rural, foi a seguinte:</p>
    <p>• Constan informes municipais: xurídico, do 20.6.2013; e técnico, do 27.6.2013. </p>
    <p>• O Concello pleno do 27.6.2013 aprobou inicialmente a delimitación do solo de núcleo rural e someteuna a información pública durante un mes mediante anuncios nos xornais La Región e Faro de Vigo, do 10.7.2013, e no DOG do 5.7.2013, con corrección de erros no DOG do 25.9.2013. Non se presentou ningunha alegación.</p>
    <p>• O Concello pleno do 22.8.2013 aprobou provisionalmente a delimitación do solo de núcleo rural de Meaus.</p>
    <p>• O Concello pleno do 19.12.2013 aprobou provisionalmente un anexo á DSNR referente a cuestións de protección patrimonial.</p>
    <p>• Consta informe favorable, do 16.4.2014, da Dirección Xeral do Patrimonio Cultural.</p>
    <p>• Consta informe favorable, do 9.7.2014, da Deputación Provincial de Ourense.</p>
    <p>• Consta informe favorable, do 3.9.2015, da Confederación Hidrográfica do Miño-Sil.</p>
    <p>• O Concello pleno do 8.10.2015 aprobou provisionalmente a delimitación do solo de núcleo rural de Meaus.</p>
    <p>II. Análise e consideracións.</p>
    <p>O ámbito de actuación comprende unha zona de 71.475 m2, situada arredor do núcleo de Meaus e clasifícase todo o ámbito delimitado como solo de núcleo rural histórico-tradicional, conforme o establecido na disposición adicional segunda da LOUG. </p>
    <p>De acordo co punto 2 da disposición adicional segunda da LOUG e co artigo 3.a), en relación coa disposición transitoria segunda do Decreto 129/2015, do 8 de outubro, polo que se establece a estrutura orgánica das consellerías da Xunta de Galicia, a competencia para resolver sobre a aprobación definitiva dos expedientes de delimitación de solo de núcleos rurais corresponde á Secretaría Xeral de Ordenación do Territorio e Urbanismo.</p>
    <p>III. Resolución. </p>
    <p>Visto canto antecede,</p>
    <h2>RESOLVO:</h2>
    <p>III.1. Aprobar definitivamente a delimitación do solo de núcleo rural histórico-tradicional de Meaus, no concello de Baltar.</p>
    <p>III.2. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa. </p>
    <p>III.3. Notifíquese ao Concello e publíquese no Diario Oficial de Galicia.</p>
    <p>Santiago de Compostela, 21 de xaneiro de 2016</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

