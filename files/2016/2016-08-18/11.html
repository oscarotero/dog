---
date: '2016-08-18'
id: G0198-080816-0001
page: 36854
number: 155
agency: Axencia Galega de Innovación
section: IV. Oposicións e concursos.
title: >-
  RESOLUCIÓN do 8 de  agosto de 2016 pola que se convocan, para a súa cobertura,
  tres postos de persoal investigador, na modalidade de investigador
  distinguido, para beneficiarios dunha bolsa do Consello Europeo de
  Investigación (ERC), no marco do programa Oportunius.
range: Resolución
url: >-
  https://www.xunta.gal/dog/Publicados/2016/20160818/AnuncioG0198-080816-0001_gl.html
---
<p>A Axencia Galega de Innovación (Gain), dada a súa condición de organismo público de investigación tal e como recolle a Lei 12/2014, do 22 de decembro, de medidas fiscais e administrativas, poderá contratar persoal investigador en réxime laboral mediante as modalidades contractuais recollidas na Lei 14/2011, do 1 de xuño, de ciencia, tecnoloxía e innovación.</p>
    <p>Como axente impulsor das políticas de xeración, captación, retención e recuperación de talento investigador en Galicia, a Axencia Galega de Innovación definiu o programa Oportunius, para a creación dun marco laboral flexible para o persoal investigador, baseado no logro e mantemento da excelencia científica e orientado a dar resposta ás prioridades rexionais definidas na RIS3 de Galicia.</p>
    <p>Unha das iniciativas do programa enfócase cara á captación, retención e recuperación de persoal investigador de traxectoria destacada e excelencia recoñecida, a través da cal a Axencia Galega de Innovación ofrécelles un contrato laboral a aqueles investigadores/as beneficiarios/as dunha bolsa do European Research Council (ERC), para que desenvolvan a súa actividade nunha institución pública de investigación de Galicia. </p>
    <p>O Decreto 64/2016, do 26 de maio, regula o réxime xurídico da contratación de persoal investigador baixo a modalidade de persoal investigador distinguido, así como o seu proceso de selección, os seus dereitos e as obrigacións e o réxime de extinción do seu contrato.</p>
    <p>Polo tanto, en virtude do Decreto 50/2012, do 12 de xaneiro, polo que se crea a Axencia Galega de Innovación e se aproban os seus estatutos, esta dirección</p>
    <p class="dog-titulo">RESOLVE:</p>
    <p>Primeiro. Anunciar a convocatoria para a cobertura dos tres postos de persoal investigador que se indican no anexo I desta resolución, conforme o establecido no Decreto 64/2016, do 26 de maio, polo que se regula o réxime de contratación de persoal investigador dotado cunha bolsa do ERC, no marco do programa para a xeración, captación, retención e recuperación de talento investigador en Galicia (programa Oportunius).</p>
    <p>Segundo. Aprobar as bases polas que se rexerá o proceso de selección que se inclúen no anexo II.</p>
    <p>Para participar nesta convocatoria os/as candidatos/as utilizarán o modelo de solicitude que se inclúe no anexo III.</p>
    <p>Terceiro. A presente convocatoria e as distintas resolucións que se xeren ao longo do proceso de selección publicaranse na páxina web gain.xunta.es e no taboleiro de anuncios da Axencia Galega de Innovación.</p>
    <p>Cuarto. Contra a presente resolución poderase interpoñer recurso de alzada ante o presidente da Axencia Galega de Innovación no prazo dun mes, contado a partir do día seguinte ao da súa publicación, de conformidade co establecido na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 8 de agosto de 2016</p>
    <footer><p>O director da Axencia Galega de Innovación<br>P.S. (Orde do 8.7.2016; DOG núm. 131, do 12 de xullo)<br>Borja Verea Fraiz<br>Secretario xeral técnico da Consellería de Economía, Emprego e Industria</p></footer>
    <h2>ANEXO I</h2>
    <p>Dominio ERC: ciencias físicas e enxeñaría (2 prazas).</p>
    <p>Titulación: doutor/a.</p>
    <p>Órgano responsable: Axencia Galega de Innovación.</p>
    <p>Entidade que vai desenvolver a actividade investigadora: organismo público de investigación radicado na Comunidade Autónoma de Galicia, que determinará o candidato/a ao posto.</p>
    <p>Tipo de persoal: laboral do grupo I.</p>
    <p>Dominio ERC: ciencias sociais e humanidades (1 praza).</p>
    <p>Titulación: doutor/a.</p>
    <p>Órgano responsable: Axencia Galega de Innovación.</p>
    <p>Entidade que vai desenvolver a actividade investigadora: a determinaraa o candidato/a ao posto.</p>
    <p>Tipo de persoal: laboral do grupo I.</p>
    <p class="dog-titulo">ANEXO II<br>Bases reguladoras da convocatoria para a selección de persoal investigador da Axencia Galega de Innovación baixo a modalidade de persoal investigador distinguido</p>
    <p>1. Obxecto da convocatoria.</p>
    <p>A presente convocatoria ten por obxecto a cobertura na Axencia Galega de Innovación de tres prazas para a contratación, baixo a modalidade de persoal investigador distinguido, de beneficiarios dunha bolsa do European Research Council (ERC): Starting Grant, Consolidator Grant ou Advanced Grant, como persoal laboral temporal.</p>
    <p>2. Vínculo.</p>
    <p>O vínculo da persoa seleccionada formalizarase atendendo á modalidade contractual de investigador distinguido, recollida no artigo 23 da Lei 14/2011, do 1 de xuño, de ciencia, tecnoloxía e innovación. </p>
    <p>O persoal investigador rexerase pola Lei 14/2011, do 1 de xuño, da ciencia, a tecnoloxía e a innovación, polo Real decreto lexislativo 2/2015, do 23 de outubro, polo que se aproba o texto refundido da Lei do Estatuto dos traballadores; polo Decreto 64/2016, do 26 de maio, polo que se regula o réxime de contratación pola Axencia Galega de Innovación de persoal investigador baixo a modalidade de investigador distinguido; polo contrato de traballo, así como polas normas específicas que, se é o caso, e no ámbito das súas competencias, dite a Xunta de Galicia e polo establecido nesta convocatoria.</p>
    <p>O persoal investigador contratado baixo esta modalidade non poderá subscribir contratos de traballo con outras entidades e está suxeito ao réxime xeral de incompatibilidades do persoal ao servizo das administracións públicas, polo que, para realizar calquera outra actividade deberá solicitar a pertinente autorización á consellería competente en materia de función pública e requirirá, en todo caso, informe favorable da Axencia Galega de Innovación.</p>
    <p>3. Duración.</p>
    <p>O contrato terá duración determinada e a rescisión e mantemento do contrato supeditarase aos resultados derivados do proceso de avaliación establecido nos artigos 13 e 14 do mencionado Decreto 64/2016. </p>
    <p>4. Funcións do persoal investigador.</p>
    <p>O traballo que se vai desenvolver consistirá na realización de actividades de investigación ou na dirección de equipos humanos, centros de investigación, instalacións e programas científicos e tecnolóxicos singulares de gran relevancia no ámbito do coñecemento de que se trate, no marco das funcións e obxectivos da Axencia Galega de Innovación.</p>
    <p>5. Requisitos dos/das aspirantes.</p>
    <p>Os/as aspirantes deben reunir os requisitos seguintes:</p>
    <p>a) Ter a titulación de doutor ou equivalente e estar en posesión dunha bolsa do ERC na data de finalización de presentación de instancias e no momento da formalización do contrato.</p>
    <p>b) Ter nacionalidade española, ser nacional dalgún dos Estados membros da Unión Europea ou ser nacional dalgún Estado en que, en virtude dos tratados internacionais subscritos pola Unión Europea e ratificados por España, sexa de aplicación a libre circulación de traballadores/as. Tamén poderán participar, calquera que sexa a súa nacionalidade, os cónxuxes dos españois e dos nacionais doutros Estados membros da Unión Europea, sempre que non estean separados de dereito. Nas mesmas condicións poderán participar os seus descendentes e os do seu cónxuxe, sempre que non estean separados de dereito, sexan menores de vinte e un anos ou maiores de idade dependentes. Así mesmo, poderán participar os estranxeiros con residencia legal en España.</p>
    <p>c) Non padecer enfermidade nin estar afectado/a por limitacións físicas ou psíquicas incompatibles co desempeño das correspondentes funcións.</p>
    <p>d) Ter cumpridos os dezaseis anos. </p>
    <p>e) Non ter sido separado/a do servizo de calquera Administración pública en virtude de expediente disciplinario nin atoparse inhabilitado/a por sentenza firme para o exercicio de funcións públicas. Os/as aspirantes que non tivesen a nacionalidade española deberán acreditar, igualmente, non estaren sometidos/as a sanción disciplinaria ou condena penal que impida, no seu Estado, o acceso á función pública.</p>
    <p>f) Non atoparse en situación de inhabilitación absoluta ou especial para os empregos ou cargos públicos por resolución xudicial, para o acceso ao corpo ou escala de funcionario ou para exercer funcións similares ás que desenvolvían no caso de persoal laboral, no que fose separado ou inhabilitado.</p>
    <p>g) Dispoñer dun compromiso de acollida por parte dun organismo público de investigación de Galicia para que o investigador/a desenvolva a súa actividade nel. Neste compromiso, que deberá ser presentado pola persoa candidata, a institución de acollida comprometerase a asinar un convenio coa Axencia Galega de Innovación, segundo establece o artigo 9 do Decreto 64/2016.</p>
    <p>Os anteriores requisitos deberán cumprirse tanto no momento da selección como no da formalización do contrato.</p>
    <p>6. Solicitudes e prazo de presentación.</p>
    <p>As solicitudes para participar na presente convocatoria presentaranse no Rexistro da Axencia Galega de Innovación (praza de Europa, 10-A-6º, Santiago de Compostela) ou nas oficinas previstas no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común. Neste caso deberá remitirse por fax ao seguinte número: (+34) 981 54 10 39, antes da finalización do prazo de presentación de solicitudes, a solicitude rexistrada e o currículo normalizado coa relación individualizada dos méritos que se aleguen. </p>
    <p>A solicitude deberá reunir todos os datos de identificación requiridos. O domicilio que figure nas instancias considerarase como o único válido para os efectos das notificacións e serán de responsabilidade do/da aspirante tanto os erros na súa consignación como a comunicación de calquera cambio.</p>
    <p>O prazo para presentar as solicitudes será de quince días naturais, que se contarán a partir do seguinte ao da publicación desta convocatoria no <em>Diario Oficial de Galicia</em>.</p>
    <p>As solicitudes deberán vir acompañadas da seguinte documentación:</p>
    <p>– Instancia asinada polo/a candidato/a (anexo III).</p>
    <p>– Documento que acredite fidedignamente a posesión do título de doutor ou equivalente.</p>
    <p>– Compromiso de acollida por parte dun organismo público de investigación de Galicia para que o investigador/a desenvolva a súa actividade nel.</p>
    <p>– Documentación que acredite que o/a aspirante é beneficiario/a dunha bolsa do ERC.</p>
    <p>– Os/as aspirantes deberán presentar declaración responsable de que reúnen todos e cada un dos requisitos exixidos.</p>
    <p>– A presentación da solicitude implica o coñecemento e a aceptación destas bases reguladoras e, ao abeiro do establecido nos artigos 2 e 3 do Decreto 255/2008, do 23 de outubro, polo que se simplifica a documentación para a tramitación dos procedementos administrativos e se fomenta a utilización de medios electrónicos, implicará a autorización á Axencia Galega de Innovación para comprobar os datos de carácter persoal que figuren no documento DNI/NIE da persoa que teña a condición de interesada, por medio do acceso telemático ao servizo horizontal de acceso ao Sistema de verificación de datos de identidade e de residencia do Ministerio de Administracións Públicas. Non obstante, o/a solicitante poderá denegar expresamente o consentimento; daquela, deberá presentar, xunto coa solicitude, unha copia cotexada do documento de identidade en vigor.</p>
    <p>– Currículo normalizado segundo o modelo dispoñible no enderezo gain.xunta.es (menú axencia-procesos selectivos-2016), acompañado dos documentos xustificativos dos méritos alegados que se citen no currículo para a súa valoración.</p>
    <p>O órgano de selección non valorará aqueles méritos das persoas aspirantes que non estean acreditados, nin aqueles posteriores á data de finalización do prazo de presentación de solicitudes.</p>
    <p>7. Admisión de aspirantes.</p>
    <p>Tras a finalización do prazo de presentación das solicitudes de participación, a Axencia Galega de Innovación ditará resolución en que aprobe as listas provisionais de admitidos e excluídos, con indicación das causas de exclusión. </p>
    <p>As persoas interesadas disporán dun prazo de tres días hábiles, contados desde o seguinte ao da súa publicación na páxina web, para presentar as reclamacións que consideren oportunas.</p>
    <p>Unha vez resoltas as reclamacións, ditarase resolución aprobando a lista definitiva de persoas admitidas e excluídas.</p>
    <p>8. Órgano de selección.</p>
    <p>Designarase un órgano de selección para cada un dos dominios ERC obxecto da convocatoria. O nomeamento efectuarase mediante resolución da Dirección da Axencia Galega de Innovación e será constituído unha vez publicada na web da Axencia Galega de Innovación a relación definitiva de aspirantes. Serán de aplicación a este órgano as instrucións relativas ao funcionamento e á actuación dos órganos de selección do 11 de abril de 2007, modificadas polo acordo do Consello da Xunta de Galicia do 8 de abril de 2010.</p>
    <p>O tribunal de selección estará constituído por cinco membros e terá a composición seguinte:</p>
    <p>– Presidente/a, que deberá estar en posesión do título de doutor/a.</p>
    <p>– Catro vogais que deberán ser expertos/as do ámbito da investigación, altamente cualificados/as no eido científico e con coñecementos avanzados no ámbito temático que se vai tratar, e estar en posesión do título de doutor/a.</p>
    <p>Actuará como secretario/a do órgano de selección, con voz pero sen voto, un/unha funcionario/a da Axencia Galega de Innovación designado/a pola persoa titular da súa dirección.</p>
    <p>O tribunal terá a categoría primeira das recollidas no Decreto 144/2001, do 7 de xuño, sobre indemnizacións por razón do servizo ao persoal con destino na Administración autonómica de Galicia.</p>
    <p>Para os efectos do previsto no dito decreto, entenderase que a designación do tribunal implicará a autorización da orde de servizo para que os seus membros poidan desprazarse ao lugar acordado para cada unha das sesións convocadas dentro do número máximo autorizado.</p>
    <p>A Dirección Xeral da Función Pública determinará o dito número máximo de sesións autorizado ao tribunal e poderá amplialo baseándose en causas xustificadas.</p>
    <p>9. Procedemento selectivo.</p>
    <p>Unha vez comprobado o cumprimento dos requisitos exixidos, a selección efectuarase nunha fase única que constará de dúas partes:</p>
    <p>9.1. Primeira parte. Valoración dos méritos alegados e acreditados polos aspirantes que se puntuarán de acordo co baremo que se indica a seguir, cuxa puntuación máxima é de 75 puntos.</p>
    <p>A primeira parte da fase de concurso ten por obxecto a comprobación e cualificación dos méritos dos/das aspirantes e consistirá na exposición oral e pública polos/las aspirantes á praza, no tempo máximo de 60 minutos, dos méritos alegados e do labor científico desenvolvido descrito no currículum vítae. Seguidamente, o tribunal debaterá co/coa aspirante sobre o contido da súa exposición oral e poderá formular toda as preguntas que consideren convenientes e, fundamentalmente, aquelas que se relacionen cos temas de traballo máis relevantes da investigación. Será de aplicación o baremo seguinte: </p>
    <p>a) Publicacións de carácter científico (máximo 30 puntos): os artigos publicados en revistas científicas e a publicación de libros ou capítulos de libros que sexan resultado dun traballo científico. </p>
    <p>b) A participación en proxectos ou contratos de I+D+i (máximo 25 puntos): a dirección ou coordinación científica de grupos, de proxectos de investigación ou de instalacións singulares. As contribucións científicas ou tecnolóxicas realizadas, valorando a calidade e repercusión dos traballos orixinais de investigación publicados ou das patentes licenciadas ou internacionalizadas PCT. </p>
    <p>c) As comunicacións e/ou relatorios aceptados en congresos ou reunións científicas nacionais ou internacionais, a participación en traballos e informes de asesoramento científico, a participación na implantación de sistemas de calidade en organizacións e a experiencia en centros de investigación nacionais ou estranxeiros (máximo 12 puntos).</p>
    <p>d) Calquera outro mérito que alegue o/a aspirante relacionado co dominio obxecto da convocatoria (máximo 8 puntos). </p>
    <p>A cualificación dos/das aspirantes relativa aos méritos contidos nas diferentes epífrafes do baremo desta primeira parte do concurso farase mediante deliberación conxunta dos/das membros do tribunal. Estas cualificacións deberá xustificalas o tribunal mediante a formulación por escrito dun xuízo razoado relativo á valoración de cada un dos méritos antes relacionados. Os mencionados escritos de xustificación uniranse á acta correspondente.</p>
    <p>A puntuación final de cada aspirante nesta primeira fase do concurso virá determinada pola suma das puntuacións asignadas en cada unha das epígrafes deste anexo.</p>
    <p>9.2. Segunda parte. Ten por obxecto comprobar a adecuación dos méritos, competencias e capacidades dos/das aspirantes coas características do proxecto que se vai desenvolver e consistirá na exposición oral e pública por parte do aspirante, durante un tempo máximo de 60 minutos. Seguidamente, o tribunal debaterá co/coa aspirante sobre todos aqueles aspectos que considere relevantes. Valorarase o seu coñecemento da especialidade e das innovacións e avances científicos, así como a súa visión da evolución da área no futuro e das liñas de investigación posibles. Esta segunda fase terá unha valoración máxima de 25 puntos.</p>
    <p>A cualificación dos/das aspirantes relativa aos méritos contidos nas diferentes epígrafes do baremo desta segunda parte do concurso farase mediante deliberación conxunta dos/das membros do tribunal. Estas cualificacións deberá xustificalas o tribunal mediante a formulación por escrito dun xuízo razoado. Os mencionados escritos de xustificación uniranse á acta correspondente.</p>
    <p>A puntuación final do concurso para cada praza será a suma das puntuacións obtidas nas dúas partes da fase do concurso. En caso de empate, a orde de prelación establecerase atendendo aos seguintes criterios: 1º. Maior puntuación obtida na primeira parte do concurso. 2º. Maior puntuación obtida nesa primeira parte do concurso nas alíneas a), b) e c), valoradas sucesivamente na orde indicada. 3º. De persistir o empate, o tribunal resolverá por votación.</p>
    <p>Os/as aspirantes serán convocados/as cunha antelación mínima de 10 días naturais para a súa realización, que terá lugar nas dependencias da Axencia Galega de Innovación, rúa Airas Nunes, s/n, Santiago de Compostela.</p>
    <p>Os/as candidatos/as deberán presentarse á proba provistos de DNI ou documento fidedigno acreditativo da súa identidade.</p>
    <p>Os/as aspirantes que non teñan nacionalidade española e sexan nacionais doutros Estados membros da UE poderán realizar a exposición en inglés.</p>
    <p>As persoas admitidas no proceso selectivo poderán solicitar para realizar a exposición, con carácter previo, a utilización de medios audiovisuais. </p>
    <p>10. Cualificación e lista de persoas seleccionadas.</p>
    <p>A cualificación final virá determinada pola suma dos méritos e da valoración do tribunal da exposición realizada polo/a aspirante.</p>
    <p>Unha vez finalizado o proceso de selección, o órgano de selección publicará na páxina web e no taboleiro de anuncios da Axencia Galega de Innovación as puntuacións obtidas polos/las aspirantes, con indicación do/da candidato/a seleccionado/a. Establécese un prazo de tres días hábiles, desde o seguinte ao da publicación, para presentar alegacións. A aceptación ou rexeitamento entenderanse implícitos na resolución definitiva.</p>
    <p>11. Resolución/finalización.</p>
    <p>O órgano de selección elevará á Director da Axencia Galega de Innovación a proposta a favor dos/das aspirantes que obteñan a maior puntuación.</p>
    <p>Non poderá superar o proceso selectivo un número superior de aspirantes ao de prazas convocadas en cada dominio.</p>
    <p>De non presentarse solicitudes, de non cumprir ningunha das rexistradas os requisitos exixidos ou de ser considerado que ningún/ningunha dos/das candidatos/as resulta idóneo para o posto, a convocatoria será declarada deserta mediante resolución da Dirección da Axencia Galega de Innovación.</p>
    <p>A resolución que poña fin ao proceso de selección publicarase no <em>Diario Oficial de Galicia</em>.</p>
    <p>O prazo máximo para resolver esta convocatoria será de 3 meses desde a finalización do prazo de presentación de solicitudes.</p>

