---
date: '2016-08-18'
id: G0244-080816-0002
page: 36693
number: 155
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  DECRETO 107/2016, do 4 de agosto, polo que se crea a Comisión
  Interdepartamental do Camiño de Santiago.
range: Decreto
url: >-
  https://www.xunta.gal/dog/Publicados/2016/20160818/AnuncioG0244-080816-0002_gl.html
---
<p>O Camiño de Santiago desenvolvido desde o descubrimento da tumba do Apostolo Santiago no Finisterrae Atlántico de Galicia supuxo a aparición dun constante fluxo de peregrinos e peregrinas que, no seu itinerario cara a Santiago de Compostela, van construíndo unha cultura común europea ao longo de máis de mil anos de historia en común.</p>
    <p>Nas últimas décadas este Camiño Xacobeo experimentou unha extraordinaria revitalización, vivindo un novo tempo de peregrinación, de intercambio de ideas, de culturas e de nacionalidades, que converten o Camiño de Santiago nun elemento referencial de Galicia.</p>
    <p>A protección legal ao Camiño de Santiago comezou coa declaración do chamado Camiño Francés, como conxunto histórico-artístico, a través do Decreto 2224/1962, do 5 de setembro. </p>
    <p>A Comunidade Autónoma de Galicia recoñeceuno como un ben patrimonial protexido por medio da Lei 3/1996, do 10 de maio, de protección dos camiños de Santiago, que establece a condición de territorio histórico catalogado ás outras sete rutas de peregrinación en Galicia.</p>
    <p>Posteriormente, a Xunta de Galicia realizou a delimitación dos camiños Francés, Norte, Primitivo e Inglés para garantir a súa protección.</p>
    <p>As institucións europeas, asumindo esta herdanza, mostraron unha gran sensibilidade cara ao Camiño de Santiago. Así, o Consello de Europa distinguiu o Camiño como Primeiro Itinerario Cultural en 1987 e concedeulle en 2004 a categoría de Grande Itinerario Cultural. </p>
    <p>Ese mesmo ano recibiu o Premio Príncipe de Asturias da Concordia por ser, segundo afirmou a súa alteza real, un «lugar de peregrinación e de encontro entre persoas e pobos, que, a través dos séculos, se converteu en símbolo de fraternidade, que vertebra a conciencia europea».</p>
    <p>Tamén a Unesco distinguiu o Camiño de Santiago Francés como ben integrante do Patrimonio Mundial en 1993. Esta declaración foi ampliada en 2015 aos Camiños do Norte de España.</p>
    <p>O Decreto 4/2013, do 10 de xaneiro, polo que se establece a estrutura orgánica da Consellería de Cultura, Educación e Ordenación Universitaria, sinala que corresponde a esta consellería, a través da Dirección Xeral de Patrimonio Cultural, entre outras competencias, a conservación e recuperación dos camiños de Santiago, así como a elaboración de anteproxectos normativos que os afecten.</p>
    <p>Pola súa parte, a Axencia Turismo de Galicia créase como axencia pública autonómica, co obxectivo de impulsar, coordinar e xestionar a política autonómica en materia de turismo e, en especial, a promoción e ordenación do turismo dentro da comunidade e tamén da conservación e promoción dos camiños de Santiago, de conformidade co disposto polo artigo 1 do Decreto 196/2012, do 27 de setembro, polo que se crea a Axencia de Turismo de Galicia e se aproban os seus estatutos.</p>
    <p>No artigo 9 dos estatutos da Axencia Turismo de Galicia establécese que, entre as súas competencias, directamente ou a través da S.A. de Xestión do Plan Xacobeo, exerce a dirección e coordinación das actuacións relacionadas coa posta en valor cultural e turístico do Camiño de Santiago, a súa promoción, a xestión da imaxe corporativa do Xacobeo e da rede de albergues, e o mantemento e conservación dos camiños e a súa sinalización, así como calquera outra acción que redunde en beneficio do Camiño de Santiago.</p>
    <p>Para a xestión integral do Camiño de Santiago, o Consello da Xunta de Galicia do 24 de setembro de 2015 aprobou o Plan director e estratéxico do Camiño de Santiago 2015-2021. Con este plan avánzase no proceso de ordenación, regulación e posta en valor dun dos maiores símbolos de Galicia, as rutas xacobeas, tendo sempre como horizonte o Ano Santo 2021. </p>
    <p>O Plan director formula tres obxectivos básicos na xestión do Camiño de Santiago: protexer e preservar o Camiño, lograr que a peregrinación sexa unha experiencia de calidade e adaptada ao peregrino e á peregrina do século XXI e fomentar a cohesión social e o equilibrio territorial.</p>
    <p>A primeira das oito liñas estratéxicas deste Plan director establece como unha das medidas prioritarias: a coordinación e complementariedade entre as actuacións relativas á identificación, protección, xestión, promoción e divulgación do Camiño de Santiago que levan a cabo os diferentes departamentos da Xunta de Galicia, mediante un órgano específico de coordinación.</p>
    <p>Na primeira acción a impulsar establécese a creación dunha Comisión Interdepartamental do Camiño de Santiago. Esta comisión está chamada a ser o instrumento idóneo para facer cumprir os obxectivos establecidos pola Xunta de Galicia no Plan director e estratéxico do Camiño de Santiago 2015-2021 e debe garantir a homoxeneidade e coordinación das accións que, desde a Administración xeral da Comunidade Autónoma de Galicia e do sector público autonómico, se desenvolvan sobre o Camiño de Santiago.</p>
    <p>A Lei 5/2016, do 4 de maio, do patrimonio cultural de Galicia, derroga a Lei 3/1996, do 10 de maio, e integra de xeito coherente a protección dos camiños de Santiago no conxunto da protección do patrimonio cultural e devólvelles o protagonismo aos concellos tamén neste ámbito tan significativo para o país. Esta lei regula un total de nove rutas que conforman os camiños de Santiago. Así mesmo, na súa disposición adicional décimo segunda establece o recoñecemento como Camiño de Santiago da denominada Ruta da Translatio, pola Ruta Xacobea do Mar de Arousa e Río Ulla.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza e tras a deliberación do Consello da Xunta de Galicia, na súa reunión do día catro de agosto de dous mil dezaseis,</p>
    <p class="dog-titulo">DISPOÑO:</p>
    <p>Artigo 1. Obxecto</p>
    <p>1. Este decreto ten por obxecto a creación, composición, funcións e réxime de funcionamento da Comisión Interdepartamental do Camiño de Santiago. </p>
    <p>2. A Comisión Interdepartamental do Camiño de Santiago é o órgano de coordinación das actuacións sectoriais dos distintos departamentos da Administración xeral da Comunidade Autónoma de Galicia, no ámbito relacionado co Camiño de Santiago.</p>
    <p>Artigo 2. Adscrición</p>
    <p>A Comisión Interdepartamental do Camiño de Santiago estará adscrita á Axencia Turismo de Galicia.</p>
    <p>Artigo 3. Réxime xurídico </p>
    <p>A Comisión Interdepartamental do Camiño de Santiago rexerase polo disposto para os órganos colexiados na normativa reguladora do réxime xurídico do sector público; na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, neste decreto e, se é o caso, polo seu regulamento interno de funcionamento.</p>
    <p>Artigo 4. Funcións</p>
    <p>Son funcións da Comisión Interdepartamental do Camiño de Santiago:</p>
    <p>a) Coñecer as liñas de actuación dos diferentes sectores ou ámbitos da Administración autonómica que permitan avanzar na xestión dos camiños de Santiago de forma conxunta e homoxénea.</p>
    <p>b) Coordinar, fomentar e impulsar as actuacións dos departamentos da Administración xeral da Comunidade Autónoma de Galicia con repercusión sobre os camiños de Santiago, sen prexuízo do exercicio das competencias propias de cada departamento.</p>
    <p>c) Informe, seguimento e avaliación das estratexias, plans, políticas e accións dos departamentos da Administración xeral da Comunidade Autónoma de Galicia con repercusión directa e indirecta sobre os camiños de Santiago.</p>
    <p>d) Propoñer as medidas necesarias para homoxeneización, desenvolvemento e aplicación da normativa vixente en relación cos camiños de Santiago, así como coñecer sobre as propostas normativas que os afecten.</p>
    <p>e) Elaborar propostas para a súa elevación ás distintas administracións públicas en relación coa situación e problemática dos camiños de Santiago.</p>
    <p>f) Aprobar un informe anual sobre a situación dos camiños de Santiago. </p>
    <p>g) Calquera outra competencia e función relacionada co seu ámbito de actuación ou que lle sexa atribuída pola normativa vixente, así como as que lle encomende o Consello da Xunta e as que lle deleguen os órganos con competencia na materia. </p>
    <p>Artigo 5. Composición</p>
    <p>1. A Comisión Interdepartamental do Camiño de Santiago terá a seguinte composición:</p>
    <p>a) Presidencia: correspóndelle a Presidencia da Comisión Interdepartamental do Camiño de Santiago á persoa titular da Presidencia da Xunta de Galicia. </p>
    <p>b) Dúas vicepresidencias: a Vicepresidencia primeira corresponderalle a persoa titular da Dirección da Axencia Turismo de Galicia e a Vicepresidencia segunda corresponderalle á persoa titular da consellería competente en materia de patrimonio cultural.</p>
    <p>c) Vogais: as persoas titulares de cada unha das consellerías da Xunta de Galicia, a persoa titular da Secretaría Xeral da Presidencia, e a persoa titular da Dirección-Xerencia da S.A. de Xestión do Plan Xacobeo. </p>
    <p>d) Secretaría: a persoa que ocupe a Xerencia da Axencia Turismo de Galicia, que actuará con voz pero sen voto.</p>
    <p>2. En caso de ausencia ou enfermidade e, en xeral, cando concorra algunha causa xustificada, os/as vogais serán substituídos/as polas persoas suplentes designadas polos/as titulares. O/a secretario/a poderá ser substituído/a pola persoa suplente que se designe, por acordo do propio Pleno.</p>
    <p>3. Na composición da Comisión Interdepartamental do Camiño de Santiago procurarase conseguir unha presenza equilibrada de mulleres e homes.</p>
    <p>Artigo 6. Presidencia</p>
    <p>Son funcións da Presidencia da Comisión:</p>
    <p>a) Exercer a superior representación da Comisión. </p>
    <p>b) Acordar a convocatoria das sesións ordinarias e extraordinarias da Comisión, presidilas, levantalas e moderar o desenvolvemento dos debates. </p>
    <p>c) Establecer a orde do día das sesións.</p>
    <p>d) Dirimir co seu voto os empates para os efectos de adoptar acordos.</p>
    <p>e) Visar as actas e certificacións dos acordos da Comisión.</p>
    <p>f) Exercer cantas funcións sexan inherentes á Presidencia do órgano colexiado.</p>
    <p>Artigo 7. Vicepresidencias</p>
    <p>Correspóndelles ás persoas que desempeñen as vicepresidencias e por orden de prelación:</p>
    <p>a) Substituír a persoa que desempeña a Presidencia na totalidade das súas atribucións, nos casos de vacante, enfermidade, ausencia ou outra causa legal.</p>
    <p>b) Exercer as funcións intrínsecas á súa condición de membro da Comisión, con dereito a voto.</p>
    <p>c) Cantas outras funcións expresamente lle sexan delegadas pola Presidencia. </p>
    <p>d) Asistir á Presidencia nas correspondentes sesións da Comisión.</p>
    <p>Artigo 8. Vogais</p>
    <p>Correspóndelles ás persoas que desempeñen as vogalías:</p>
    <p>a) Asistir ás reunións e participar nos debates, expoñendo a súa opinión e formulando as propostas que consideren pertinentes.</p>
    <p>b) Exercer o seu dereito ao voto e formular o seu voto particular, así como expresar o sentido do seu voto e os motivos que o xustifican.</p>
    <p>c) Propoñer á Presidencia, a través da Secretaría da Comisión, a inclusión de puntos na orde do día das sesións ordinarias.</p>
    <p>d) Solicitar e obter a información necesaria para cumprir debidamente as funcións asignadas á Comisión. Para os efectos anteriores deberán formular, por escrito, a petición correspondente dirixida á Secretaría da Comisión.</p>
    <p>e) Formular suxestións, rogos e preguntas.</p>
    <p>f) Cantas outras funcións sexan inherentes á súa condición de vogais.</p>
    <p>Artigo 9. Secretaría</p>
    <p>Son funciones do/da secretario/a da Comisión:</p>
    <p>a) Asistir ás reunións con voz e sen voto.</p>
    <p>b) Efectuar a convocatoria das sesións da Comisión por orde da persoa que desempeñe a Presidencia, así como as citacións aos membros desta.</p>
    <p>c) Recibir os actos de comunicación dos membros co órgano e, polo tanto, as notificacións, peticións de datos, rectificacións ou calquera outra clase de escritos dos cales deba ter coñecemento.</p>
    <p>d) Preparar o despacho dos asuntos e levantar a acta das sesións do Pleno.</p>
    <p>e) Expedir certificacións das consultas, ditames e acordos aprobados.</p>
    <p>f) Coordinar as tarefas das subcomisións específicas que se poidan constituír.</p>
    <p>g) Aquelas que sexan inherentes á Secretaría da Comisión.</p>
    <p>Artigo 10. Funcionamento</p>
    <p>1. A Comisión Interdepartamental do Camiño de Santiago funcionará en pleno, en comisión permanente ou en subcomisións específicas.</p>
    <p>2. Para a válida constitución da Comisión Interdepartamental do Camiño de Santiago, en pleno, en comisión permanente ou en subcomisións específicas, para os efectos da celebración de sesións, deliberacións e toma de acordos, requirirase a presenza da persoa que desempeñe a Presidencia e da persoa que desempeñe a Secretaría ou das persoas que as substitúan, e da metade, polo menos, dos seus membros, en primeira convocatoria, e dunha terceira parte dos seus membros en segunda convocatoria.</p>
    <p>Artigo 11. Pleno</p>
    <p>1. Ao Pleno da Comisión Interdepartamental do Camiño de Santiago, coa composición establecida no artigo 5 do decreto, corresponderanlle as funcións propias da Comisión establecidas no artigo 4, sen prexuízo da súa posible delegación na Comisión Permanente.</p>
    <p>2. O Pleno da Comisión reunirase, con carácter ordinario, polo menos, unha vez ao ano e, con carácter extraordinario, cando sexa convocado pola persoa que desempeñe a Secretaría, por acordo da persoa que desempeñe a Presidencia. </p>
    <p>3. Os acordos adoptaranse por maioría simple de votos. A persoa que desempeñe a Presidencia, en caso de empate, terá voto de calidade.</p>
    <p>4. Ademais dos membros da Comisión, poderán asistir ás sesións do Pleno, logo de convite da persoa que desempeñe a Presidencia, con voz pero sen voto, as persoas titulares das alcaldías e das presidencias das deputacións dos municipios e provincias polos que discorren os camiños de Santiago, así como outras persoas de recoñecida competencia profesional nos asuntos que vaian tratarse.</p>
    <p>5. As convocatorias do Pleno, tanto ordinarias coma extraordinarias, realizaranse, polo menos, con dez días de antelación. Á convocatoria achegarase a orde do día dos temas que se van tratar e a documentación necesaria que a acompañe.</p>
    <p>6. Non poderá ser obxecto de deliberación ou acordo ningún asunto que non figure incluído na orde do día, salvo que estean presentes todos os membros e sexa declarada a urxencia do asunto polo voto favorable da maioría. </p>
    <p>7. Quen acredite a titularidade dun interese lexítimo poderá dirixirse ao/á secretario/a dun órgano colexiado para que lle sexa expedida certificación dos seus acordos.</p>
    <p>Artigo 12. Comisión Permanente</p>
    <p>1. A Comisión Permanente terá a seguinte composición:</p>
    <p>a) Presidencia: a persoa titular da Dirección da Axencia Turismo de Galicia.</p>
    <p>b) Dúas vicepresidencias: a Vicepresidencia primeira corresponderalle a unha persoa designada pola consellería competente en materia de patrimonio cultural, e a Vicepresidencia segunda corresponderalle a persoa titular da Dirección-Xerencia da S.A. de Xestión do Plan Xacobeo.</p>
    <p>c) Vogais: unha persoa en representación da Presidencia da Xunta e unha persoa en representación de cada unha das consellerías.</p>
    <p>d) Secretaría: a persoa que ocupe a Xerencia da Axencia Turismo de Galicia, que actuará con voz pero sen voto.</p>
    <p>2. Á Comisión Permanente corresponderalle preparar as reunións do Pleno, así como todas aquelas funcións que lle sexan delegadas por aquel.</p>
    <p>No caso de exercer competencias por delegación do Pleno, a Comisión Permanente reunirase, con carácter ordinario, polo menos unha vez ao semestre e, con carácter extraordinario, cando sexa convocado pola persoa que desempeñe a Secretaría, por acordo da persoa que desempeñe a Presidencia.</p>
    <p>3. A Comisión Permanente dará conta ao Pleno das actuacións derivadas do exercicio das competencias que teña delegadas, a través dun informe que lle elevará anualmente.</p>
    <p>4. As convocatorias da Comisión Permanente, tanto ordinarias coma extraordinarias, realizaranse polo menos, con tres días de antelación. Á convocatoria achegarase a orde do día dos temas que se van tratar e a documentación necesaria que a acompañe.</p>
    <p>5. Seralle aplicable á Comisión Permanente o disposto nos números 3, 4, 6 e 7 do artigo 11 do decreto.</p>
    <p>Artigo 13. Subcomisións específicas</p>
    <p>1. O Pleno e a Comisión Permanente poderán acordar a constitución de subcomisións específicas que elaboren estudos ou informes sobre asuntos encomendados polo Pleno ou pola Comisión Permanente.</p>
    <p>2. O acordo de constitución determinará o seu labor, composición, así como a súa forma de funcionamento e ámbito temporal.</p>
    <p>3. O traballo das subcomisións culminará nun informe, que incluirá propostas de actuación e que se elevará ao Pleno ou a Comisión Permanente, segundo o órgano que acordase a súa constitución, para o seu debate e votación. </p>
    <p>4. No caso de que a constitución das subcomisións específicas fose acordada pola Comisión Permanente, esta dará conta ao Pleno no informe establecido no número 3.</p>
    <p>Artigo 14. Duración do mandato</p>
    <p>Os membros da Comisión manterán a condición de membro por razón do seu cargo.</p>
    <p>Artigo 15. Retribucións</p>
    <p>Os servizos que presten os membros da Comisión non xerarán dereitos laborais nin económicos para ningún dos seus membros. </p>
    <p>Disposición adicional única. Gastos de funcionamento</p>
    <p>As actuacións da Comisión Interdepartamental do Camiño de Santiago non xerarán incremento das consignacións orzamentarias da Axencia Turismo de Galicia.</p>
    <p>Disposición derradeira primeira. Habilitación normativa</p>
    <p>Facúltaselle a persoa titular da Vicepresidencia e Consellería de Presidencia, Administracións Públicas e Xustiza para ditar cantas disposicións sexan necesarias para a execución e desenvolvemento do presente decreto.</p>
    <p>Disposición derradeira segunda. Entrada en vigor</p>
    <p>Este decreto entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, catro de agosto de dous mil dezaseis</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

