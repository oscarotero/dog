---
date: '2016-09-16'
id: G0003-080916-0001
page: 42963
number: 177
agency: Servizo Galego de Saúde
section: III. Outras disposicións.
title: >-
  RESOLUCIÓN do 7 de setembro de 2016 pola que se dá publicidade da encomenda de
  xestión á Axencia Galega de Xestión do Coñecemento en Saúde, ordenada pola
  Resolución da Consellería de Sanidade do 7 de setembro de 2016, para a
  realización de actividades de carácter técnico e de xestión en relación co
  Plan de innovación Código 100.
range: Resolución
url: >-
  https://www.xunta.gal/dog/Publicados/2016/20160916/AnuncioG0003-080916-0001_gl.html
---
<p>En cumprimento dos artigos 9.3 e 8.4 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, procederase a dar publicidade á encomenda de xestión á Axencia Galega de Xestión do Coñecemento en Saúde, ordenada por Resolución da Consellería de Sanidade, do 7 de setembro de 2016, coas seguintes características:</p>
    <p>1. O 17 de xuño de 2016, o Servizo Galego de Saúde asinou co Ministerio de Economía e Competitividade un convenio para o denominado Proxecto Código100. O Plan de innovación denominado Código100 componse de tres liñas de actuación:</p>
    <p>1º. Liña Código 100 Empoderamento-CPI: impulsada co obxectivo de promover unha maior participación do usuario no proceso terapéutico e, por tanto, un maior empoderamento dos pacientes.</p>
    <p>2º. Liña Código 100 Terapias avanzadas-CPI: que pretende avanzar na personalización de terapias e tecnoloxías de diagnóstico para unha asistencia sanitaria máis eficaz e eficiente.</p>
    <p>3º. Liña Código 100 Xestión do coñecemento-CPI: que debe contribuír a unha dinamización do coñecemento sanitario co obxectivo de obter un maior impacto en todas as liñas de actuación.</p>
    <p>As actividades de carácter material, técnico ou de servizos obxecto da encomenda son actividades de coordinación xeral do proxecto Plan de innovación Código 100, así como as actividades de coordinación, seguimento e execución en relación coas liñas 2 (terapias avanzadas) e 3 (xestión do coñecemento) do citado plan.</p>
    <p>2. A Axencia Galega de Xestión do Coñecemento en Saúde, creada polo Decreto&amp;nbsp;112/2015, do 31 de xullo, é unha axencia pública autonómica pertencente ao grupo de entidades públicas instrumentais reguladas no título III da Lei 16/2010, do 17 de decembro, de organización e funcionamento da Administración xeral e do sector público autonómico de Galicia (Lofaxga). A Axencia posúe, consonte o artigo 5 dos seus estatutos, a condición de medio propio e servizo técnico da Administración xeral da Comunidade Autónoma de Galicia e dos poderes adxudicadores dela dependentes, polo que está obrigada a realizar os traballos que aquela ou estes lle encomenden.</p>
    <p>3. A realización das actividades obxecto da encomenda por parte da Axencia Galega de Xestión do Coñecemento en Saúde efectuarase a título gratuíto, sen que exista retribución ou tarifa para a entidade encomendada.</p>
    <p>4. A encomenda producirá efectos a partir da súa publicación no Diario Oficial de Galicia e manterase ata o 31 de decembro de 2019. O dito prazo prorrogarase automaticamente por períodos dun (1) ano, agás que algunha das partes exprese a vontade da súa resolución cunha antelación mínima dun mes á data de remate deste.</p>
    <p>Santiago de Compostela, 7 de setembro de 2016</p>
    <footer><p>Antonio Fernández-Campa García-Bernardo<br>Xerente do Servizo Galego de Saúde</p></footer>

