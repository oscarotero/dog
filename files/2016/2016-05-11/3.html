---
date: '2016-05-11'
id: G0164-020516-0001
page: 18044
number: 89
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 28 de abril de 2016, da Dirección Xeral de Educación, Formación
  Profesional e Innovación Educativa, pola que se fai pública a convocatoria
  para autorización dos centros públicos integrados, institutos de educación
  secundaria e centros integrados de formación profesional da Comunidade
  Autónoma de Galicia para a participación no programa de cursos para a
  formación complementaria en linguas estranxeiras do alumnado (CUALE).
range: Resolución
url: >-
  https://www.xunta.gal/dog/Publicados/2016/20160511/AnuncioG0164-020516-0001_gl.html
---
<p>A Consellería de Cultura, Educación e Ordenación Universitaria regulou os cursos para a formación complementaria en linguas estranxeiras do alumnado (CUALE) a través da Orde do 12 de maio de 2011 pola que se establecen as bases reguladoras do programa de cursos para a formación complementaria en linguas estranxeiras do alumnado, CUALE, nos centros públicos integrados, institutos de educación secundaria e centros integrados de formación profesional da Comunidade Autónoma de Galicia.</p>
    <p>Na sección terceira da citada Orde do 12 de maio de 2011 disponse o procedemento de autorización dos centros para participar nese programa: solicitude, documentación, lugar e prazo de presentación. Ademais, na disposición derradeira primeira autorízase a Dirección Xeral de Educación, Formación Profesional e Innovación Educativa para adoptar os actos e medidas necesarios para a aplicación desta orde no seu ámbito competencial.</p>
    <p>De acordo co anteriormente exposto, esta dirección xeral</p>
    <h2>DISPÓN:</h2>
    <p>Artigo 1. Obxecto e ámbito de aplicación</p>
    <p>Esta resolución ten por obxecto realizar a convocatoria para o curso 2016/17 de autorización da impartición do programa de cursos para a formación complementaria en linguas estranxeiras do alumnado (CUALE) nos centros públicos integrados, institutos de educación secundaria e centros integrados de formación profesional da Comunidade Autónoma de Galicia.</p>
    <p>Artigo 2. Forma de presentación, lugar e prazo</p>
    <p>1. As solicitudes deberán presentarse preferiblemente por vía electrónica a través do formulario normalizado dispoñible na sede electrónica da Xunta de Galicia (https://sede.xunta.es), de acordo co establecido nos artigos 27 da Lei 11/2007, do 22 de xuño, de acceso electrónico dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.es/chave365).</p>
    <p>Opcionalmente, tamén se poderán presentar as solicitudes en soporte papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia. Opcionalmente, tamén se poderán presentar as solicitudes en soporte papel en calquera dos lugares e rexistros establecidos no artigo 38.4 da citada Lei 30/1992, do 26 de novembro.</p>
    <p>Así mesmo, poderase completar en liña o formulario electrónico dispoñible na parte Linguas estranxeiras, programa CUALE (http://www.edu.xunta.es/programaseducativos). Unha vez completado este formulario, gravarán os datos na aplicación, o que xerará un documento en formato Adobe Acrobat que a persoa representante deberá imprimir, asinar e enviar á xefatura territorial correspondente.</p>
    <p>2. A solicitude de autorización formulada pola dirección do centro deberá dirixirse á xefatura territorial correspondente antes do 10 de xuño de 2016. A xefatura territorial trasladará á Dirección Xeral de Educación, Formación Profesional e Innovación Educativa, da Consellería de Cultura, Educación e Ordenación Universitaria, antes do 30 de xuño de 2016, a documentación recibida, acompañada do informe do servizo provincial de Inspección Educativa, no cal se fará constar a dispoñibilidade horaria do profesorado que vai impartir a modalidade.</p>
    <p>A documentación complementaria poderase presentar electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante. A Administración poderá requirir a exhibición do documento orixinal para o cotexo da copia electrónica presentada, segundo o disposto no artigo 35.2 da Lei 11/2007, do 22 de xuño, de acceso dos cidadáns aos servizos públicos, e no artigo 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>A documentación complementaria tamén poderá presentarse en formato papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>As copias dos documentos gozarán da mesma validez e eficacia que os seus orixinais sempre que exista constancia de que sexan auténticas.</p>
    <p>3. O prazo de presentación de solicitudes abrirase o día seguinte ao da publicación no DOG desta resolución e rematará o día 10 de xuño de 2016.</p>
    <p>Artigo 3. Documentación</p>
    <p>Coa solicitude de participación no programa CUALE (anexo I, modelo normalizado ED530A) deberá achegarse a documentación que se relaciona a seguir:</p>
    <p>1. Certificación da aprobación da solicitude por parte do consello escolar.</p>
    <p>2. Título de funcionario ou funcionaria de carreira e acreditación de destino definitivo no centro do profesorado que impartirá a docencia.</p>
    <p>3. Certificación da dirección do centro do número de alumnos e alumnas preinscritos en cada modalidade do programa.</p>
    <p>Sempre que se realice a presentación de documentos separadamente da solicitude, a persoa interesada ou representante deberá mencionar o código e o órgano responsable do procedemento, o número de expediente e o número ou código único de rexistro.</p>
    <p>A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 4. Consentimentos e autorizacións</p>
    <p>As solicitudes das persoas interesadas deberán achegar os documentos ou informacións previstos nesta resolución, salvo que estes xa estean en poder da Administración xeral e do sector público autonómico de Galicia. Neste caso, as persoas interesadas poderán acollerse ao establecido no artigo 35.f) da citada Lei 30/1992, do 26 de novembro, sempre que se faga constar a data e o órgano ou a dependencia en que foron presentados ou, se é o caso, emitidos, e cando non transcorresen máis de cinco anos desde a finalización do procedemento a que correspondan.</p>
    <p>Nos supostos de imposibilidade material de obter o documento, o órgano competente poderá requirir á persoa solicitante ou representante a súa presentación ou, na súa falta, a acreditación por outros medios dos requisitos a que se refire o documento, con anterioridade á formulación da proposta de resolución.</p>
    <p>Artigo 5. Datos de carácter persoal</p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación desta disposición cuxo tratamento e publicación autoricen as persoas interesadas mediante a presentación das solicitudes serán incluídos nun ficheiro denominado «Relacións administrativas coa cidadanía e entidades», cuxo obxecto é xestionar o presente procedemento, así como para informar as persoas interesadas sobre o seu desenvolvemento. O órgano responsable deste ficheiro é a Secretaría Xeral Técnica da Consellería de Cultura, Educación e Ordenación Universitaria. Os dereitos de acceso, rectificación, cancelación e oposición poderanse exercer ante a Secretaría Xeral Técnica da Consellería de Cultura, Educación e Ordenación Universitaria, mediante o envío dunha comunicación ao seguinte enderezo: Edificio Administrativo San Caetano, s/n, 15781 Santiago de Compostela, ou a través dun correo electrónico a dxefpie@edu.xunta.es</p>
    <p>Artigo 6. Avaliación e certificación</p>
    <p>1. O profesorado responsable desta formación realizará as probas ao remate do curso correspondente a cada modalidade.</p>
    <p>2. A superación das devanditas probas suporá a expedición por parte do centro de dous tipos de certificación:</p>
    <p>a) Certificado do nivel básico A1 de competencia no CUALE A1.</p>
    <p>b) Certificado de aproveitamento do curso preparatorio para as probas de certificación das escolas oficiais de idiomas no resto das modalidades.</p>
    <p>3. Para a avaliación positiva do curso será preciso ter unha cualificación igual ou maior de 5, sobre 10, nas probas de aproveitamento.</p>
    <p>4. No caso de non ter avaliación positiva no curso, o alumnado poderá inscribirse na mesma modalidade por segunda e última vez.</p>
    <p>Artigo 7. Memoria</p>
    <p>Os centros que estean a participar nas distintas modalidades establecidas nesta resolución deberanlle remitir á Dirección Xeral de Educación, Formación Profesional e Innovación Educativa, antes do 30 de xuño, unha memoria final, que tamén se incluirá na memoria final de curso que o centro remite ao Servizo provincial de Inspección Educativa.</p>
    <p>Artigo 8. Entrada en vigor</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 28 de abril de 2016</p>
    <footer><p>Manuel Corredoira López<br>Director xeral de Educación, Formación Profesional e Innovación Educativa</p></footer>

