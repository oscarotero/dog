---
date: '2016-06-20'
id: G0422-150616-0005
page: 25269
number: 116
agency: Consellería de Medio Ambiente e Ordenación do Territorio
section: III. Outras disposicións.
title: >-
  RESOLUCIÓN do 15 de xuño de 2016, da Secretaría Xeral de Ordenación do
  Territorio e Urbanismo, pola que se abre o prazo de presentación de
  solicitudes, en materia de colaboración entre a Xunta de Galicia e as
  corporacións municipais, para a realización de obras con cargo ao
  financiamento extraordinario para o Plan Hurbe no ano 2016.
range: Resolución
url: >-
  https://www.xunta.gal/dog/Publicados/2016/20160620/AnuncioG0422-150616-0005_gl.html
---
<p>Desde a Xunta de Galicia estase a traballar na configuración da Galicia global. Unha concepción de país que o entende como unha entidade única que debe procurar en todos os eidos un desenvolvemento equilibrado que permita a equiparación nas mellores condicións coas rexións europeas máis avanzadas.</p>
    <p>O Plan Hurbe nace como resposta á necesidade da humanización das vilas de Galicia. Tendo en conta o modelo social de integración cidadá de persoas nativas e inmigrantes, busca o achegamento das estruturas urbanas aos seus habitantes mediante a adecuación e creación de espazos públicos para as necesidades vixentes.</p>
    <p>A finalidade perseguida é a de humanizar as vilas, as grandes e as pequenas que máis o precisen, atendendo á realidade sociodemográfica de cada unha delas, aplicando unha nova visión sobre as nosas urbes enfocada no futuro e nas persoas que posibilite que se xunten.</p>
    <p>Nunha Galicia con máis de 30.000 núcleos de poboación e que en moitos casos non se desenvolveron procurando a comodidade do seus habitantes, o Plan Hurbe busca aumentar as cotas de benestar das persoas que neles vivan mediante a mellora dos contornos urbanos.</p>
    <p>O modelo territorial galego caracterízase pola súa diversidade, pois xunto ás sete grandes cidades que concentran, na súa área de influencia, o 57 % da poboación galega, conflúen, por unha banda, un conxunto de vilas de pequeno e mediano tamaño que contribúen ao equilibrio territorial e á cohesión social e, por outra banda, un importante número de entidades singulares de poboación de tamaño desigual e de tipo diferente, distribuídas polo territorio de maneira dispersa, que dotan dunha especial singularidade o espazo rural da nosa comunidade autónoma.</p>
    <p>O conxunto de vilas dispersas pola nosa xeografía, articulan e centralizan a vida económica, social e cultural do territorio que se atopa baixo a súa área de influencia. Constitúen verdadeiros motores de dinamización social e económica ao se converteren en puntos de localización dun importante número de servizos públicos e privados que permiten achegar o modelo urbano a todo o territorio.</p>
    <p>A súa influencia vén determinada por diversos factores como accesibilidade ao núcleo, o nivel de servizos, equipamentos e actividades de lecer que subministra ao conxunto da poboación, e o seu papel como centro comercial para a economía da zona.</p>
    <p>Respecto dos espazos rurais, que ocupan a maior parte da superficie do territorio da nosa comunidade autónoma, tres son os elementos caracterizadores destes tipos de asentamentos:</p>
    <p>• En primeiro lugar, a existencia dunha escasa distribución da poboación nun ámbito onde os espazos non construídos son a nota predominante.</p>
    <p>• En segundo lugar, o uso económico do solo con predominio da agricultura, gandaría e a explotación forestal.</p>
    <p>• En terceiro lugar, por unha forma de vida dos seus habitantes marcado pola pertenza a colectividades de reducido tamaño, nos cales existe un estreito coñecemento persoal e fortes lazos sociais, así como pola súa relación particular co espazo, que favorece un entendemento directo e vivencial do medio ecolóxico.</p>
    <p>As directrices de ordenación do territorio aprobadas definitivamente polo Decreto 19/2011, do 10 de febreiro, distinguen, segundo a diferente función que desempeñan no conxunto do sistema territorial de Galicia:</p>
    <p>– Espazos rurais integrados: correspóndense coas zonas máis próximas ás áreas urbanas, cuxa característica principal vén dada por constituír zonas de expansión urbana das cidades veciñas, cun adecuado acondicionamento territorial (equipamentos, dotacións, infraestruturas, etc.).</p>
    <p>– Espazos rurais intermedios: adoitan situarse na contorna das vilas intermedias e contan cun nivel de servizos, dotacións e infraestruturas aceptable.</p>
    <p>– Espazos rurais periféricos: os máis afastados das zonas urbanas (zonas de montaña de topografía complexa) onde a crise demográfica se presenta como un problema acuciante, cun nivel deficiente de infraestruturas, dotacións e equipamentos.</p>
    <p>O Plan Hurbe 2014-2017 continúa na senda iniciada polo Plan Hurbe 2010-2013 e trata de articular unha estratexia de posta en valor das vilas, tanto as grandes como as pequenas, e dos núcleos rurais, que permita crear as condicións propicias para o seu desenvolvemento sustentable, sen prexuízo de actuacións puntuais nas cidades, que se encadren nos obxectivos fixados neste plan.</p>
    <p>Para tal fin é preciso acometer actuacións orientadas a frear o despoboamento, potenciando as infraestruturas, servizos e equipamentos e, en definitiva, mellorando o benestar e a calidade de vida dos seus habitantes, perseguindo os seguintes obxectivos:</p>
    <p>1. Promover o desenvolvemento das vilas e dos núcleos rurais con criterios de sustentibilidade económica, ambiental e social.</p>
    <p>2. Mellorar os equipamentos e as dotacións, aumentando a variedade e elevando os niveis de servizos co fin de proporcionar unha oferta de calidade e adecuada ás necesidades da poboación co fin de incrementar o atractivo das vilas e dos núcleos rurais da nosa comunidade autónoma.</p>
    <p>3. Fomentar a conservación e posta en valor do patrimonio cultural e histórico das vilas.</p>
    <p>4. Incorporar as tecnoloxías de información tanto nas instalacións como na previsión de usos e actividades dos equipamentos municipais.</p>
    <p>5. Prestar especial atención a aquelas accións sensibles á especificidade de xénero que garantan un acceso máis equitativo de mulleres e homes aos bens e servizos.</p>
    <p>Para a consecución destes obxectivos desenvolveranse accións nas seguintes áreas de actuación:</p>
    <p>• Programa de equipamentos públicos.</p>
    <p>• Programa de humanización de rúas.</p>
    <p>•.Programa de urbanización e mellora de espazos públicos.</p>
    <p>Tal e como recolle o Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, é competencia desta, a través da Secretaría Xeral de Ordenación do Territorio e Urbanismo, a realización de actuacións de mellora de contornos urbanos, de accesibilidade e supresión de barreiras arquitectónicas e de equipamentos públicos que teñan por finalidade a revitalización do territorio e o reequilibrio territorial.</p>
    <p>Neste contexto resulta fundamental a colaboración cos concellos como órganos responsables desas áreas, sendo o Plan Hurbe a ferramenta de colaboración técnico-financeira da Xunta neste eido.</p>
    <p>Pola súa parte o Decreto 246/1992, do 30 de xullo, regula as condicións a que se debe axustar a execución de acordos de cooperación entre a Xunta de Galicia e as corporacións locais e demais entidades públicas para a realización de obras cuxa titularidade corresponda a estas últimas e que terán por destino o uso ou servizo público.</p>
    <p>O propio plan establece que ademais das actuacións en execución, así como as que se establezan para os efectos da súa priorización no marco dos obxectivos fixados no Plan Hurbe 2014-2017, se poderán incorporar aqueloutras cuxa finalidade e obxectivos estean definidos no plan, ata os límites das dispoñibilidades orzamentarias en cada anualidade.</p>
    <p>No actual exercicio orzamentario a Administración xeral do Estado procedeu a achegar a esta Comunidade Autónoma un financiamento extraordinario destinado, entre outros fins, á execución dos obxectivos previstos no Plan Hurbe.</p>
    <p>Atendendo ao disposto nos parágrafos anteriores,</p>
    <h2>RESOLVO:</h2>
    <p>Un. Ábrese un prazo de presentación de solicitudes para todos aqueles concellos que estean interesados en colaborar coa Xunta de Galicia no marco do Plan Hurbe, para a realización de obras cuxa titularidade corresponda aos respectivos municipios, e que teñan por destino un uso ou servizo público encadrado dentro dalgún dos tres programas do Plan Hurbe.</p>
    <p>O prazo sinalado no paragrafo anterior para presentar solicitudes comezará o día seguinte ao da publicación da presente resolución no DOG.</p>
    <p>A presentación das solicitudes realizarase unicamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.es, de conformidade co establecido nos artigos 27.6 da Lei 11/2007, do 22 de xuño, de acceso electrónico dos cidadáns aos servizos públicos, e 24.2 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.es/chave365).</p>
    <p>A documentación complementaria presentarase electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante ou representante. A Administración poderá requirir a exhibición do documento orixinal para o cotexo da copia electrónica presentada segundo o disposto nos artigos 35.2 da Lei 11/2007, do 22 de xuño, de acceso electrónico dos cidadáns aos servizos públicos, e 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>No caso de que algún dos documentos que vai presentar de forma electrónica a persoa solicitante ou representante supera os tamaños límites establecidos pola sede electrónica, permitirase a presentación deste de forma presencial dentro dos prazos previstos. Para iso, e xunto co documento que se presenta, a persoa interesada deberá mencionar o código e o órgano responsable do procedemento, o número de expediente e o número ou código único de rexistro. Na sede electrónica da Xunta de Galicia publicarase a relación de formatos, protocolos e tamaño máximo admitido da documentación complementaria para cada procedemento.</p>
    <p>As obras respecto das cales se solicite a colaboración deberán ser obras cuxo inicio de execución teña lugar no presente exercicio 2016, e poderá estenderse a dita execución non máis alá do exercicio 2017.</p>
    <p>O concello poderá contribuír economicamente ao financiamento da obra, expresando tal circunstancia, así como o importe da súa achega, na solicitude.</p>
    <p>Dous. Os programas do actual Plan Hurbe 2014-2017 son:</p>
    <p>• Programa de equipamentos públicos.</p>
    <p>• Programa de humanización de rúas.</p>
    <p>• Programa de urbanización e mellora de espazos públicos.</p>
    <p>No marco do Programa de equipamentos públicos a Xunta de Galicia promoverá a execución de equipamentos urbanos municipais, baixo criterios de eficiencia e sustentabilidade, co fin de dotar os concellos dunha adecuada oferta de actividades de lecer, recreativas, culturais e de lecer. Serán obxectivos específicos deste programa:</p>
    <p>– Incrementar a oferta de infraestruturas e equipamentos óptimos para o desenvolvemento de actividades e eventos de carácter cultural que permitan garantir o acceso á cultura á totalidade da poboación.</p>
    <p>– Contribuír á dinamización cultural, económica e de cohesión social, priorizando as actuacións en comarcas carentes destas infraestruturas.</p>
    <p>Dentro do Programa de humanización de rúas, promoveranse todas aquelas actuacións orientadas a mellorar a seguridade, accesibilidade e, en definitiva, unha mellora na calidade das rúas que garanta o benestar dos veciños. Destacan os seguintes obxectivos específicos:</p>
    <p>– Recuperación de espazo público peonil para facilitar os desprazamentos e potenciar a súa función como espazo de encontro dos veciños.</p>
    <p>– Mantemento e conservación das rúas en óptimas condicións de seguridade, para os vehículos e transeúntes.</p>
    <p>No que se refire ao Programa de urbanización e mellora de espazos públicos.</p>
    <p>Potenciaranse as actuacións de conservación e recuperación de espazos públicos para a súa posta en valor como espazo social, cultural e economicamente activo, destacando como obxectivos específicos:</p>
    <p>– Rexeneración ambiental de espazos degradados para o seu uso pola colectividade.</p>
    <p>– Incrementar a oferta dos espazos de convivencia, con especial atención a aqueles que revistan un especial interese histórico, artístico ou arquitectónico.</p>
    <p>Tres. Á solicitude de colaboración presentada (anexo I), xuntarase unha memoria valorada, un anteproxecto de obra con avance da estimación orzamentaria, ou un proxecto de obra.</p>
    <p>Catro. As solicitudes presentadas valoraranse por orde de entrada no Rexistro Xeral da Xunta de Galicia, para os efectos de comprobar a súa adecuación aos requisitos previstos nesta resolución, e, en particular, aos obxectivos do Plan Hurbe 2014-2017, dentro do límite das dispoñibilidades orzamentarias.</p>
    <p>Cinco. Unha vez analizadas as solicitudes conforme o previsto no punto anterior, procederase, se é o caso, á sinatura dos correspondentes convenios de colaboración.</p>
    <p>Para estes efectos, todas aquelas obras cuxo orzamento de execución supere o importe do contrato menor de obra de acordo co previsto no Real decreto lexislativo 3/2011, do 14 de novembro, polo que se aproba o texto refundido da Lei de contratos do sector público, e cuxo financiamento sexa integramente autonómico, serán licitadas pola Consellería de Medio Ambiente e Ordenación do Territorio, logo da sinatura do correspondente convenio ao abeiro do Decreto 246/1992, do 30 de xullo.</p>
    <p>Nos restantes casos, é dicir, cando se trate de obras menores ou exista financiamento conxunto entre a Administración autonómica e a Administración municipal, as obras serán licitadas polo concello e a Consellería de Medio Ambiente e Ordenación do Territorio realizará achega que lle corresponda, unha vez xustificado o investimento nos termos que se establezan no correspondente convenio de colaboración asinado para tales efectos.</p>
    <p>Seis. De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación deste procedemento, cuxo tratamento e publicación autoricen as persoas interesadas mediante a presentación das solicitudes, serán incluídos nun ficheiro denominado relacións administrativas coa cidadanía e entidades, responsabilidade da Secretaría Xeral Técnica da Consellería de Medio Ambiente e Ordenación do Territorio, co obxecto de xestionar o presente procedemento, así como para informar as persoas interesadas sobre o seu desenvolvemento. Os dereitos de acceso, rectificación, cancelación e oposición poderanse exercer ante a secretaría xeral técnica, mediante o envío dunha comunicación ao seguinte enderezo: rúa San Lázaro, s/n, 15781 Santiago de Compostela o a través dun correo electrónico a sxt.mot@xunta.gal .</p>
    <p>Santiago de Compostela, 15 de xuño de 2016</p>
    <footer><p>Mª Encarnación Rivas Díaz<br>Secretaria xeral de Ordenación do Territorio e Urbanismo</p></footer>

