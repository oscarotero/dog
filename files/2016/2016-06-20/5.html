---
date: '2016-06-20'
id: C3K1-160616-0001
page: 25281
number: 116
agency: Consellería de Sanidade
section: III. Outras disposicións.
title: >-
  ORDE do 16 de xuño de 2016 pola que se determinan os servizos mínimos durante
  a folga convocada na empresa Ambuibérica, S.L. os días 21 e 23 de xuño de
  2016.
range: Orde
url: >-
  https://www.xunta.gal/dog/Publicados/2016/20160620/AnuncioC3K1-160616-0001_gl.html
---
<p>O artigo 28.2 da Constitución española recoñece, como dereito fundamental da persoa, o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas, que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os que se atopa a sanidade.</p>
    <p>O exercicio público das funcións en materia de asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
    <p>O artigo 3 do citado decreto faculta os conselleiros ou conselleiras competentes, por razón dos servizos esenciais afectados, para que, mediante orde e diante de cada situación de folga, decidan o mínimo de actividade necesaria para asegurar o mantemento de tales servizos, así como para determinar o persoal necesario para a súa prestación.</p>
    <p>A organización sindical Confederación Intersindical Galega (CIG) convocou unha folga que afectará o persoal da empresa Ambuibérica, S.L., a cal presta servizos de trasporte sanitario urxente para a Fundación Pública Urxencias Sanitarias de Galicia-061. A folga desenvolverase os días 21 e 23 de xuño de 2016, entre as 00.00. e as 24.00 horas, nas áreas de transporte sanitario urxente de Baixo Miño, Bergantiños-Costa da Morte, Barbanza-Muros e Santiago de Compostela. </p>
    <p>Unha vez outorgada audiencia ao comité de folga, </p>
    <p class="dog-titulo">DISPOÑO:</p>
    <p>Artigo 1</p>
    <p>A convocatoria de folga referida enténdese condicionada ao mantemento dos servizos mínimos que se establecen nesta orde.</p>
    <p>O ámbito da folga abrangue transporte sanitario urxente, organizado e xestionado pola Fundación Pública Urxencias Sanitarias Galicia 061 a través da RTSU (rede de transporte sanitario urxente). O servizo préstase mediante ambulancias asistenciais de soporte vital avanzado (AA-SVA) e ambulancias asistenciais de soporte vital básico (AA-SVB).</p>
    <p>A Rede de Transporte Sanitario Urxente de Galicia (RTSUG) está organizada en razón a unha superficie, unha poboación e un complexo mapa de isócronas, onde cada recurso garante o servizo a unha poboación nunha área determinada, cun persoal especificamente formado para este tipo de asistencia, e sobre a base de que poden ocorrer accidentes e darse situacións de urxencia de difícil resolución se non están dispoñibles todos os recursos de transporte urxente, dado que non se pode prever a demanda. O número de ambulancias contratadas está axustado a esa finalidade. </p>
    <p>En consecuencia, para garantir a protección á saúde da poboación e dar resposta ao 100 % dos servizos solicitados pola Fundación Pública Urxencias Sanitarias 061, imponse unha cobertura do 100 % das unidades. </p>
    <p>Os servizos mínimos que se fixan resultan totalmente imprescindibles para manter a necesaria cobertura asistencial respecto do transporte sanitario a través da empresa afectada pola folga, coa finalidade de evitar que se produzan prexuízos graves para a saúde. Trátase así de compatibilizar o respecto ineludible ao exercicio do dereito á folga coa adecuada atención a enfermos e accidentados, que baixo ningún concepto poden quedar desasistidos polas características do servizo dispensado.</p>
    <p>Artigo 2</p>
    <p>Con base no exposto anteriormente, no anexo desta orde establécese o número de ambulancias precisas para cubrir os servizos mínimos durante a folga. As ambulancias asistenciais de soporte vital básico (AA-SVB) estarán dotadas con condutor e axudante e as ambulancias asistenciais de soporte vital avanzado (AA-SVA) con condutor.</p>
    <p>O persoal necesario para a cobertura dos servizos mínimos deberá ser publicado nos taboleiros de anuncios con antelación suficiente. A designación nominal de efectivos que deben cubrir os servizos mínimos será realizada pola empresa e notificada ao persoal designado.</p>
    <p>O persoal designado que desexe exercer o seu dereito de folga poderá instar a súa substitución por outro/a empregado/a da empresa que voluntariamente acepte o cambio de xeito expreso.</p>
    <p>Artigo 3</p>
    <p>Os paros e alteracións no traballo por parte do persoal necesario para o mantemento dos servizos mínimos determinados serán considerados ilegais para os efectos do establecido no artigo 16 do Real decreto lei 17/1977, do 4 de marzo (BOE nº 58, do 9 de marzo).</p>
    <p>Artigo 4</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Artigo 5</p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías á poboación e usuarios do servizos sanitarios. Os altercados ou incidentes que se produzan serán obxecto de sanción con base nas normas vixentes.</p>
    <p>Disposición derradeira</p>
    <p>A presente orde producirá efectos e entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 16 de xuño de 2016</p>
    <footer><p>Jesús Vázquez Almuíña<br>Conselleiro de Sanidade</p></footer>
    <h2>ANEXO</h2>
    <p>Bases e número de ambulancias asistenciais de soporte vital básico e bases e número de ambulancias de soporte vital avanzado precisos para cubrir os servizos mínimos durante as xornadas de folga (as 24 horas do día, agás nos casos expresamente mencionados).</p>
    <p>As ambulancias asistenciais de soporte vital básico (AA-SVB) estarán dotadas con condutor e axudante. As ambulancias asistenciais de soporte vital avanzado (AA-SVA) estarán dotadas con condutor.</p>
    <p>1) Ambulancias asistenciais de soporte vital básico (AA-SVB):</p>
    <table>
     <tbody>
      <tr>
       <td>Provincia da Coruña</td>
       <td>Provincia de Pontevedra</td>
      </tr>
      <tr>
       <td>Arzúa</td>
       <td>A Cañiza</td>
      </tr>
      <tr>
       <td>Boiro</td>
       <td>A Guarda</td>
      </tr>
      <tr>
       <td>Carballo (2 unidades)</td>
       <td>Arbo (1 AA-SVB 12 horas)</td>
      </tr>
      <tr>
       <td>Cee</td>
       <td>Baiona (1 AA-SVB 12 horas)</td>
      </tr>
      <tr>
       <td>Cerceda</td>
       <td>Lalín</td>
      </tr>
      <tr>
       <td>Mazaricos</td>
       <td>Nigrán</td>
      </tr>
      <tr>
       <td>Melide</td>
       <td>Ponteareas (1 AA-SVB 12 horas + 1 AA-SVB 24 horas)</td>
      </tr>
      <tr>
       <td>Muros</td>
       <td>Porriño O</td>
      </tr>
      <tr>
       <td>Negreira</td>
       <td>Redondela</td>
      </tr>
      <tr>
       <td>Noia</td>
       <td>Silleda</td>
      </tr>
      <tr>
       <td>Ordes</td>
       <td>Tui</td>
      </tr>
      <tr>
       <td>Padrón</td>
       <td></td>
      </tr>
      <tr>
       <td>Ponteceso</td>
       <td></td>
      </tr>
      <tr>
       <td>Ribeira</td>
       <td></td>
      </tr>
      <tr>
       <td>Santa Comba</td>
       <td></td>
      </tr>
      <tr>
       <td>Santiago (2 unidades)</td>
       <td></td>
      </tr>
      <tr>
       <td>Curtis</td>
       <td></td>
      </tr>
      <tr>
       <td>Vimianzo</td>
       <td></td>
      </tr>
      <tr>
       <td>Total: 18 bases/20 ambulancias</td>
       <td>Total: 11 bases/12 ambulancias</td>
      </tr>
     </tbody>
    </table>
    <p>2) Ambulancias asistenciais de soporte vital avanzado (AA-SVA): Mos e Santiago de Compostela.</p>

