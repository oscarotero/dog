---
date: '2016-12-09'
id: O92-291116-0001
page: 53948
number: 234
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 28 de novembro de 2016 pola que se dá publicidade á resolución
  de concesión das axudas a proxectos de formación Industria 4.0, cofinanciadas
  polo Fondo Social Europeo no marco do programa operativo FSE Galicia
  2014-2020.
range: Resolución
url: >-
  https://www.xunta.gal/dog/Publicados/2016/20161209/AnuncioO92-291116-0001_gl.html
---
<p>Mediante a Resolución do 26 de xullo de 2016, publicouse o acordo do Consello de Dirección do Instituto Galego de Promoción Económica que aprobou as bases reguladoras das axudas a proxectos de formación Industria 4.0, cofinanciadas polo Fondo Social Europeo no marco do programa operativo FSE Galicia 2014-2020 (DOG núm. 156, do 19 de agosto) e procedeuse a súa convocatoria en réxime de concorrencia competitiva para o ano 2016. </p>
    <p>As ditas bases establecen no seu artigo 10.6 que, con carácter xeral, non se enviarán notificacións individuais da resolución, substituíndose a notificación individual pola publicación no Diario Oficial de Galicia e na páxina web do Igape no enderezo www.tramita.igape.es, ao cal se remitirá desde o texto publicado no Diario Oficial de Galicia.</p>
    <p>Na súa virtude e de conformidade coas facultades que teño conferidas,</p>
    <h2>RESOLVO:</h2>
    <p>Primeiro. Anunciar a publicación do texto completo da resolución definitiva con data do 25 de novembro de 2016 de concesión das axudas do Igape a proxectos de formación Industria 4.0, cofinanciadas polo Fondo Social Europeo no marco do programa operativo FSE Galicia 2014-2020, no enderezo www.tramita.igape.es (punto “Consulta de resolucións definitivas” http://www.igape.es/gl/oficina-virtual/resolucions-definitivas).</p>
    <p>Esta liña de axudas está cofinanciada polo Fondo Social Europeo nun 80 %, no marco do programa operativo FSE Galicia 2014-2020 e, en particular: </p>
    <p>Obxectivo temático 8: promover a sustentabilidade e a calidade no emprego e favorecer a mobilidade laboral.</p>
    <p>Prioridade de investimento 8.5: fomentar a adaptación ao cambio dos traballadores, as empresas e os empresarios.</p>
    <p>Obxectivo específico 8.5.1: mellorar a adaptación da cualificación das persoas traballadoras ás necesidades do mercado laboral, para garantir o seu mantemento en emprego e permitir a súa progresión profesional.</p>
    <p>Categoría de intervención 106: adaptación ao cambio de traballadores, empresas e emprendedores.</p>
    <p>O que exixe o cumprimento da normativa aplicable a este fondo, en particular, o Regulamento (UE) nº 1303/2013, do Parlamento e do Consello, do 17 de decembro de 2013, e o Regulamento (UE) nº 1304/2013, do Parlamento Europeo e do Consello, do 17 de decembro de 2013, relativo ao Fondo Social Europeo e polo que se derroga o Regulamento (CE) nº 1081/2006, do Consello (DOUE L 347, do 20 de decembro de 2013), así como a súa normativa comunitaria, estatal e autonómica de desenvolvemento.</p>
    <p>A concesión desta axuda supón a aceptación do beneficiario a ser incluído na lista pública de operacións prevista no artigo 115.2 do Regulamento (UE) nº 1303/2013. Así mesmo, o beneficiario deberá cumprir os requisitos de publicación e comunicación en relación á publicidade do financiamento, de conformidade co previsto no anexo XII, punto 2.2 do dito Regulamento (UE) nº 1303/2013. </p>
    <p>Segundo. A resolución definitiva con data do 25 de novembro de 2016 esgota a vía administrativa e contra ela poderá interpoñerse recurso contencioso-administrativo ante os xulgados do contencioso-administrativo de Santiago de Compostela, no prazo de dous meses contados a partir do día seguinte ao da publicación desta resolución no Diario Oficial de Galicia. Non obstante, previamente poderá interpoñer un recurso de reposición ante a persoa titular da Dirección Xeral do Igape, dentro do prazo dun mes contado a partir do día seguinte ao da publicación desta resolución no Diario Oficial de Galicia.</p>
    <p>Santiago de Compostela, 28 de novembro de 2016</p>
    <footer><p>Javier Aguilera Navarro<br>Director xeral do Instituto Galego de Promoción Económica</p></footer>

