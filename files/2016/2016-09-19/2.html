---
date: '2016-09-19'
id: G0424-140916-0002
page: 43064
number: 178
agency: 'Consellería de Economía, Emprego e Industria'
section: I. Disposicións xerais.
title: >-
  DECRETO 125/2016, do 1 de setembro, polo que se modifica o Decreto 50/2012, do
  12 de xaneiro, polo que se crea a Axencia Galega de Innovación e se aproban os
  seus estatutos.
range: Decreto
url: >-
  https://www.xunta.gal/dog/Publicados/2016/20160919/AnuncioG0424-140916-0002_gl.html
---
<p>No ano 2012 aprobouse o Decreto 50/2012, do 12 de xaneiro, polo que se crea a Axencia Galega de Innovación e se aproban os seus estatutos.</p>
    <p>En virtude do Decreto 15/2014, do 6 de febreiro, modifícanse os estatutos da Axencia Galega de Innovación e a estrutura orgánica da Consellería de Economía e Industria, co cal a estrutura organizativa da Axencia queda dividida nas seguintes catro unidades orgánicas, dependentes directamente da Dirección da Axencia: </p>
    <p>a) Área de Xestión.</p>
    <p>b) Área de Programas.</p>
    <p>c) Área de Servizos.</p>
    <p>d) Área de Centros.</p>
    <p>As funcións correspondentes á Área de Programas están relacionadas co deseño e planificación estratéxica en materia de innovación e desenvolvemento tecnolóxico, así como a avaliación das convocatorias de axudas impulsadas pola Axencia no ámbito da I+D+i, polo que poden ser cualificadas como atribucións propias do persoal funcionario do corpo superior da Xunta de Galicia, segundo o disposto nos artigos 41 e 42 da Lei 2/2015, do 29 de abril, de emprego público de Galicia.</p>
    <p>Na súa virtude, por proposta do conselleiro de Economía, Emprego e Industria e logo de deliberación do Consello da Xunta de Galicia na súa reunión do día un de setembro de dous mil dezaseis,</p>
    <p>DISPOÑO:</p>
    <p>Artigo único. <em>Modificación dos estatutos da Axencia Galega de Innovación, aprobados polo Decreto 50/2012, do 12 de xaneiro</em></p>
    <p>Modifícase o primeiro parágrafo do artigo 22.1 dos estatutos da Axencia Galega de Innovación, que queda redactado como segue:</p>
    <p>«Correspóndelle á Área de Programas, con nivel orgánico de subdirección xeral, o deseño e planificación estratéxica en materia de innovación, investigación e desenvolvemento tecnolóxico, así como a avaliación das convocatorias de axudas impulsadas pola Axencia no ámbito da I+D+i, e terán as seguintes funcións:»</p>
    <p>Disposición derrogatoria única. <em>Derrogación normativa</em></p>
    <p>Quedan derrogadas cantas disposicións de igual ou inferior rango se opoñan ao establecido neste decreto.</p>
    <p>Disposición derradeira única. <em>Entrada en vigor</em></p>
    <p>O presente decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, un de setembro de dous mil dezaseis</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Francisco José Conde López <br>Conselleiro de Economía, Emprego e Industria</p>

