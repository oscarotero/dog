---
date: '2016-08-09'
id: G0244-280716-0006
page: 35379
number: 150
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  DECRETO 99/2016, do 21 de xullo, polo que se regula a concesión da distinción
  de comendador da gastronomía de Galicia.
range: Decreto
url: >-
  https://www.xunta.gal/dog/Publicados/2016/20160809/AnuncioG0244-280716-0006_gl.html
---
<p>Galicia é unha referencia gastronómica a nivel nacional e internacional. A calidade e variedade dos seus produtos, o respecto ás súas tradicións culinarias, a innovación constante e o traballo que día a día realizan os e as profesionais da cociña conformaron toda unha filosofía que fixo da gastronomía galega un importante motor da economía da nosa terra. </p>
    <p>Galicia conta cun importante número de festas gastronómicas que louvan as excelencias da nosa cociña e das cales un total de 51 foron declaradas oficialmente de interese turístico pola súa gran capacidade de atracción de visitantes. Por outra banda, un 25 % dos e das turistas que nos visitan cada ano anotan a gastronomía como a principal razón pola que elixen Galicia como destino turístico. </p>
    <p>Conscientes desta realidade, a Axencia Turismo de Galicia incluíu a enogastronomía na súa Estratexia de turismo para 2016, sinalándoa como un valor esencial para afrontar o reto de «posicionar Galicia como marca e como destino diferencial a nivel interno, nacional e internacional». A complementariedade do produto turístico enogastronómico co resto dos produtos turísticos galegos obriga a considerar toda actuación neste senso como unha prioridade da política turística.</p>
    <p>Dentro das liñas de traballo que se establecen para desenvolver esta Estratexia de turismo inclúese un programa específico para a promoción do turismo enogastronómico e de Galicia a través de prescritores/as de opinión. </p>
    <p>É neste eido de actuación no cal se enmarca a designación de persoas ou institucións de prestixio que poidan axudar a difundir e exportar a marca e o destino Galicia. Por todo o anterior, dado que a imaxe de Galicia non só se transmite a través de campañas xenéricas de promoción, faise necesaria a creación dunha figura que permita que persoas ou institucións relevantes no ámbito da gastronomía poidan converterse en comendadores da gastronomía de Galicia.</p>
    <p>Na súa virtude, por proposta conxunta do vicepresidente e conselleiro da Presidencia, Administracións Públicas e Xustiza, da conselleira do Medio Rural e da conselleira do Mar, logo da deliberación do Consello da Xunta de Galicia na súa reunión do día vinte e un de xullo de dous mil dezaseis,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>1. O obxecto do presente decreto é a regulación da concesión da distinción de comendador da gastronomía de Galicia.</p>
    <p>2. O obxectivo da distinción de comendador da gastronomía de Galicia é contribuír á promoción do turismo de Galicia a través da promoción dos produtos alimentarios e a gastronomía de Galicia no ámbito nacional e internacional, preservando e poñendo en valor o patrimonio dos produtos alimentarios de Galicia e fomentando os valores económicos, culturais e sociais da cultura gastronómica galega.</p>
    <p>Artigo 2. <em>Requisitos</em></p>
    <p>A distinción de comendador da gastronomía de Galicia poderá outorgarse á persoa, entidade, asociación ou colectivo que, no seo da Comunidade Autónoma de Galicia, contribúa dun xeito singular á dignificación, mellora e promoción dos produtos alimentarios e da gastronomía de Galicia.</p>
    <p>Artigo 3. <em>Modalidades</em></p>
    <p>Existirán dúas modalidades de comendador da gastronomía de Galicia, que se outorgarán anualmente:</p>
    <p>a) Individual, que se outorgará a persoas físicas ou xurídicas privadas.</p>
    <p>b) Institucional, que se outorgará a institucións ou entidades públicas.</p>
    <p>Artigo 4. <em>Compromisos do comendador da gastronomía de Galicia</em></p>
    <p>Os comendadores da gastronomía de Galicia comprométense a colaborar para:</p>
    <p>a) Difundir os valores propios da cultura dos sectores produtivos alimentarios galegos.</p>
    <p>b) Dar a coñecer os produtos alimentarios e a gastronomía de Galicia en restaurantes de referencia a nivel nacional e internacional.</p>
    <p>c) Facilitar o establecemento de novas canles de comercialización para os produtos alimentarios de Galicia.</p>
    <p>d) Achegar ás figuras relevantes no mundo da cociña o coñecemento da cultura enogastronómica galega.</p>
    <p>e) Potenciar e dar a coñecer os produtos galegos de calidade diferenciada.</p>
    <p>Artigo 5. <em>Candidaturas e concesión</em></p>
    <p>1. A distinción de comendador da gastronomía de Galicia será outorgada con carácter vitalicio por resolución da persoa titular da Dirección da Axencia Turismo de Galicia.</p>
    <p>2. A Axencia Turismo de Galicia realizará anualmente unha convocatoria en que se fixarán os prazos de presentación de candidaturas para as modalidades previstas no artigo 3 do decreto.</p>
    <p>3. As persoas, entidades, asociacións e institucións galegas vencelladas ao sector alimentario e gastronómico galego poderán presentar ante a Axencia Turismo de Galicia as candidaturas razoadas a comendador da gastronomía de Galicia, en nome propio ou de terceiros.</p>
    <p>Artigo 6. <em>Presentación de candidaturas</em></p>
    <p>Coa presentación de candidaturas deberá achegarse a seguinte documentación:</p>
    <p>1. Identificación da candidatura: nome da persoa ou entidade a que se refire, enderezo, NIF, teléfono e persoa de contacto. </p>
    <p>No caso de que se propoña a candidatura dun/dunha terceiro/a, nome da persoa ou entidade propoñente, NIF e teléfono e correo electrónico.</p>
    <p>2. Memoria explicativa da candidatura proposta.</p>
    <p>3. Poderán xuntarse tamén, se se considera oportuno, apoios á candidatura proposta e, en xeral, cantos datos ou información se consideren axeitados para fortalecer a proposta.</p>
    <p>Artigo 7. <em>Emenda de candidaturas</em></p>
    <p>1. Se as candidaturas non se acompañan da documentación necesaria contida no artigo anterior, requirirase aos/ás propoñentes que as emenden no prazo de dez días, con indicación de que, se así non o fixeren, se terán por desistidos/as da súa petición, logo de resolución ditada nos termos previstos na normativa reguladora do procedemento administrativo común. </p>
    <p>2. En todo caso, a documentación presentada non será devolta.</p>
    <p>Artigo 8. <em>Xurado</em></p>
    <p>1. As candidaturas admitidas serán avaliadas por un xurado coa seguinte composición:</p>
    <p>Presidente/a: a persoa titular da Dirección da Axencia Turismo de Galicia.</p>
    <p>Secretario/a: un/unha funcionario/a da Axencia Turismo de Galicia.</p>
    <p>Un/unha vogal en representación da consellería con competencias en materia de pesca e acuicultura. </p>
    <p>Un/unha vogal en representación da consellería con competencias en materia de agricultura.</p>
    <p>Un/unha vogal en representación da Academia Galega de Gastronomía.</p>
    <p>Un/unha vogal en representación de Galicia Calidade.</p>
    <p>Un/unha vogal en representación da Axencia Turismo de Galicia.</p>
    <p>Un/unha vogal en representación dos consellos reguladores dos produtos alimentarios galegos de calidade.</p>
    <p>2. Os membros do xurado poderán ser substituídos polos membros suplentes que se designen.</p>
    <p>3. O voto deberá emitirse persoalmente por cada un dos membros do xurado durante as xuntanzas formais que este celebre. En caso de empate, decidirá o voto do/a presidente/a.</p>
    <p>4. Das reunións do xurado deixarase constancia en acta, de conformidade co disposto na Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>5. As candidaturas que obteñan a maioría dos votos do xurado para cada unha das modalidades serán comunicadas á Axencia Turismo de Galicia para o seu nomeamento como comendador da gastronomía de Galicia.</p>
    <p>Artigo 9. <em>Acreditación</em></p>
    <p>1. Para acreditar o outorgamento da distinción expedirase un diploma acreditativo do seu nomeamento, no cal se fará constar o recoñecemento expreso da sociedade galega á súa dedicación na defensa e promoción da gastronomía da nosa terra.</p>
    <p>2. Esta distinción terá carácter exclusivamente honorífico, sen que da súa posesión derive dereito administrativo ou económico ningún.</p>
    <p>3. Os comendadores da gastronomía de Galicia participarán nun lugar preferente nos actos de exaltación e promoción dos produtos alimentarios de Galicia organizados polas consellerías competentes en materia do medio rural e do mar, así como pola Axencia Turismo de Galicia.</p>
    <p>Así mesmo, poderán ser consultados pola Administración nos ámbitos turístico, económico, cultural e social da cultura gastronómica galega.</p>
    <p>Artigo 10. <em>Acto de entrega</em></p>
    <p>Acordada a concesión, a persoa titular da Presidencia da Xunta de Galicia entregará o diploma nun acto solemne.</p>
    <p>Artigo 11. <em>Revogación da distinción</em></p>
    <p>As distincións concedidas poden quedar sen efecto por resolución da persoa titular da Dirección da Axencia Turismo de Galicia cando, de forma motivada e por causa sobrevida, así se xustifique por razóns que poidan supoñer un desprestixio das funcións encomendadas.</p>
    <p>Disposición derradeira primeira. <em>Habilitación normativa</em></p>
    <p>Facúltase a persoa titular da Dirección da Axencia Turismo de Galicia para ditar cantas resolucións sexan precisas para a execución do disposto neste decreto.</p>
    <p>Disposición derradeira segunda. <em>Entrada en vigor</em></p>
    <p>O presente decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, vinte e un de xullo de dous mil dezaseis</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

