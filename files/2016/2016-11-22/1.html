---
date: '2016-11-22'
id: G0424-151116-0007
page: 52064
number: 223
agency: 'Consellería de Economía, Emprego e Industria'
section: III. Outras disposicións.
title: >-
  RESOLUCIÓN do 10 de novembro de 2016, da Secretaría Xeral de Emprego, pola que
  se dispón a inscrición no rexistro e a publicación no Diario Oficial de
  Galicia do acordo da Dirección Xeral da Función Pública e das organizacións
  sindicais CIG, CC.OO., CSIF e UGT, para o recoñecemento do tempo do servizo
  militar para o cómputo dos trienios do persoal laboral do V convenio colectivo
  da Xunta de Galicia.
range: Resolución
url: >-
  https://www.xunta.gal/dog/Publicados/2016/20161122/AnuncioG0424-151116-0007_gl.html
---
<p>Con data do 19 de xullo de 2016, os representantes da Administración da Xunta de Galicia e os representantes das organizacións sindicais CIG, CC.OO., CSIF e UGT asinaron o acordo para o recoñecemento do tempo do servizo militar para o cómputo dos trienios do persoal laboral do V convenio colectivo da Xunta de Galicia.</p>
    <p>A Secretaría Xeral de Emprego</p>
    <h2>ACORDA:</h2>
    <p>Primeiro. Ordenar o seu rexistro e depósito no Rexistro de Convenios e Acordos Colectivos de Traballo da Comunidade Autónoma de Galicia, creado mediante Orde do 29 de outubro de 2010.</p>
    <p>Segundo. Dispoñer a súa publicación no Diario Oficial de Galicia.</p>
    <p>Santiago de Compostela, 10 de novembro de 2016</p>
    <footer><p>Covadonga Toca Carús<br>Secretaria xeral de Emprego</p></footer>
    <p>Acordo da Dirección Xeral da Función Pública e das organizacións sindicais CIG, CC.OO., CSIF e UGT para o recoñecemento do tempo do servizo militar para o cómputo dos trienios do persoal laboral do V convenio colectivo da Xunta de Galicia.</p>
    <p>O artigo 26 do V convenio colectivo do persoal laboral da Xunta de Galicia establece:</p>
    <p>«Para o cómputo de trienios..., teranse en conta os servizos prestados durante o tempo de duración do servizo militar ou equivalente».</p>
    <p>O Tribunal Supremo non ten emitido un pronunciamento xudicial sobre o fondo do asunto xa que nos recursos de casación interpostos se vén utilizando a sentenza de contraste STSXG do 16 de xuño de 2001, que é a única sentenza firme desfavorable ao recoñecemento dos trienios de que se dispón.</p>
    <p>Analizado polo miúdo o contido das sentenzas ditadas pódese concluír que na práctica totalidade delas se recoñece ao persoal laboral da Xunta de Galicia o dereito a que se contabilice, para os efectos de antigüidade, o período en que os demandantes realizaron o servizo militar para o cómputo dos trienios. </p>
    <p>En vista do anterior, coa finalidade de evitar a presentación de máis demandas dos traballadores e para unha solución dos conflitos vixentes,</p>
    <p>As partes acordan:</p>
    <p>Primeiro. Recoñecer, para o persoal laboral do V convenio colectivo do persoal laboral da Xunta de Galicia, segundo a interpretación literal do seu artigo 26, os servizos prestados durante o tempo de duración do servizo militar ou equivalente para o cómputo dos trienios.</p>
    <p>Segundo. O dito recoñecemento terá efectos económicos desde a reclamación administrativa previa desestimada pola administración para aqueles traballadores que non o teñan recoñecido xudicialmente mediante sentenza definitiva e firme, e que o soliciten expresamente.</p>
    <p>Terceiro. As novas solicitudes resolveranse aplicando o criterio da literalidade da norma citada con efectos desde a data da súa solicitude.</p>
    <p>Cuarto. A sinatura do presente documento non implica para as organizacións sindicais asinantes a renuncia ás demais reivindicacións que poidan formularse ante a Xunta de Galicia.</p>
    <p>Quinto. Autorízase o persoal que determine a Dirección Xeral da Función Pública para a tramitación, rexistro e publicación do presente documento.</p>

