---
date: '2016-03-04'
id: CA01-030316-0001
page: 8259
number: 44
agency: Consellería de Facenda
section: I. Disposicións xerais.
title: >-
  ORDE do 3 de marzo de 2016 pola que se aproban os modelos oficiais de
  declaracións que deben formular os altos cargos incluídos no ámbito de
  aplicación da Lei 1/2016, do 18 de xaneiro, de transparencia e bo goberno.
range: Orde
url: >-
  https://www.xunta.gal/dog/Publicados/2016/20160304/AnuncioCA01-030316-0001_gl.html
---
<p>Con data 7 de marzo de 2016, entra en vigor a Lei 1/2016, do 18 de xaneiro, de transparencia e bo goberno (DOG nº 30, do 15 de febreiro), que modifica o ámbito de aplicación da lei, potencia o control sobre os eventuais conflitos de intereses que poidan xurdir no exercicio do cargo e tras o cesamento, o control da actividade das persoas que ocupan altos cargos e aumenta os datos que se deben publicar.</p>
    <p>Así, a partir da entrada en vigor da referida lei, todas as persoas que pasen a ocupar altos cargos deben facer pública a información da súa situación patrimonial. A declaración de actividades debe incluír as actividades realizadas pola persoa que pase a ocupar o alto cargo durante os dous anos anteriores, os datos que se deben incluír na declaración de bens patrimoniais tamén se modifican e establécese tamén a obriga de publicar as resolucións de autorización do exercicio de actividade privada logo do cesamento dos altos cargos. </p>
    <p>Isto obriga a aprobar novos modelos oficiais de declaracións que deben formular os altos cargos incluídos no ámbito de aplicación da Lei 1/2016, do 18 de xaneiro, de transparencia e bo goberno, axustados ás obrigas derivadas dela. </p>
    <p>A Lei 1/2016, do 18 de xaneiro, de transparencia e bo goberno, establece na disposición derradeira cuarta a habilitación ás persoas titulares das consellerías competentes por razón da materia para ditaren cantas outras disposicións sexan necesarias para o desenvolvemento e a aplicación do establecido nesta lei.</p>
    <p>Pola súa banda, o Decreto 205/2008, do 4 de setembro, polo que se regulan os rexistros de actividades e de bens patrimoniais de altos cargos da Xunta de Galicia, dispón no seu artigo 17 que as declaracións de actividades e de bens patrimoniais se cubrirán nos modelos aprobados pola consellería competente en materia de incompatibilidades de altos cargos.</p>
    <p>Ao abeiro da anterior habilitación, a presente orde ten por obxecto aprobar os modelos oficiais en que se deberán formular as declaracións por parte dos altos cargos incluídos no ámbito de aplicación da Lei 1/2016, do 18 de xaneiro, de transparencia e bo goberno.</p>
    <p>Tamén se publica un modelo de declaración previa á toma de posesión das reguladas no artigo 4 do Decreto 205/2008, cunha función orientativa e que comprende o contido mínimo previsto para esa declaración. Este modelo non ten carácter obrigatorio en canto á forma, ben que abrangue o contido mínimo previsto para tal declaración, nos termos establecidos no mencionado artigo 4.</p>
    <p>Os modelos que se aproban nesta orde estarán accesibles no enderezo web desta consellería para facilitarlles aos destinatarios o cumprimento do trámite legalmente previsto.</p>
    <p>Na súa virtude, facendo uso das facultades que me confire o artigo 38 da Lei 1/1983, do 22 de febreiro, de normas reguladoras da Xunta e da súa Presidencia, na disposición derradeira cuarta da Lei 1/2016, do 18 de xaneiro, de transparencia e bo goberno, e demais disposicións de xeral aplicación,</p>
    <h2>DISPOÑO:</h2>
    <p>Único. Apróbanse os modelos das declaracións e comunicacións a que se refire Lei 1/2016, do 18 de xaneiro, de transparencia e bo goberno, que son os seguintes:</p>
    <p>Anexo I</p>
    <p>Modelo de declaración previa á toma de posesión</p>
    <p>Anexo II</p>
    <p>Declaración de actividades do alto cargo</p>
    <p>Anexo III</p>
    <p>Declaración de bens patrimoniais</p>
    <p>Anexo IV</p>
    <p>Contido da declaración de bens patrimoniais para a súa publicación no Diario Oficial de Galicia</p>
    <p>Anexo V</p>
    <p>Declaración de actividades ao cesamento</p>
    <p>Disposición derrogatoria única</p>
    <p>Queda derrogada a Orde do 12 de maio de 2009 pola que se aproban os modelos oficiais de declaración de actividades e declaración de bens patrimoniais que deben formular os altos cargos da Administración autonómica e cantas disposicións se opoñan ao establecido na presente orde.</p>
    <p>Disposición derradeira única</p>
    <p>Esta orde entrará en vigor o 7 de marzo de 2016. </p>
    <p>Santiago de Compostela, 3 de marzo de 2016</p>
    <footer><p>Valeriano Martínez García<br>Conselleiro de Facenda</p></footer>

