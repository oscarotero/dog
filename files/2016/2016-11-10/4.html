---
date: '2016-11-10'
id: G0422-071116-0001
page: 49951
number: 214
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 7 de novembro de 2016 pola que se modifica a Orde do 27 de xuño de
  2016 pola que se establecen as bases reguladoras e a convocatoria para os anos
  2016 e 2017, das axudas a investimentos non produtivos vinculados á
  realización de obxectivos agroambientais e climáticos en concellos incluídos
  na Rede Natura 2000, cofinanciadas co Fondo Europeo Agrícola de
  Desenvolvemento Rural (Feader) no marco do Programa de desenvolvemento rural
  (PDR) de Galicia 2014-2020.
range: Orde
url: >-
  https://www.xunta.gal/dog/Publicados/2016/20161110/AnuncioG0422-071116-0001_gl.html
---
<p>O día 8 de xullo de 2016 publicouse no <em>Diario Oficial de Galicia</em> a Orde do 27 de xullo de 2016 pola que se establecen as bases reguladoras e a convocatoria para os anos 2016 e 2017, das axudas a investimentos non produtivos vinculados á realización de obxectivos agroambientais e climáticos en concellos incluídos na Rede Natura 2000, cofinanciadas co Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020.</p>
    <p>No seu artigo 1 disponse que a orde ten por obxecto regular as bases do réxime de axudas dirixidas a restaurar, preservar, así como a mellorar a biodiversidade nas zonas Natura 2000, os sistemas agrarios de alto valor natural, así como a mellorar o estado da paisaxe galega dentro dos espazos protexidos ou nas súas áreas de influencia socioeconómica, por medio de proxectos que contribúan á mellora da paisaxe rural tradicional e dos seus elementos representativos e para o mantemento das condicións ambientais necesarias dirixidas á conservación ou recuperación de especies relacionadas co medio agrario e cos seus hábitats. Incluiranse axudas destinadas a investimentos non produtivos necesarios para acadar obxectivos ambientais, é dicir, investimentos que non dean lugar a un aumento significativo do valor ou da rendibilidade das explotacións agrícolas, senón que contribúan á mellora do carácter de utilidade pública das zonas Rede Natura 2000.</p>
    <p>O artigo 20 establece que a notificación e o remate das accións (total ou parcial) e a solicitude de pagamento das axudas se deberán xustificar con data límite do 15 de novembro de 2016, para a anualidade do ano 2016 e do 15 de xuño de 2017, para a anualidade de 2017. Así mesmo, a orde recolle que estes prazos serán, en todo caso, improrrogables.</p>
    <p>O elevado número de solicitudes presentadas, a necesidade de efectuar un gran número de requirimentos para completar a documentación presentada coa solicitude ou emenda de erros; ademais da obriga de efectuar unha inspección sobre o terreo para comprobar a realidade e viabilidade do solicitado, previa á proposta de resolución de concesión das axudas, xeraron unha demora na resolución da convocatoria que dificulta o cumprimento polos beneficiarios dos prazos establecidos na orde para a execución e xustificación das axudas. </p>
    <p>Esta situación provoca a necesidade de establecer novos prazos de execución e xustificación destas.</p>
    <p>En virtude do exposto, e no uso das facultades que teño conferidas pola Lei 1/1983, do 22 de febreiro, de normas reguladoras da Xunta e da súa Presidencia, </p>
    <h2>DISPOÑO: </h2>
    <p>Artigo único. Modificación do artigo 20.7 da Orde do 27 de xuño de 2016 pola que se establecen as bases reguladoras e a convocatoria para os anos 2016 e 2017, das axudas a investimentos non produtivos vinculados á realización de obxectivos agroambientais e climáticos en concellos incluídos na Rede Natura 2000, cofinanciadas co Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, nos seguintes termos: </p>
    <p>Modificase o artigo 20.7 que queda redactado como segue: «A notificación e o remate das accións (total ou parcial) e a solicitude de pagamento das axudas deberán xustificarse con data límite do 12 de decembro para a anualidade do ano 2016, e do 15 de xuño de 2017 para a anualidade do ano 2017. Para estes efectos, considérase gasto realizado o que foi efectivamente aboado con anterioridade á finalización do período de xustificación». </p>
    <p>Disposición derradeira única</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia. </em></p>
    <p>Santiago de Compostela, 7 de novembro de 2016</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

