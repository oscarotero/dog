---
date: '2016-08-30'
id: G0422-190816-0004
page: 38395
number: 163
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 18 de xullo de 2016 de aprobación definitiva da modificación puntual
  número 2 do Plan xeral de ordenación municipal do Concello de Miño.
range: Orde
url: >-
  https://www.xunta.gal/dog/Publicados/2016/20160830/AnuncioG0422-190816-0004_gl.html
---
<p>O Concello de Miño remite a modificación puntual referida en solicitude da súa aprobación definitiva, conforme o disposto no artigo 85.7 da Lei 9/2002, de ordenación urbanística e protección do medio rural de Galicia (LOUG), posibilidade permitida pola disposición transitoria 2ª.1 da vixente Lei 2/2016, do solo de Galicia (LSG).</p>
    <p>Analizada a documentación achegada polo Concello de Miño, subscrita polo arquitecto municipal Ignacio Pedrosa e a secretaria municipal Alejandra Rodríguez, con datas do 12.11.2014 e do 30.1.2015; co cumprimento do informe da Secretaría Xeral de Ordenación do Territorio e Urbanismo do 7.1.2015; e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Miño dispón na actualidade dun PXOM aprobado definitivamente o 8.8.2002, ao abeiro da Lei 1/1997, do 24 de marzo, do solo de Galicia.</p>
    <p>2. A Secretaría Xeral de Calidade e Avaliación Ambiental decidiu o 21.10.2014 non someter esta modificación ao procedemento de avaliación ambiental estratéxica, tras as consultas de Augas de Galicia (8.10.2014), do Instituto de Estudos do Territorio (9.10.2014) e da Consellería de Medio Rural e do Mar (6.10.2014).</p>
    <p>3. Constan informes do arquitecto municipal do 14.11.2014, favorable en canto aos requisitos legais exixidos; e da secretaria municipal do 17.11.2014, favorable (artigo 85.1 da LOUG) e do 12.5.2016, favorable á aprobación provisional.</p>
    <p>4. A Secretaría Xeral de Ordenación do Territorio e Urbanismo emitiu un informe previo á aprobación inicial (artigo 85.1 da LOUG) o 7.1.2015.</p>
    <p>5. O Concello Pleno aprobou inicialmente a modificación o 31.3.2015. Foi sometida a información pública polo prazo de dous meses (La Voz de Galicia e El Ideal Gallego do 12.8.2015 e DOG da mesma data). Non foron presentadas alegacións conforme o certificado do 21.10.2015. Dada audiencia aos concellos lindantes, consta certificado da secretaría municipal do 18.5.2016 sobre as contestacións deles.</p>
    <p>6. A modificación foi aprobada provisionalmente polo Concello Pleno do 24.11.2015.</p>
    <p>7. Tras a solicitude de aprobación definitiva, requiriuse a emenda das deficiencias observadas no expediente. O concello achegou documentación o 26.5.2016.</p>
    <p>II. Obxecto e descrición do proxecto.</p>
    <p>Os obxectivos da modificación son incorporar condicións regradas para resolver cuestións que no actual texto do PXOM non teñen regulación e adaptar o PXOM a determinadas limitacións impostas desde a lexislación sectorial e urbanística.</p>
    <p>As modificacións propostas afectan os artigos 63, superficie de teito edificable; 69, sotos; 77, valados de parcela; 98, condicións de carácter xeral; e 147, categorías de uso agrícola, da normativa do PXOM.</p>
    <p>III. Análise e consideracións.</p>
    <p>1. A adaptación do planeamento á normativa urbanística ou sectorial é razón de interese público para xustificar a modificación, para os efectos do artigo 94.1 da LOUG.</p>
    <p>2. A proposta para a modificación dos artigos da normativa municipal afectados, dá completo cumprimento ás observacións formuladas no informe da Secretaría Xeral de Ordenación do Territorio e Urbanismo do 7.1.2015, previo á aprobación inicial.</p>
    <p>3. A nova Lei 2/2016, do 10 de febreiro, do solo de Galicia, establece, na súa disposición transitoria 2ª.1, que os plans aprobados provisionalmente á súa entrada en vigor poderán continuar a súa tramitación a teor do disposto na LOUG, do que resulta que é posible resolver sobre a aprobación definitiva da modificación proposta sen se adaptar á nova lei unha vez entrada en vigor esta.</p>
    <p>4. Porén, respecto do solo rústico, a modificación proposta devén parcialmente inaplicable por non adecuarse ao artigo 39.d) da LSG, que limita a ocupación dos invernadoiros a un 60 % da superficie da parcela, precepto legal vixente a ter en conta por mor da disposición transitoria 1ª.2.d) da LSG.</p>
    <p>A competencia para resolver sobre a aprobación definitiva do planeamento xeral corresponde á conselleira de Medio Ambiente e Ordenación do Territorio, de conformidade co disposto nos artigos 89 e 93.4 LOUG e o artigo 3.a), en relación coa disposición transitoria segunda do Decreto 129/2015, do 8 de outubro, polo que se establece a estrutura orgánica das consellerías da Xunta de Galicia.</p>
    <p>IV. Resolución.</p>
    <p>En consecuencia, e de conformidade co artigo 85.7.a) da LOUG,</p>
    <p>RESOLVO:</p>
    <p>1º. Aprobar definitivamente a modificación puntual nº 2 do Plan xeral de ordenación municipal de Miño agás a modificación prevista para artigo 147 da normativa, que se deberá axustar aos termos sinalados no punto III.4 anterior.</p>
    <p>2º. Contra esta orde cabe interpoñer recurso contencioso-administrativo perante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>3º. De conformidade co disposto polos artigos 92 da Lei 9/2002, e 70 da Lei 7/1985, do 2 de abril, reguladora das bases de réxime local, o Concello deberá publicar no Boletín Oficial da provincia a normativa e ordenanzas do plan aprobado definitivamente.</p>
    <p>4º. Notifíquese esta orde ao Concello e publíquese no Diario Oficial de Galicia.</p>
    <p>Santiago de Compostela, 18 de xullo de 2016</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

