---
date: '2016-03-23'
id: G0244-180316-0002
page: 10638
number: 57
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 16 de marzo de 2016, da Secretaría Xeral para o Deporte, pola
  que se modifica a convocatoria contida na Resolución do 5 de novembro de 2015
  pola que se convocan subvencións, en réxime de concorrencia non competitiva, a
  clubs deportivos, sociedades anónimas deportivas e agrupacións deportivas
  escolares de Galicia, para o desenvolvemento de actividades deportivas.
range: Resolución
url: >-
  https://www.xunta.gal/dog/Publicados/2016/20160323/AnuncioG0244-180316-0002_gl.html
---
<p>A convocatoria contida na Resolución da Secretaría Xeral para o Deporte, do 5 de novembro de 2015, pola que se convocan subvencións, en réxime de concorrencia non competitiva, a clubs deportivos, sociedades anónimas deportivas e agrupacións deportivas escolares de Galicia, para o desenvolvemento de actividades deportivas (DOG núm. 217, do 13 de novembro), establece no seu artigo 5.1 o importe máximo do crédito destinado a atender este procedemento subvencional.</p>
    <p>Debido a necesidades de axuste orzamentario da Secretaría Xeral para o Deporte derivadas da estimación de recursos de reposición interpostos por entidades deportivas solicitantes en convocatorias anteriores, é necesario proceder á minoración dos créditos establecidos inicialmente.</p>
    <p>Na súa virtude, esta secretaría xeral</p>
    <h2>RESOLVE:</h2>
    <p>Modificar a convocatoria e redactar o seu artigo 5.1, contida na Resolución da Secretaría Xeral para o Deporte, do 5 de novembro de 2015, pola que se convocan subvencións, en réxime de concorrencia non competitiva, a clubs deportivos, sociedades anónimas deportivas e agrupacións deportivas escolares de Galicia, para o desenvolvemento de actividades deportivas, do seguinte xeito:</p>
    <p>«5.1. A concesión de subvencións reguladas nesta resolución será atendida con cargo á aplicación orzamentaria 04.40.441A.481.0 do exercicio orzamentario do ano 2016, ata un importe máximo de 1.970.000,00 € (un millón novecentos setenta mil euros). Este importe poderá ser ampliado no caso de existencia de crédito na aplicación orzamentaria no momento da resolución segundo o disposto no artigo 31 da Lei 9/2007, de subvencións de Galicia. </p>
    <p>A contía referida distribuirase do seguinte xeito:</p>
    <p>a) A clubs deportivos e sociedades anónimas deportivas, 1.850.000,00 € (un millón oitocentos cincuenta mil euros); a axuda máxima por beneficiario establecerase en 29.999,00 €.</p>
    <p>b) Ás agrupacións deportivas escolares, 120.000 € (cento vinte mil euros); a axuda máxima por beneficiario establecerase en 15.000 euros».</p>
    <p>Esta resolución entrará en vigor o mesmo día da súa publicación no <em>Diario Oficial de Galicia.</em></p>
    <p>Santiago de Compostela, 16 de marzo de 2016</p>
    <footer><p>José Ramón Lete Lasa<br>Secretario xeral para o Deporte</p></footer>

