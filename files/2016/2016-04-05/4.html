---
date: '2016-04-05'
id: G0424-310316-1
page: 12043
number: 64
agency: 'Consellería de Economía, Emprego e Industria'
section: III. Outras disposicións.
title: >-
  EXTRACTO da Orde do 11 de febreiro de 2016 pola que se establecen as bases
  reguladoras de subvencións ás entidades asociativas, ás oficinas locais e a
  outras entidades colaboradoras da Rede Eusumo para o fomento do cooperativismo
  e da economía social, e se convocan para o ano 2016.
range: Orde
url: >-
  https://www.xunta.gal/dog/Publicados/2016/20160405/AnuncioG0424-310316-1_gl.html
---
<p>BDNS (identif.): 301699.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na base de datos nacional de subvencións (http://www.pap.minhap.gob.es/bdnstrans).</p>
    <p>Primeiro. <em>Entidades beneficiarias</em></p>
    <p>As asociacións de cooperativas e de sociedades laborais para as actuacións previstas no programa I; os concellos de Galicia, a través dos órganos dunha área metropolitana, dunha mancomunidade de municipios, dun consorcio local ou dunha agrupación dun mínimo de catro concellos que pertenzan a unha mesma zona, nos termos e para as actuacións previstas no programa II, e as fundacións e asociacións, as cámaras de comercio, as organizacións profesionais, empresariais e sindicais e outras entidades sen ánimo de lucro, sinaladas nas alíneas d), f) e g) do número 1 do artigo 5 do Decreto 225/2012, do 15 de novembro, polo que se crea a Rede Eusumo para o fomento do cooperativismo e da economía social e se regula o seu funcionamento, que teñan formalizada a súa adhesión a esta rede por medio de convenio de colaboración, asinado con anterioridade á publicación desta orde, para as actuacións e nos termos previstos no programa III.</p>
    <p>Segundo. <em>Obxecto e finalidade</em></p>
    <p>Realizar actividades de impulso e fomento do cooperativismo e da economía social, a través dos seguintes programas de axudas:</p>
    <p>Fomento e consolidación das asociacións de cooperativas e de sociedades laborais (programa I), oficinas locais de fomento cooperativo e da economía social (programa II) e apoio ás entidades sen ánimo de lucro para a realización de actividades no marco da Rede Eusumo para o fomento do cooperativismo e da economía social (programa III).</p>
    <p>Terceiro. <em>Bases reguladoras</em></p>
    <p>Orde do 11 de febreiro de 2016 pola que se establecen as bases reguladoras de subvencións ás entidades asociativas, ás oficinas locais e a outras entidades colaboradoras da Rede Eusumo para o fomento do cooperativismo e da economía social, e se convocan para o ano 2016 (http://www.traballo.xunta.es).</p>
    <p>Cuarto. <em>Contía</em></p>
    <p>O orzamento total ascende a un millón douscentos corenta e cinco mil euros (1.245.000,00 euros) e a distribución inicial de créditos por programas é a seguinte: programa I, 655.000,00 euros; programa II, 520.000,00 euros, e programa III, 70.000,00 euros.</p>
    <p>Quinto. <em>Prazo de presentación de solicitudes</em></p>
    <p>O prazo xeral para a presentación das solicitudes de axuda é un mes contado a partir do día seguinte ao da publicación da convocatoria no <em>Diario Oficial de Galicia</em>.</p>
    <p>Sexto. <em>Outros datos</em></p>
    <p>Para os programas I e II, unha vez acreditada a aceptación da subvención e logo de solicitude, poderase facer efectivo en concepto de pagamento anticipado ata un 80 % do importe da subvención.</p>
    <p>Santiago de Compostela, 11 de febreiro de 2016</p>
    <footer><p>Francisco José Conde López<br>Conselleiro de Economía, Emprego e Industria</p></footer>

