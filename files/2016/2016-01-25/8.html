---
date: '2016-01-25'
id: G0003-190116-0001
page: 2709
number: 15
agency: Servizo Galego de Saúde
section: III. Outras disposicións.
title: >-
  RESOLUCIÓN do 19 de xaneiro de 2016 pola que se dá publicidade da encomenda de
  xestión á Fundación Semana Verde de Galicia, ordenada pola Resolución da
  Consellería de Sanidade do 18 de xaneiro de 2016, para a posta á disposición
  dos espazos precisos e os traballos de apoio para a organización das probas
  selectivas correspondentes ás categorías de médico/a de familia e
  enfermeiro/a.
range: Resolución
url: >-
  https://www.xunta.gal/dog/Publicados/2016/20160125/AnuncioG0003-190116-0001_gl.html
---
<p>En cumprimento dos artigos 9.3 e 8.4 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, dáse publicidade á encomenda de xestión á Fundación Semana Verde de Galicia, ordenada pola Resolución do conselleiro de Sanidade, do 18 de xaneiro de 2016, coas seguintes características:</p>
    <p>1. A actividade obxecto da encomenda é realizar os traballos de apoio para a realización das probas selectivas correspondentes ás categorías de médico/a de familia e enfermeiro/a do Servizo Galego de Saúde, que terán lugar o 23 de xaneiro de 2016, en quenda de mañá e tarde, de conformidade cos requirimentos técnicos que se detallan na correspondente resolución, relativos ás obrigas da entidade encomendante, ás directrices de execución e ao cronograma das actividades que se van desenvolver.</p>
    <p>2. A Fundación Semana Verde de Galicia é unha fundación do sector público autonómico, de acordo co artigo 113 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, na medida en que o seu patrimonio fundacional, con carácter de permanencia, está formado en máis dun 50 % por bens e dereitos achegados ou cedidos pola Xunta de Galicia. De acordo co artigo 47 da citada Lei 16/2010, ten a consideración de medio propio e servizo técnico da Xunta de Galicia.</p>
    <p>3. As probas selectivas a que se refiren as actividades encomendadas realizaranse o 23 de xaneiro de 2016.</p>
    <p>Santiago de Compostela, 19 de xaneiro de 2016</p>
    <footer><p>Antonio Fernández-Campa García-Bernardo<br>Xerente do Servizo Galego de Saúde</p></footer>

