---
date: '2016-09-08'
id: G0164-020916-0001
page: 39436
number: 171
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 11 de agosto de 2016 pola que se modifica a Orde do 23 de maio de 2016
  pola que se convoca o Plan de mellora de bibliotecas escolares en centros non
  universitarios sostidos con fondos públicos para o curso 2016/17, e se procede
  á ampliación da dotación orzamentaria.
range: Orde
url: >-
  https://www.xunta.gal/dog/Publicados/2016/20160908/AnuncioG0164-020916-0001_gl.html
---
<p>Mediante a Orde do 23 de maio de 2016 (<em>Diario Oficial de Galicia</em> do 8 de xuño), a Consellería de Cultura, Educación e Ordenación Universitaria convocou o Plan de mellora de bibliotecas escolares en centros non universitarios sostidos con fondos públicos para o curso 2016/17. </p>
    <p>Detectado un erro no artigo 10 relativo á certificación, procédese á súa corrección. </p>
    <p>Así mesmo, o artigo 2, punto 1 alínea a) da devandita orde, que establece as contías e as aplicacións dos orzamentos da Consellería de Cultura, Educación e Ordenación Universitaria para o ano 2016 destinadas aos centros públicos, por un importe global de 542.500 €, recolle a posibilidade de ampliación destas contías, en función da dispoñibilidade orzamentaria, previamente á resolución definitiva da convocatoria. </p>
    <p>Como consecuencia da existencia de crédito adecuado para poder ampliar o orzamento inicial e á vista das necesidades valoradas, o conselleiro de Cultura, Educación e Ordenación Universitaria, </p>
    <h2>DISPÓN:</h2>
    <p>Artigo 1. <em>Modificación da Orde do 23 de maio de 2016 pola que se convoca o Plan de mellora de bibliotecas escolares en centros non universitarios sostidos con fondos públicos para o curso 2016/17</em></p>
    <p>O artigo 10 da Orde do 23 de maio de 2016 pola que se convoca o Plan de mellora de bibliotecas escolares en centros non universitarios sostidos con fondos públicos para o curso 2016/17, queda redactado da seguinte maneira:</p>
    <p>«A participación do profesorado implicado neste programa de innovación educativa, en calidade de responsable da biblioteca escolar, con funcións de coordinación do equipo de apoio á biblioteca, e pola especial dedicación que require, recibirá unha certificación de innovación, equivalente a 30 horas de formación do profesorado por ano académico, ao abeiro do artigo 37 da Orde do 14 de maio de 2013, pola que se regula a convocatoria, o recoñecemento, a certificación e o rexistro das actividades de formación permanente do profesorado de Galicia».</p>
    <p>Artigo 2. <em>Ampliación de crédito</em></p>
    <p>Increméntase o orzamento para o Plan de mellora de bibliotecas escolares en centros públicos non universitarios de titularidade da Consellería de Cultura, Educación e Ordenación Universitaria para o curso 2016/17, por un importe de 560.000 € na aplicación 10.60.423A.628.1, destinada á adquisición de fondos documentais en distinto soporte, e por un importe de 50.000 € na aplicación 10.60.423A.625.1, destinada á adquisición de mobiliario e outros equipamentos, de acordo co establecido no artigo 2, punto 1 da Orde do 23 de maio de 2016 (<em>Diario Oficial de Galicia</em> do 8 de xuño). Desta forma, o importe global destinado a este programa para o curso 2016/17, no punto de centros de titularidade pública, é de 1.152.500 €. </p>
    <p>Artigo 3. <em>Prazo de presentación de solicitudes</em></p>
    <p>Esta modificación non afecta o prazo que se establece para a presentación de solicitudes na Orde do 23 de maio de 2016 pola que se convoca o Plan de mellora de bibliotecas escolares en centros non universitarios sostidos con fondos públicos para o curso 2016/17. </p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>. </p>
    <p>Santiago de Compostela, 11 de agosto de 2016</p>
    <footer><p>Román Rodríguez González<br>Conselleiro de Cultura, Educación e Ordenación Universitaria</p></footer>

