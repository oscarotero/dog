---
date: '2016-07-20'
id: CA01-140716-0001
page: 31503
number: 137
agency: Consellería de Facenda
section: I. Disposicións xerais.
title: >-
  ORDE conxunta do 8 de xullo de 2016, da Vicepresidencia e Consellería de
  Presidencia, Administracións Públicas e Xustiza e da Consellería de Facenda,
  pola que se regula o Plan inicial plurianual de actuación das entidades
  públicas instrumentais integrantes do sector público autonómico.
range: Orde
url: >-
  https://www.xunta.gal/dog/Publicados/2016/20160720/AnuncioCA01-140716-0001_gl.html
---
<p>A creación de entidades públicas instrumentais, especialmente axencias, por parte do sector público autonómico ten como finalidade o avance cara a unha xestión encamiñada aos resultados e á calidade dos servizos públicos, así como á economía e á eficiencia na xestión dos recursos da administración pública, sempre desde a óptica do respecto ao dereito administrativo garante dos dereitos cidadáns e da transparencia na xestión dos recursos públicos. </p>
    <p>A Lei 16/2010, do 17 de decembro, de organización e funcionamento da Administración xeral e do sector público autonómico de Galicia, establece no seu título III o marco que regula a creación de entidades instrumentais.</p>
    <p>O artigo 54 da devandita lei exixe, entre outros, que no proxecto normativo que regula a creación das entidades se xustifique a súa necesidade, así como os fins e obxectivos que persegue satisfacer.</p>
    <p>Así mesmo, e co obxecto de garantir a máxima eficiencia na xestión dos recursos públicos, o devandito artigo preceptúa que a entidade deberá presentar o proxecto de estatutos acompañado dun plan inicial plurianual de actuación da entidade (en diante, plan inicial de actuación). Estes documentos deben ser propostos pola consellería de adscrición e contar co informe favorable das consellerías competentes en materia de administracións públicas e facenda.</p>
    <p>O plan inicial de actuación que acompañará o proxecto de estatuto da entidade debe contar cun plan económico-financeiro sobre o cal debe emitir informe con carácter preceptivo e vinculante a consellería competente en materia de facenda; por este motivo, faise necesario establecer cal debe ser o seu contido mínimo.</p>
    <p>Todo o anterior fai conveniente concretar conxuntamente polos servizos, que deberán telo en consideración para o seu informe, o contido do plan inicial de actuación. </p>
    <p>Con base con todo o anterior,</p>
    <h2>DISPONSE:</h2>
    <p>Artigo 1. Obxecto</p>
    <p>A presente orde ten por obxecto establecer o contido mínimo do Plan inicial de actuación das entidades públicas instrumentais que se creen ou pasen a integrarse dentro do sector público autonómico definido pola Lei 16/2010, do 17 de decembro, de organización e funcionamento da Administración xeral e do sector público autonómico de Galicia, así como regular o seu procedemento de elaboración, aprobación e control. </p>
    <p>Artigo 2. Contido</p>
    <p>O Plan inicial de actuación estará integrado polos seguintes documentos:</p>
    <p>a) Plan estratéxico.</p>
    <p>b) Plan económico-financeiro.</p>
    <p>c) Previsión dos recursos humanos necesarios.</p>
    <p>Artigo 3. Marco temporal</p>
    <p>1. O marco temporal do plan inicial de actuación será de tres anos.</p>
    <p>2. Independentemente do marco temporal anteriormente fixado, no caso das axencias públicas autonómicas o plan inicial de actuación abranguerán ata a entrada en vigor do primeiro contrato de xestión, que deberá ser aprobado polo consello reitor no prazo de tres meses desde a súa constitución.</p>
    <p>Artigo 4. Contido do Plan estratéxico</p>
    <p>1. O Plan estratéxico determinará os fins e obxectivos que persegue a entidade, así como os indicadores necesarios para a súa avaliación e seguimento. </p>
    <p>2. Este deberá ser coherente cos principios e contidos recollidos no artigo 46 do texto refundido da Lei de réxime financeiro e orzamentario de Galicia.</p>
    <p>3. O Plan estratéxico deberá conter:</p>
    <p>– Obxectivos estratéxicos.</p>
    <p>– Obxectivos operativos.</p>
    <p>– Indicadores de seguimento e avaliación.</p>
    <p>Artigo 5. Obxectivos estratéxicos</p>
    <p>1. Os obxectivos estratéxicos serven para definir os fins ou metas que as entidades ás cales se refire esta orde pretenden conseguir a medio ou longo prazo sinalando as liñas de actuación prioritarias da entidade.</p>
    <p>2. Os obxectivos estratéxicos deben ser claros, sinxelos, concretos, alcanzables e medibles.</p>
    <p>Artigo 6. Obxectivos operativos</p>
    <p>1. Os obxectivos operativos son metas a curto prazo que serven para determinar as liñas de actuación necesarias para lograr o cumprimento de cada obxectivo estratéxico. </p>
    <p>2. Cada un dos obxectivos operativos deberá incluír unha breve descrición das actuacións que se van desenvolver, dos indicadores que van permitir determinar o seu grao de cumprimento e da súa contribución á consecución de cada obxectivo.</p>
    <p>Artigo 7. Coherencia e compatibilidade co Plan estratéxico de Galicia e cos plans sectoriais </p>
    <p>1. En todo caso, debe establecerse unha táboa en que se mostre a coherencia e compatibilidade dos obxectivos estratéxicos e operativos do Plan inicial de actuación cos obxectivos atribuídos á consellería de adscrición no Plan estratéxico de Galicia. </p>
    <p>2. No suposto de que a entidade estea afectada por un ou varios plans sectoriais especiais, tamén deberá establecerse a coherencia e compatibilidade con el.</p>
    <p>Artigo 8. Indicadores</p>
    <p>1. Os indicadores son variables que intentan medir ou obxectivar de forma cuantitativa ou cualitativa a actividade dun ente. A través dos indicadores verifícase a idoneidade, eficacia e eficiencia da súa estratexia. Os indicadores deben estar vinculados aos obxectivos operativos e deben ser pertinentes, sensibles, claros, fiables e cuantificables, co fin de permitir o logro dos resultados perseguidos.</p>
    <p>2. Para cada obxectivo operativo determinarase, polo menos, un indicador de resultado, aplicando a perspectiva de xénero na súa definición e seguimento.</p>
    <p>3. En todo caso, deben incluírse indicadores financeiros que poñan en relación a consecución do resultado perseguido e o seu custo.</p>
    <p>Artigo 9. Plan económico-financeiro</p>
    <p>1. O Plan económico-financeiro do Plan inicial de actuación deberá conter:</p>
    <p>a) O patrimonio con que conta a entidade para o cumprimento dos seus fins.</p>
    <p>b) Previsión dos gastos que hai que realizar para alcanzar os resultados previstos no plan. O custo dos recursos anteriores asignarase a cada obxectivo operativo en función das necesidades para alcanzar os resultados previstos. Deberá diferenciarse entre custos directos e indirectos. Neste último suposto establecerase un criterio de repartición con base na unidade de medida máis representativa.</p>
    <p>c) Previsión dos ingresos con que se financiarán os mencionados gastos.</p>
    <p>– No caso de que se trate de fontes finalistas debe determinarse o instrumento ou fonte de financiamento de que procede e o negocio xurídico que xustifique a súa procedencia.</p>
    <p>– Cando se financien con cargo a transferencias da Comunidade Autónoma, estas deberán estar consignadas nos orzamentos xerais da consellería que o financien.</p>
    <p>2. Este plan económico-financeiro requirirá informe favorable da consellería competente en materia de facenda. Por motivos de economía procedemental, emitirase informe conxuntamente co decreto polo que se aproben os estatutos da devandita entidade.</p>
    <p>3. Este informe versará sobre se as magnitudes financeiras e macroeconómicas comprendidas no marco financeiro teñen encaixe e son compatibles co marco financeiro plurianual da Comunidade Autónoma.</p>
    <p>Artigo 10. Previsión de recursos humanos </p>
    <p>A previsión de recursos humanos necesarios deberá ter o seguinte contido mínimo e ser coherente cos custos de persoal previstos no plan económico-financeiro:</p>
    <p>a) A determinación das necesidades de persoal concretando o número de efectivos necesarios, o réxime retributivo e a súa tipoloxía, de conformidade co establecido no artigo 58 da Lei 16/2010, do 17 de decembro, de organización e funcionamento da Administración xeral e do sector público autonómico.</p>
    <p>b) Unha memoria que conteña o cadro de persoal e/ou proposta de relación de postos de traballo, se for o caso.</p>
    <p>c) A descrición da estrutura organizativa directiva, das funcións que se asignan a cada un destes postos, forma de cobertura e proposta de encadramento destes na clasificación establecida polo Decreto 119/2012, do 3 de maio, polo que se regulan as percepcións económicas aplicables ao persoal directivo das entidades do sector público autonómico.</p>
    <p>d) Distribución do número de efectivos atendendo á estrutura organizativa.</p>
    <p>Artigo 11. Documentación que debe acompañar o Plan inicial de actuación</p>
    <p>1. A memoria xustificativa deberá recoller a conveniencia e oportunidade da creación da entidade e acreditar que non xera unha duplicidade de servizos públicos con outros que xa sexan prestados pola Administración da Comunidade Autónoma conforme o principio de estrutura e dimensión estritamente necesaria asumido no sector público galego de acordo co artigo 2 da Lei 14/2013, do 26 de decembro, de racionalización do sector público galego. Ademais, na memoria xustificativa deberá explicarse o porqué dos obxectivos elixidos e a súa relación cos fins que a xustifican.</p>
    <p>2. No caso de que a entidade que se pretenda crear asuma competencias anteriormente desempeñadas por outra entidade ou servizo da Administración xeral, deberá achegar unha análise de como se vai proceder á reestruturación co fin de garantir que non se solapen competencias.</p>
    <p>3. Deberá achegarse documentación necesaria para a clasificación da entidade conforme o artigo 4 do Decreto 119/2012, do 3 de maio, polo que se regulan as retribucións e percepcións económicas aplicables aos órganos de goberno ou dirección e ao persoal directivo das entidades do sector público autonómico.</p>
    <p>Artigo 12. Competencia e prazos</p>
    <p>O proxecto de estatutos irá acompañado do Plan inicial plurianual de actuación da entidade, o cal inclúe, entre outros, o correspondente plan económico-financeiro regulado no artigo 9 da presente orde.</p>
    <p>Corresponde á dirección xeral competente en materia de orzamentos a emisión do informe a que fai referencia o artigo 9.2; para estes efectos, disporá do prazo de dez días desde a recepción do expediente completo para a súa emisión.</p>
    <p>Artigo 13. Control de eficacia do Plan inicial de actuación</p>
    <p>O control de eficacia do Plan inicial de actuación ten por finalidade verificar o grao de cumprimento dos obxectivos fixados e a adecuada utilización dos recursos asignados para a súa consecución, así como unha continua avaliación do cumprimento dos fins previstos no plan. O dito control será realizado a través do órgano de control establecido no artigo 16 da presente orde. </p>
    <p>Artigo 14. Informe de xestión</p>
    <p>Para a realización do control de eficacia do Plan inicial de actuación, a entidade deberá elaborar anualmente, no prazo de seis meses desde que remate o exercicio orzamentario, un informe de xestión que, polo menos, conterá: </p>
    <p>a) As contas anuais aprobadas e auditadas, que permiten comprobar o cumprimento da estabilidade orzamentaria.</p>
    <p>b) Indicación do custo financeiro de cada un dos obxectivos que teña asignado e o grao de cumprimento, medido a través dos indicadores asociados a cada un dos obxectivos operativos.</p>
    <p>c) A previsión do cumprimento do plan inicial á vista do grao de realización do exercicio e, se é o caso, dos anteriores. </p>
    <p>d) Memoria xustificativa das posibles desviacións sobre os resultados pretendidos e proposta de actuacións para a súa corrección.</p>
    <p>Este informe deberá ser remitido ao órgano de seguimento a que fai referencia o artigo seguinte con antelación suficiente para a súa avaliación.</p>
    <p>Artigo 15. Órgano de seguimento</p>
    <p>1. Para os efectos de garantir o cumprimento do control de eficacia, establecerase un órgano de seguimento que velará polo cumprimento do plan inicial de actuación.</p>
    <p>2. Este órgano estará constituído por 4 membros:</p>
    <p>– Un representante da entidade, con voz pero sen voto.</p>
    <p>– Un representante da consellería de adscrición.</p>
    <p>– Un representante da consellería que ten as competencias en materia de orzamentos.</p>
    <p>– Un representante da consellería que ten as competencias en materia de avaliación e reforma administrativa.</p>
    <p>3. Un destes membros actuará como presidente.</p>
    <p>4. O órgano de seguimento reunirase por instancia da persoa que desempeñe a presidencia polo menos unha vez ao ano e sempre antes do 30 de setembro de cada exercicio; sen prexuízo de que poida reunirse en calquera outro momento por instancia dos seus membros para resolver calquera cuestión que xurda durante a vixencia do plan.</p>
    <p>Artigo 16. Informe do órgano de seguimento</p>
    <p>1. O órgano de seguimento emitirá un informe relativo ao cumprimento do plan inicial de actuación que deberá ser remitido ao titular da entidade, ao titular da consellería de adscrición, á consellería competente en materia de facenda e á consellería competente en materia de avaliación e reforma administrativa. Así mesmo, o informe deberá ser obxecto de publicación no Portal de transparencia e goberno aberto.</p>
    <p>2. No suposto das axencias públicas autonómicas, deberá ser remitido ademais ao consello reitor.</p>
    <p>3. O informe deberá ser aprobado polo órgano de seguimento por maioría simple.</p>
    <p>Artigo 17. Modificación do plan inicial de actuación</p>
    <p>1. O plan inicial de actuación poderá ser modificado cando os informes do órgano de seguimento poñan de manifesto a existencia de cambios relevantes con respecto ás dotacións orzamentarias e os obxectivos iniciais.</p>
    <p>2. A aprobación da modificación requirirá os mesmos trámites que os previstos para a aprobación do plan inicial de actuación.</p>
    <p>Disposición adicional primeira. Control da actividade económico-financeira</p>
    <p>O establecido nos artigos anteriores respecto ao seguimento da xestión das entidades instrumentais en ningún caso substituirá os procedementos de control que acorde aplicar a Intervención Xeral da Comunidade Autónoma de Galicia a cada entidade instrumental no exercicio das súas funcións, nin os procedementos de control establecidos por outros órganos con competencias en materia de fiscalización ou control. </p>
    <p>Disposición adicional segunda. Expediente Plan inicial de actuación</p>
    <p>Na páxina web da Consellería de Facenda poñerase á disposición dos órganos de xestión das entidades instrumentais un modelo/formulario que permitirá autoavaliar os requisitos de información dos documentos integrantes do plan inicial de actuación sinalados nesta orde. Este modelo/formulario completado deberá remitirse co expediente.</p>
    <p>Disposición adicional terceira. Plan plurianual de actuación das entidades instrumentais recollidas no artigo 45.b) da Lei 16/2010, do 17 de decembro, de organización e funcionamento da Administración xeral e do sector público autonómico de Galicia</p>
    <p>O establecido nesta orde será igualmente aplicable ao Plan plurianual de actuación para os supostos de constitución e creación das entidades regulados nos artigos 104 e 114 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Disposición derradeira única. Entrada en vigor</p>
    <p>A presente orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 8 de xullo de 2016</p>
    <table>
     <tbody>
      <tr>
       <td><footer><p>Alfonso Rueda Valenzuela<br>Vicepresidente e conselleiro<br>de Presidencia, Administracións Públicas<br>e Xustiza</p></footer></td>
       <td><footer><p>Valeriano Martínez García<br>Conselleiro de Facenda</p></footer></td>
      </tr>
     </tbody>
    </table>

