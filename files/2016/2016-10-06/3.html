---
date: '2016-10-06'
id: G0422-270916-0001
page: 45965
number: 191
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 13 de xuño de 2016 de aprobación definitiva do Plan xeral de
  ordenación municipal de Mondoñedo (Lugo).
range: Orde
url: >-
  https://www.xunta.gal/dog/Publicados/2016/20161006/AnuncioG0422-270916-0001_gl.html
---
<p>O Concello de Mondoñedo remite o documento do plan xeral de ordenación municipal solicitando a súa aprobación definitiva, conforme o previsto no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia (en diante LOUG).</p>
    <p>Analizada a documentación datada en febreiro de 2016 con dilixencias da aprobación provisional do 8.2.2016, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>I.1. Planeamento municipal vixente.</p>
    <p>O Concello de Mondoñedo dispón dunhas normas subsidiarias de planeamento, aprobadas definitivamente o 12.7.1978, con cinco modificacións puntuais.</p>
    <p>Como planeamento de desenvolvemento consta o Plan especial de protección e reforma interior do núcleo histórico, aprobado definitivamente o 24.3.1994.</p>
    <p>I.2. Normativa específica do patrimonio cultural.</p>
    <p>Mediante Decreto 91/1985, do 2 de maio, declarouse ben de interese cultural, coa categoría de conxunto histórico, a cidade antiga de Mondoñedo (DOG do 23 de maio).</p>
    <p>I.3. Figuras de ordenación do territorio con incidencia supramunicipal.</p>
    <p>O termo municipal de Mondoñedo está afectado polos seguintes proxectos sectoriais: </p>
    <p>Parque eólico Terral (aprobación definitiva 22.5.2003); liña de alta tensión 132 kV sub. Mondoñedo-sub. Boimente (AD 24.4.2008); parque empresarial de Mondoñedo (AD 16.10.2003); modificación puntual do parque empresarial de Mondoñedo (AD 29.10.2009); parque eólico de Mondoñedo (AD 22.7.2005); liña de alta tensión 132 kV Mondoñedo-Meira (AD 2.2.2006); parque eólico Farrapa I, fase I (AD 29.3.2007); parque eólico Farrapa I, fase II (AD 28.5.2009); parque eólico Sasdónigas (AD 26.1.2012); e liña de alta tensión 132 kV entrada a Boimente (AD 12.6.2014). </p>
    <p>I.4. Avaliación ambiental estratéxica.</p>
    <p>A Secretaría Xeral de Calidade e Avaliación Ambiental resolveu no 10.11.2015 declarar a inviabilidade de sometemento do PXOM ao procedemento de avaliación ambiental estratéxica.</p>
    <p>I.5. Tramitación.</p>
    <p>1. En xullo de 1999 redactouse un avance do PXOM, de acordo co artigo 41.1 da Lei 1/1997, do solo de Galicia.</p>
    <p>2. Con data do 14.5.2001, a Consellería de Política Territorial, Obras Públicas e Vivenda emitiu informe previo á aprobación inicial, de acordo co previsto no artigo 41.3 da Lei 1/1997.</p>
    <p>3. A secretaria e o arquitecto técnico municipais emitiron informes previos á aprobación inicial nas datas do 8.8.2001 e de 9.8.2001, respectivamente.</p>
    <p>4. O Concello Pleno do 16.8.2001 acordou a aprobación inicial do plan, e o sometemento a información pública, mediante anuncios no xornal <em>El Progreso</em> do 7.10.2001, no DOG do 5.10.2001; e no BOP de Lugo do 12.9.2001. </p>
    <p>5. O 30.12.2002 o Concello de Mondoñedo solicitou á Dirección Xeral de Urbanismo informe previo á aprobación definitiva do plan, segundo o disposto no artigo 41.5 da Lei 1/1997.</p>
    <p>6. O 13.1.2003 a Dirección Xeral de Urbanismo devolveu a documentación remitida polo Concello por incompleta, sinalando que, segundo a disposición transitoria terceira da LOUG, este planeamento, por estar aprobado inicialmente e en tramitación antes da entrada en vigor desta lei, podería, durante o prazo de seis meses, continuar a súa tramitación ata a súa aprobación definitiva de acordo coa Lei 1/1997, do solo de Galicia, aplicando o establecido na disposición transitoria primeira da LOUG ou, noutro caso, adaptarse integramente á nova lei.</p>
    <p>7. Os servizos municipais emitiron informes xurídicos con data do 3.12.2010 e 27.8.2013; e informes técnicos con data do 7.12.2010 e 3.9.2013.</p>
    <p>8. O Concello Pleno do 26.9.2013 acordou continuar a tramitación do PXOM aprobado inicialmente o 16.8.2001; estimar, desestimar ou estimar parcialmente as alegacións presentadas na primeira exposición pública do PXOM; tomar coñecemento do PXOM modificado (pola resolución de alegacións, os informes sectoriais emitidos, a actualización cartográfica e documental, os informes técnicos municipais e a adaptación ás leis 9/2002 e 2/2010 e demais cambios lexislativos habidos neste período), e abrir un novo período de información pública de dous meses segundo o artigo 85.8 da LOUG.</p>
    <p>9. Esa información pública realizouse mediante anuncios nos xornais <em>La Voz de Galicia </em>e <em>El Progreso</em> do 4.11.2013; e no DOG do 4.11.2013. Simultaneamente déuselle audiencia aos concellos da Pastoriza, Alfoz, Foz, Riotorto, Lourenzá e Abadín.</p>
    <p>10. En sesión do 30.12.2013, o Concello Pleno acordou ampliar o prazo de información pública por quince días hábiles máis, con anuncio nos xornais <em>La Voz de Galicia</em> e <em>El Progreso</em> do 9.1.2014, e no DOG do mesmo día 9.1.2014.</p>
    <p>11. A arquitecta e o secretario municipais emitiron cadanseu informe previo á aprobación provisional en data 4.2.2016. </p>
    <p>12. O Concello Pleno do 5.2.2016 aprobou provisionalmente o PXOM. </p>
    <p>13. En cumprimento da lexislación sectorial vixente solicitáronse e emitíronse informes:</p>
    <p>a) En materia de estradas:</p>
    <p>A Axencia Galega de Infraestruturas emitiu informes o 14.5.2014 e o 3.3.2015, desfavorables; e o 26.11.2015, favorable.</p>
    <p>A demarcación de estradas do Estado en Galicia do Ministerio de Fomento emitiu informes o 14.5.2001, 27.3.2014 e 7.1.2016 (favorable condicionado).</p>
    <p>A Deputación Provincial emitiu informes o 30.4.2001, 31.1.2014 (incluíndo documentación complementaria o 10.4.2014), 28.7.2014, 10.2.2015 e 15.1.2016 (favorable).</p>
    <p>b) En materia de patrimonio cultural:</p>
    <p>A Dirección Xeral de Patrimonio Cultural emitiu informes en data 2.4.2001, 5.12.2014, 20.5.2015 e 12.1.2016 (favorable condicionado). </p>
    <p>c) En materia de augas:</p>
    <p>Informes de Augas de Galicia do 20.8.2001, 27.2.2015 e 16.3.2015 (favorable condicionado). </p>
    <p>d) En materia de ambiente:</p>
    <p>Informe da Secretaría Xeral de Calidade e Avaliación Ambiental da CMATI, do 6.11.2013, sobre xestión de residuos urbanos.</p>
    <p>e) En materia de telecomunicacións:</p>
    <p>Informe da Dirección Xeral de Telecomunicacións e Tecnoloxías da Información (Ministerio de Industria, Enerxía e Turismo) do 17.12.2013.</p>
    <p>f) En materia de montes:</p>
    <p>O Servizo de Montes da Consellería do Medio Rural e do Mar emitiu informe o 15.11.2013.</p>
    <p>g) En materia de concentración parcelaria:</p>
    <p>Informes da Dirección Xeral de Desenvolvemento Rural do 15.11.2013, 24.9.2014, 6.2.2015 e 17.3.2015. </p>
    <p>h) En materia de propiedades públicas:</p>
    <p>Escrito da Delegación de Economía e Facenda de Lugo (Ministerio de Facenda e Administracións Públicas) do 8.11.2013.</p>
    <p>i) En materia de dereitos mineiros:</p>
    <p>Informe do Servizo de Enerxía e Minas da Consellería de Economía e Industria do 9.12.2013.</p>
    <p>14. O secretario municipal certifica que se solicitou e non se emitiu en prazo o informe da Dirección General de Política Energética y Minas. Consta o informe extemporáneo deste organismo con data do 11.12.2015. </p>
    <p>II. Análise e consideracións:</p>
    <p>Segundo o disposto nos artigos 85.7 e 227 da Lei 9/2002, para resolver sobre a aprobación definitiva, a Consellería de Medio Ambiente e Ordenación do Territorio, que ten as competencias en materia de urbanismo e ordenación do territorio, analizou a integridade e suficiencia dos documentos que integran o plan; a conformidade do plan coa lexislación urbanística vixente e a adecuación das súas determinacións á protección do medio rural; a incidencia do plan sobre as materias de competencia autonómica e sobre as políticas autonómicas de desenvolvemento sustentable; e a articulación das infraestruturas de carácter local cos elementos vertebradores do territorio de alcance supramunicipal.</p>
    <p>Neses termos, púidose comprobar que o PXOM de Mondoñedo aprobado provisionalmente polo Concello Pleno do 8.2.2016, resulta conforme a normativa urbanística e sectorial de aplicación; cumprindo, en todo caso, formular as seguintes consideracións:</p>
    <p>A. Determinacións en solo urbano.</p>
    <p>1. No solo urbano consolidado, os planos de ordenación deben sinalar as rasantes da rede viaria pública (artigo 54.f) da LOUG).</p>
    <p>2. Segundo o establecido no artigo 12 da LOUG, a apertura de novas vías exixe prever as correspondentes actuacións illadas en solo urbano:</p>
    <p>– Ámbitos de ordenanza U4 e U2 entre os camiños de Fondoso e da Chanta (NE do PEPRI).</p>
    <p>– Ámbitos con ordenanzas U8 e U2 situados ao norte do equipamento DOC-04 nos cales se abre unha vía entre as rúas das Viñas da Veiga e de Bos Aires.</p>
    <p>– Ámbitos con ordenanza U3 na Carroceira, cunha nova rúa que se obterá por «normalización».</p>
    <p>3. Cómpre establecer as fichas de todos os ámbitos de solo urbano non consolidado, coas determinacións correspondentes. Non se establecen determinacións sobre os prazos para o desenvolvemento do PERI-1; nin do Ámbito delimitado pola CN-634, a avenida de Buenos Aires e a estrada LU-124 obxecto da modificación puntual das normas subsidiarias con AD do 15.3.2001. Tampouco constan determinacións gráficas nin escritas para os polígonos P-1 (rúa Julia Pardo Montenegro), P-5 (rúa Casas Novas), P-7 (rúa San Lourenzo) e P-8 (esquina rúa San Lourenzo) mencionados no artigo 17 da normativa.</p>
    <p>B. Clasificación do solo rústico.</p>
    <p>De acordo co establecido no artigo 32.2.c da LOUG e co disposto nos respectivos proxectos sectoriais, deben incluírse como solo rústico de protección de infraestruturas, con independencia doutras categorizacións simultáneas, os ámbitos atinxidos polos parques eólicos Terral, Sasdónigas e Farrapa I. </p>
    <p>No parque eólico Mondoñedo a delimitación de solo rústico de protección de infraestruturas debe respectar a establecida polo correspondente proxecto sectorial.</p>
    <p>Deben clasificarse tamén como solo rústico de protección de infraestruturas os ámbitos atinxidos pola liña de alta tensión Mondoñedo-Meira, segundo o seu correspondente proxecto sectorial.</p>
    <p>A competencia para resolver sobre a aprobación definitiva do planeamento xeral corresponde á conselleira de Medio Ambiente e Ordenación do Territorio, de conformidade co disposto nos artigos 89 e 93.4 LOUG e o artigo 3.a) en relación coa disposición transitoria segunda do Decreto 129/2015, do 8 de outubro, polo que se establece a estrutura orgánica das consellerías da Xunta de Galicia.</p>
    <p>III. Resolución.</p>
    <p>En consecuencia, e de conformidade co establecido no artigo 85.7.a) da LOUG, resolvo:</p>
    <p>1º. Aprobar definitivamente, o Plan xeral de ordenación municipal de Mondoñedo, condicionado ao cumprimento das cuestións obxecto de reparación sinaladas no punto II desta orde.</p>
    <p>2º. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>3º. De conformidade co disposto polos artigos 92 da Lei 9/2002, e 70 da Lei 7/1985, do 2 de abril, reguladora das bases de réxime local, o Concello deberá publicar no <em>Boletín Oficial</em> da provincia a normativa e ordenanzas do plan aprobado definitivamente.</p>
    <p>4º. Notifíquese esta orde ao Concello; e publíquese no <em>Diario Oficial de Galicia.</em></p>
    <p>Santiago de Compostela, 13 de xuño de 2016 </p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

