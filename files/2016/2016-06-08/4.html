---
date: '2016-06-08'
id: CA01-060616-0002
page: 23036
number: 108
agency: Consellería de Facenda
section: III. Outras disposicións.
title: >-
  RESOLUCIÓN do 2 de xuño de 2016, da Dirección Xeral da Función Pública, pola
  que se ordena a publicación do acordo entre a Xunta de Galicia e as
  organizacións sindicais CC.OO., CSIF e UGT para a extensión do dereito a
  percibir o concepto retributivo adicional do artigo 12.3 da Lei 14/2006 na
  parte proporcional á prestación de servizo do 1 de xaneiro ao 28 de febreiro
  de 2013.
range: Resolución
url: >-
  https://www.xunta.gal/dog/Publicados/2016/20160608/AnuncioCA01-060616-0002_gl.html
---
<p>O persoal laboral da Xunta de Galicia que se rexe polo V Convenio colectivo está afectado por unha resolución xudicial de conflito colectivo do Tribunal Superior de Xustiza de Galicia que veu declarar o dereito dos traballadores a percibir o concepto retributivo adicional do artigo 12.3 da Lei 14/2006 na parte proporcional á prestación de servizos do 1 de xaneiro ao 28 de febreiro de 2013. Idénticos pronunciamentos teñen acadado a título individual algúns funcionarios da Xunta de Galicia e algúns profesionais de réxime laboral de determinadas entidades que forman parte do sector público de Galicia.</p>
    <p>As organizacións sindicais representadas na Mesa Xeral de Negociación dos Empregados Públicos veñen solicitando reiteradamente á Administración, entre outras cuestións, que estenda os efectos destas resolucións xudiciais con carácter universal tanto aos demais colectivos de persoal laboral das entidades do sector público de Galicia como á totalidade do persoal funcionario, estatutario e laboral do ámbito administrativo, sanitario e do ensino, incluíndo o persoal das universidades e tamén aqueles traballadores do ensino concertado cuxas retribucións veñen determinadas por referencia ao persoal do ensino público.</p>
    <p>A Xunta de Galicia entende que esta extensión evita que cada traballador se vexa obrigado a formular reclamacións individuais, o que propicia unha igualdade de trato no réxime retributivo para todos estes colectivos de profesionais. Por outra banda, tamén comporta un tratamento salarial e fiscal homoxéneo para o conxunto dos empregados públicos de Galicia.</p>
    <p> Para xeral coñecemento, disponse a súa publicación como anexo a esta resolución.</p>
    <p>Santiago de Compostela, 2 de xuño de 2016</p>
    <footer><p>José María Barreiro Díaz<br>Director xeral da Función Pública</p></footer>
    <h2>ANEXO</h2>
    <h2>Acordo entre a Xunta de Galicia e as organizacións sindicais CCOO, CSIF e UGT para a extensión do dereito a percibir o concepto retributivo adicional do artigo 12.3 da Lei 14/2006 na parte proporcional á prestación de servizo do 1 de xaneiro ao 28 de febreiro de 2013.</h2>
    <p>O persoal laboral da Xunta de Galicia que se rexe polo V Convenio colectivo está afectado por unha resolución xudicial de conflito colectivo do Tribunal Superior de Xustiza de Galicia que veu declarar o dereito dos traballadores a percibir o concepto retributivo adicional do artigo 12.3 da Lei 14/2006 na parte proporcional á prestación de servizos do 1 de xaneiro ao 28 de febreiro de 2013. Idénticos pronunciamentos teñen acadado a título individual algúns funcionarios da Xunta de Galicia e algúns profesionais de réxime laboral de determinadas entidades que forman parte do sector público de Galicia.</p>
    <p>As organizacións sindicais representadas na Mesa Xeral de Negociación dos Empregados Públicos veñen solicitando reiteradamente á Administración, entre outras cuestións, que estenda os efectos destas resolucións xudiciais con carácter universal tanto aos demais colectivos de persoal laboral das entidades do sector público de Galicia como á totalidade do persoal funcionario, estatutario e laboral do ámbito administrativo, sanitario e do ensino, incluído o persoal das universidades e tamén aqueles traballadores do ensino concertado cuxas retribucións veñen determinadas por referencia ao persoal do ensino público.</p>
    <p>A Xunta de Galicia entende que esta extensión evita que cada traballador se vexa obrigado a formular reclamacións individuais, o que propicia unha igualdade de trato no réxime retributivo para todos estes colectivos de profesionais. Por outra banda, tamén comporta un tratamento salarial e fiscal homoxéneo para o conxunto dos empregados públicos de Galicia.</p>
    <p>Por esta razón, a Xunta de Galicia e as organizaciones sindicais CCOO, CSI-F e UGT, todas elas representadas na Mesa Xeral de Negociación dos Empregados Públicos, asinan o presente </p>
    <h2>ACORDO:</h2>
    <p>Primeiro. O presente acordo ten por obxecto a extensión do dereito a percibir o concepto retributivo adicional do artigo 12.3 da Lei 14/2006, na parte proporcional á prestación de servizos do 1 de xaneiro ao 28 de febrero de 2013 para o persoal laboral das entidades do sector público de Galicia como á totalidade do persoal funcionario, estatutario e laboral do ámbito administrativo, sanitario, xustiza e do ensino, incluído o persoal das universidades e tamén aqueles traballadores do ensino concertado cuxas retribucións veñen determinadas por referencia ao persoal do ensino público.</p>
    <p>Segundo. Para os efectos da extensión que constitúe o obxecto do presente acordo, a Xunta de Galicia comprométese a elaborar un anteproxecto de lei que realice esta extensión e a presentalo no Parlamento para a súa tramitación no actual período de sesións.</p>
    <p>Terceiro. O contido do dito anteproxecto de lei axustarase ás seguintes bases: </p>
    <p>a) O persoal do sector público autonómico definido no artigo 13 seis da Lei 11/2011, do 26 de decembro, de orzamentos xerais da Comunidade autónoma para o ano 2012, que prestou servizos entre o 1 de xaneiro e o 28 de febreiro do ano 2013, percibirá nas anualidades de 2016 e de 2017 a cantidade necesaria para acadar a remuneración total con carácter extraordinario en concepto de recuperación dos importes deixados de percibir durante o ano 2013 en aplicación do axuste retributivo aprobado pola Lei 2/2013, do 27 de febreiro, de orzamentos xerais da Comunidade Autónoma de Galicia para o ano 2013, na parte proporcional ao tempo de servizos prestados no mencionado periodo comprendido entre o 1 de xaneiro e o 28 de febreiro de 2013.</p>
    <p>b) O importe total desa recuperación será proporcional ao número de días en activo nos meses de xaneiro e febreiro de 2013 respecto ao total anual da redución retributiva de que foi obxecto o empregado público ao longo do devandito ano. Naqueles casos en que non se estivese en activo na totalidade do período, a porcentaxe anterior modificarase no cómputo de días que corresponda.</p>
    <p>c) Para o cálculo das cantidades correspondentes utilizaranse as regras de cómputo aplicables a cada tipo de persoal de acordo co seu réxime xurídico en vigor no momento en que se produciu o axuste retributivo.</p>
    <p>d) As universidades integrantes do sistema universitario de Galicia e as súas entidades instrumentais realizarán as operacións precisas para aplicar ao seu persoal as mesmas regras que se determinen para os distintos tipos de empregados públicos da Xunta de Galicia.</p>
    <p>e) Co fin de estender a medida ao persoal docente do ensino concertado en réxime de pagamento delegado que prestou servizos entre o 1 de xaneiro e o 28 de febreiro de 2013, a compoñente dos módulos económicos de distribución de fondos públicos para o sostemento dos centros educativos concertados «complemento retributivo da comunidade autónoma» incrementarase na mesma contía en que foron minorados os módulos para o sostemento dos centros concertados en aplicación do artigo 59 e anexo 4 da Lei 2/2013, do 27 de febreiro, de orzamentos xerais da Comunidade Autónoma de Galicia para o ano 2013.</p>
    <p>f) Os importes económicos obxecto do presente acordo acreditaranse en nómina conforme á distribución que se indica a seguir: </p>
    <p>• O 100 % en 2016.</p>
    <p>Estas medidas non serán de aplicación ao persoal que teña percibido por calquera concepto as devanditas cantidades.</p>
    <p>Cuarto. A Xunta de Galicia comprométese a recuperar na Lei de orzamentos para 2017 as dúas pagas adicionais do complemento específico ou retribucións equivalentes. Na Administración de xustiza e no ensino concertado, segundo o seu sistema retributivo.</p>
    <p>Quinto. A sinatura do presente documento non implica para as organizacións sindicais asinantes a renuncia ás demais reivindicacións que se poidan formular ante a Xunta de Galicia.</p>
    <p>Sexto. Este acordo será publicado no <em>Diario Oficial de Galicia</em>.</p>
    <p>O presente acordo asínase en proba de conformidade, en Santiago de Compostela, o 2 de xuño de 2016.</p>
    <p>Pola administración</p>
    <table>
     <tbody>
      <tr>
       <td>Valeriano Martínez García<br>Conselleiro de Facenda</td>
       <td>José María Barreiro Díaz<br>Director xeral da Función Pública</td>
      </tr>
     </tbody>
    </table>
    <p>Polas organizacións sindicais</p>
    <table>
     <tbody>
      <tr>
       <td>Ramiro Otero Rodríguez<br>CCOO</td>
       <td>José Francisco Méndez Castro<br>CSIF</td>
      </tr>
      <tr>
       <td>Lino Díaz Goas<br>UGT</td>
       <td></td>
      </tr>
     </tbody>
    </table>

