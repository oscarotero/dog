---
date: '2016-10-24'
id: G0424-031016-0004
page: 47595
number: 202
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 26 de setembro de 2016, da Dirección Xeral de Enerxía e Minas,
  pola que se outorgan a Unión Fenosa Distribución, S.A. as autorizacións
  administrativas previa e de construción para o proxecto de LAT 132 kV tramo
  provisional entre LAT 132 kV Balaídos Zona Franca/Atios Balaídos e LAT 132 kV
  Balaídos-Castro, no termo municipal de Vigo (expediente IN407A 2016/365-4).
range: Resolución
url: >-
  https://www.xunta.gal/dog/Publicados/2016/20161024/AnuncioG0424-031016-0004_gl.html
---
<p>Logo de examinar o expediente instruído a pedimento da empresa Unión Fenosa Distribución, S.A., con enderezo para os efectos de notificación na avenida de Arteixo, 171, 15007 A Coruña, resultan os seguintes</p>
    <p>Antecedentes de feito:</p>
    <p>Primeiro. O 30.9.2015 a Dirección Xeral de Enerxía e Minas ditou resolución pola que se outorgan a Unión Fenosa Distribución, S.A. as autorizacións administrativas previa e de construción para a infraestrutura eléctrica denominada LAT 132 kV Balaídos Zona Franca-Atios Balaídos, situada no termo municipal de Vigo (expediente IN407A 2014/160-4).</p>
    <p>Segundo. O 30.6.2016 a empresa Unión Fenosa Distribución, S.A. presentou ante a Xefatura Territorial de Pontevedra a solicitude de autorización administrativa previa e de construción dun novo tramo soterrado para conectar a LAT 132 kV Balaídos Zona Franca/Atios-Balaídos coa LAT 132 kV Balaídos-Castro, como situación provisional para atender a subministración á subestación Balaídos Zona Franca debido a que o 10.11.2015 o Tribunal Supremo ditou sentenza que declara a nulidade do PXOM de Vigo e, por tanto, está pendente de resolverse a viabilidade das obras referidas no antecedente primeiro.</p>
    <p>Dada esta situación, e sendo preciso acadar unha nova solución para atender a subministración á subestación Balaídos Zona Franca, esta alimentarase a través da LAT 132 kV Balaídos-Castro.</p>
    <p>Construirase un novo tramo soterrado para conectar a LAT 132 kV Balaídos Zona Franca/Atios-Balaídos coa LAT 132 kV Balaídos-Castro como situación provisional. Trátase dun novo tramo soterrado duns 150 metros que discorrerá integramente por terreos da actual subestación Balaídos, sen afectar outros servizos nin organismos, e conecta na propia subestación coa LAT 132 kV Balaídos Zona Franca/Atios-Balaídos; está previsto poñer en servizo uns 1,63 km desta liña. </p>
    <p>Esta solicitude acompañouse do correspondente proxecto de execución, titulado LAT 132 kV tramo provisional entre LAT 132 kV Balaídos Zona Franca/Atios-Balaídos e LAT 132 kV Balaídos-Castro, asinado polo enxeñeiro industrial Alfonso González Álvaro (colexiado nº 2920/2130 do Colexio de Enxeñeiros do ICAI) e visado co nº 0139/16 e data 25.5.2016, e no cal figura un orzamento de 254.562,77 €. </p>
    <p>Neste proxecto inclúese a declaración responsable, asinada polo proxectista con data do 13.5.2016, en que se fai constar que o proxecto cumpre con toda a normativa que lle é de aplicación, de conformidade co exixido no artigo 53.1.b) da Lei 24/2013, do 26 de decembro, do sector eléctrico, e da Resolución do 19 de febreiro de 2014 da Consellería de Economía e Industria.</p>
    <p>Terceiro. O 22.7.2016 a Xefatura Territorial ditou resolución pola que se someteu a información pública a petición de autorización da instalación eléctrica denominada LAT 132 kV tramo provisional entre LAT 132 kV Balaídos Zona Franca/Atios Balaídos e LAT 132 kV Balaídos-Castro que se publicou no Diario Oficial de Galicia do 1 de agosto de 2016 e no Boletín Oficial da provincia de Pontevedra do 4 de agosto. </p>
    <p>Durante o período en que a devandita petición se someteu ao trámite de información pública non se presentaron alegacións.</p>
    <p>Cuarto. O 6.9.2016 a Xefatura Territorial emitiu informe técnico favorable sobre o citado proxecto.</p>
    <p>Quinto. O 15.9.2016 a Xefatura Territorial trasladou a esta dirección xeral copia do expediente de referencia, informe técnico favorable e copia do proxecto. </p>
    <p>Fundamentos de dereito:</p>
    <p>Primeiro. A Dirección Xeral de Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria; e no Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 24/2013, do 26 de decembro, do sector eléctrico; co Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. No expediente instruído para o efecto cumpríronse os trámites establecidos na Lei 24/2013, do 26 de decembro, no Real decreto 1955/2000, do 1 de decembro, e na Resolución do 19 de febreiro de 2014 da Consellería de Economía e Industria pola que se aproba o procedemento de autorización administrativa de construción.</p>
    <p>De conformidade co que antecede e no exercicio das competencias que ten atribuídas, a Dirección Xeral de Enerxía e Minas</p>
    <p>RESOLVE:</p>
    <p>1. Outorgar a Unión Fenosa Distribución, S.A. a autorización administrativa previa e a autorización administrativa de construción do proxecto de LAT 132 kV tramo provisional entre LAT 132 kV Balaídos Zona Franca/Atios-Balaídos e LAT 132 kV Balaídos-Castro, situada no termo municipal de Vigo. </p>
    <p>Todo isto de acordo coas seguintes condicións:</p>
    <p>Primeira. A instalación eléctrica que se autoriza terá que realizarse de acordo coas especificacións e planos que figuran no proxecto presentado pola empresa promotora, Unión Fenosa Distribución, S.A., denominado LAT 132 kV tramo provisional entre LAT 132 kV Balaídos Zona Franca/Atios-Balaídos e LAT 132 kV Balaídos-Castro, asinado polo enxeñeiro industrial Alfonso González Álvaro (colexiado nº 2920/2130 do Colexio de Enxeñeiros do ICAI) e visado co nº 0139/16 e data 25.5.2016; e no cal figura un orzamento de 254.562,77 €.</p>
    <p>Segunda. A empresa promotora asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade.</p>
    <p>Terceira. En todo momento se deberá cumprir canto establecen os regulamentos técnicos de aplicación, así como demais normativas e directrices vixentes aplicables.</p>
    <p>Cuarta. Para introducir modificacións nas instalacións que afecten datos básicos do proxecto será necesaria autorización previa da Dirección Xeral de Enerxía e Minas; non obstante, a Xefatura Territorial poderá autorizar as modificacións de detalle do proxecto que resulten procedentes, comunicar á dita dirección xeral todas as resolucións que se diten en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución.</p>
    <p>Unha vez construídas estas instalacións, a empresa promotora deberá presentar a solicitude de acta de posta en servizo ante a Xefatura Territorial, quen deberá emitila tras as comprobacións técnicas que considere oportunas.</p>
    <p>Sexta. A Administración reserva para si o dereito a deixar sen efecto esta resolución por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Sétima. Esta resolución emítese sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións obxecto dela.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o conselleiro de Economía, Emprego e Industria no prazo dun mes contado a partir do día seguinte ao da súa notificación ou publicación, de acordo co disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 26 de setembro de 2016</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

