---
date: '2016-08-25'
id: O150-220716-0003
page: 37870
number: 160
agency: Escola Galega de Administración Pública
section: III. Outras disposicións.
title: >-
  RESOLUCIÓN do 20 de xullo de 2016 pola que se convoca o III Foro de emprego
  público Temas de actualidade: tendencias e perspectivas poscrise,
  desenvolvemento autonómico, a negociación colectiva, o directivo público
  profesional e instrumentos de mellora na xestión de e para as persoas.
range: Resolución
url: >-
  https://www.xunta.gal/dog/Publicados/2016/20160825/AnuncioO150-220716-0003_gl.html
---
<p>Dentro do plan de actividades da Escola Galega de Administración Pública para o ano 2016 e de acordo coas funcións atribuídas pola Lei 4/1987, do 27 de maio, de creación da escola, modificada pola Lei 10/1989, do 10 de xullo, convócase un foro sobre temas de actualidade: tendencias e perspectivas poscrise, desenvolvemento autonómico, a negociación colectiva, o directivo público profesional e instrumentos de mellora na xestión de e para as persoas, conforme as seguintes bases:</p>
    <p>1. Obxectivos.</p>
    <p>Unha vez transcorrida case unha década desde a entrada en vigor do Estatuto básico do empregado público e vista a recente normativa da autonomía de Galicia, o obxectivo deste curso é analizar diversas cuestións de actualidade, facendo fincapé naquelas temáticas que, pola súa complexidade ou ambigüidade na súa interpretación, merecen ser obxecto de debate e reflexión no marco deste curso, no cal participarán relatores de recoñecido prestixio.</p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>– O emprego público na saída da crise: novidades recentes e perspectivas de futuro ingreso.</p>
    <p>– A negociación colectiva no emprego público: unha mirada actualizada.</p>
    <p>– O directivo público profesional.</p>
    <p>– Un novo paso no desenvolvemento lexislativo do Estatuto básico do empregado público: a Lei de función pública de Galicia.</p>
    <p>– A xestión do conflito: mediación e comunicación-oratoria.</p>
    <p>3. Destinatarios.</p>
    <p>Persoal ao servizo das administracións públicas, estatal, autonómica ou local, así como dos seus entes instrumentais, persoal ao servizo da Administración de xustiza, xuristas, profesionais, docentes, universitarios e persoas interesadas en xeral.</p>
    <p>4. Desenvolvemento.</p>
    <p>Lugar: EGAP, rúa Madrid, 2-4, Santiago de Compostela.</p>
    <p>Data: 15 de setembro de 2016.</p>
    <p>Horario: mañá e tarde.</p>
    <p>Duración: 8 horas lectivas.</p>
    <p>5. Número de prazas.</p>
    <p>Limitado pola capacidade do local.</p>
    <p>6. Inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP: https://egap.xunta.es/matricula/</p>
    <p>O prazo para inscribirse estará aberto desde o día seguinte ao da publicación desta resolución no <em>Diario Oficial de Galicia</em> ata as 23.00 horas do día 13 de setembro de 2016.</p>
    <p>Poderá obterse calquera outra información, das 8.30 ás 14.30 horas, nos teléfonos: 981 54 62 41/981 54 62 39.</p>
    <p>7. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento deste curso, así como a facultade de cancelalo se o escaso número de solicitudes non xustificase a súa realización.</p>
    <p>8. Certificado de asistencia oficial.</p>
    <p>Ao final do curso expediráselles un certificado electrónico de asistencia, descargable desde a área de matrícula (https://egap.xunta.es/matricula), a aquelas persoas inscritas que tivesen participado asiduamente e sempre que a súa asistencia fose igual ou superior ao 90 % das horas lectivas programadas. Este documento estará asinado electronicamente pola EGAP e incluirá, de forma expresa, o contido, a carga lectiva, a data e o lugar de realización do curso, así como un código de verificación electrónica (CVE) para contrastar a súa autenticidade.</p>
    <p>Santiago de Compostela, 20 de xullo de 2016</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

