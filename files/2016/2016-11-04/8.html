---
date: '2016-11-04'
id: U500-261016-0001
page: 48871
number: 210
agency: Universidade de Vigo
section: III. Outras disposicións.
title: >-
  RESOLUCIÓN do 26 de outubro de 2016 pola que se acorda publicar a anulación da
  relación de postos de traballo do persoal laboral de administración e
  servizos.
range: Resolución
url: >-
  https://www.xunta.gal/dog/Publicados/2016/20161104/AnuncioU500-261016-0001_gl.html
---
<p>O Consello de Goberno da Universidade de Vigo, na súa sesión do 10 outubro de 2016, acordou:</p>
    <p>«Primeiro. Estimar parcialmente o recurso de reposición interposto polo presidente do Comité de Empresa do persoal laboral de administración e servizos da provincia de Pontevedra da Universidade de Vigo, anulando o acordo tomado polo Consello de Goberno na sesión do 22 de xullo de 2016, polo que se aprobaba a relación de postos de traballo do persoal laboral de administración e servizos, por non ter achegado o informe do Comité de Empresa do PAS laboral da provincia de Pontevedra e o informe da Xunta de Galicia no prazo establecido para a toma de decisión do órgano colexiado.</p>
    <p>Segundo. Retrotraer o procedemento ao momento da convocatoria da sesión do Consello de Goberno e achegar toda a documentación exixida polas normas de aplicación para que o debate e toma de acordo sobre a relación de postos de traballo do persoal laboral de administración e servizos se produza consonte coa normativa vixente.</p>
    <p>Contra esta resolución, que esgota a vía administrativa, poderase interpor recurso ante a xurisdición contencioso-administrativa, no prazo de dous meses contados desde o día seguinte ao da presente publicación no <em>Diario Oficial de Galicia</em>, de conformidade co disposto na Lei 29/1998, do 13 de xullo, reguladora da xurisdición contencioso-administrativa.</p>
    <p>Non obstante, os interesados poderán optar por interpoñer contra esta resolución recurso de reposición ante o reitor, no prazo dun mes contado a partir do día seguinte ao da dita publicación, de acordo co disposto na Lei 39/2015, do 1 de outubro, do procedemento administrativo común das administracións públicas».</p>
    <p>En consecuencia, esta reitoría resolve ordenar a publicación no <em>Diario Oficial de Galicia </em>destes acordos nos termos anteditos, dos cales deriva a anulación da relación de postos de traballo do persoal laboral de administración e servizos aprobada polo Consello de Goberno da Universidade de Vigo, o pasado 22 de xullo de 2016 e publicada no <em>Diario Oficial de Galicia </em> do 11 de agosto de 2016.</p>
    <p>Vigo, 26 de outubro de 2016</p>
    <footer><p>Salustiano Mato de la Iglesia<br>Reitor da Universidade de Vigo</p></footer>

