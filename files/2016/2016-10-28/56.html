---
date: '2016-10-28'
id: L428-251016-1
page: 48337
number: 206
agency: Concello de Lugo
section: VI. Anuncios. b) Administración local.
title: >-
  EXTRACTO do Acordo 11/654, da Xunta de Goberno Local, en sesión que tivo lugar
  o 13 de outubro de 2016, polo que se convocan subvencións, para persoas con
  discapacidade física e afectadas de graves dificultades de mobilidade, para
  gastos de transporte en taxi adaptado.
range: Anuncio
url: >-
  https://www.xunta.gal/dog/Publicados/2016/20161028/AnuncioL428-251016-1_gl.html
---
<p>BDNS (identif.): 320494.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións.</p>
    <p>Primeiro. Requisitos das persoas solicitantes</p>
    <p>Poderán solicitar estas axudas as persoas que reúnan os seguintes requisitos:</p>
    <p>1. Ter unha idade mínima de 4 anos.</p>
    <p>2. Estar empadroado/a no concello de Lugo cunha antigüidade mínima de 1 ano, anterior á presentación da solicitude e durante a percepción da axuda.</p>
    <p>3. Ter recoñecida a condición legal de discapacidade que afecte gravemente a súa mobilidade sen que poida utilizar os transportes públicos colectivos, e así se acredite no certificado oficial de discapacidade, emitido polo Equipo de Valoración e Orientación (EVO) dependente da Consellería de Política Social da Xunta de Galicia.</p>
    <p>4. Non ser propietario/a de vehículo e, para as persoas menores de 18 anos, non contar ningún membro da unidade familiar ou de convivencia con vehículo, salvo o disposto no seguinte parágrafo:</p>
    <p>Situacións especiais: as persoas con discapacidade que, pola súa situación de discapacidade, exercesen dereitos e obtivesen beneficios sobre a adquisición e/ou adaptación dun vehículo poderán solicitar estas axudas soamente para os períodos e/ou viaxes en que, por causas sobrevidas e debidamente xustificadas, se vexan imposibilitadas para utilizalo. Todo isto sempre e cando cumpran os requisitos establecidos nesta disposición.</p>
    <p>5. Para as persoas que traballen, non ter recoñecido este beneficio por convenio colectivo, contrato laboral ou calquera outro título acreditativo do dito beneficio.</p>
    <p>6. Non dispor duns recursos económicos superiores a 2 veces o IPREM vixente, 12 pagas (12.780,26 € anuais).</p>
    <p>Para o cómputo dos recursos económicos terase en conta a renda persoal da persoa solicitante, e calcularase tendo en conta a totalidade dos rendementos derivados tanto do traballo como do capital, así como calquera das modalidades de ingreso a que se refire o artigo 6.2 da Lei 35/2006, do 28 de novembro, do imposto sobre a renda das persoas físicas.</p>
    <p>No caso de que a persoa solicitante teña cónxuxe ou parella de feito, entenderase como renda persoal a metade da suma dos ingresos de ambos os membros da parella.</p>
    <p>No caso de que a persoa solicitante careza de ingresos, valoraranse os ingresos da/das persoa/s da/das que dependa economicamente (pai, nai, titor/a, etc.). Neste caso calcularase a renda per cápita tendo en conta a totalidade dos rendementos derivados tanto do traballo como do capital, así como calquera das modalidades de ingreso a que se refire o artigo 6.2 da Lei 35/2006, do 28 de novembro, do imposto sobre a renda das persoas físicas.</p>
    <p>O período que se computará na determinación da renda será o correspondente ao último exercicio fiscal cuxo período de presentación da correspondente declaración vencese na data de presentación da solicitude, ou do último exercicio económico vencido con anterioridade á data da convocatoria, no caso de non estar obrigados/as a presentar declaración de IRPF.</p>
    <p>7. Estar ao día no cumprimento das súas obrigas tributarias fronte á Axencia Estatal da Administración Tributaria, á Delegación de Facenda da Comunidade Autónoma de Galicia, á Tesouraría Territorial da Seguridade Social e co Concello de Lugo, respectivamente. No momento da solicitude da subvención, este aspecto poderá ser acreditado, para estes efectos, coa declaración responsable incluída no anexo II destas bases, e no momento da xustificación da axuda deberá acreditarse mediante a presentación das correspondentes certificacións.</p>
    <p>8. Ter regulamentariamente xustificadas as subvencións concedidas con anterioridade polo Concello de Lugo para o cumprimento de fins análogos, durante os dous exercicios económicos anteriores.</p>
    <p>9. Non estar incurso/a en prohibición para obter a condición de beneficiario/a das subvencións de conformidade co artigo 10 da Lei 9/2007, do 13 de xuño, de subvencións de Galicia, e o artigo 13 da Lei 38/2003, do 17 de novembro, xeral de subvencións.</p>
    <p>10. Ter solicitada a axuda de transporte sanitario facilitada polo Sergas. Cando o desprazamento veña motivado por razóns de saúde e sexa facilitado polo Sergas, a dita comprobación e verificación levaraa a cabo a unidade xestora, e realizarase no prazo de xustificación; comportará a perda da axuda municipal no caso de non terse solicitado ou terse concedido a través do Sergas.</p>
    <p>Segundo. Bases reguladoras</p>
    <p>As bases reguladoras do programa de axudas económicas a persoas con discapacidade física e afectadas de graves dificultades de mobilidade para gastos do transporte en taxi adaptado, exercicio 2016, aprobounas a Xunta de Goberno Local do Concello de Lugo, Acordo 11/654, na sesión ordinaria que tivo lugar o trece de outubro de dous mil dezaseis, e publicáronse no BOP de Lugo número 242, do 21 de outubro de 2016.</p>
    <p>Terceiro. Contía</p>
    <p>Esta convocatoria conta cun crédito orzamentario de 9.000 €.</p>
    <p>A contía máxima da axuda a cada persoa solicitante será de 800 € anuais, con excepción das persoas empadroadas na zona rural. Neste caso o límite máximo da contía subvencionable establécese en 1.000 € anuais.</p>
    <p>Se polo número de solicitudes que reúnen os requisitos a cantidade que correspondería a todas as persoas solicitantes supera a cantidade consignada nos orzamentos para esta finalidade, a adxudicación da axuda individual farase en primeiro lugar primando as persoas solicitantes que residan na zona rural e, en segundo, as que teñan menos ingresos. Non obstante, o órgano competente para resolver poderá proceder ao rateo, entre as persoas beneficiarias da subvención, do importe global máximo establecido na convocatoria, segundo se establece no artigo 22 da Lei 38/2003.</p>
    <p>Cuarto. Forma e prazo de presentación das solicitudes</p>
    <p>As persoas interesadas presentarán as súas solicitudes en modelo normalizado (anexo I das bases), xunto coa documentación necesaria, no Rexistro Xeral do Concello de Lugo ou ben utilizando os medios establecidos no artigo 16.4 da Lei 39/2015, do 1 de outubro, do procedemento administrativo común das administracións públicas, no prazo dun mes, contado a partir do día seguinte ao da publicación deste anuncio no DOG, por conduto da BDNS.</p>
    <p>Lugo, 21 de outubro de 2016</p>
    <footer><p>Ana Mª González Abelleira<br>Tenenta de alcalde-delegada da Área de Benestar Social, Igualdade e Inclusión</p></footer>

