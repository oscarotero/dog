---
date: '2016-10-28'
id: G0164-241016-0002
page: 48208
number: 206
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 20 de outubro de 2016 pola que se modifica a Orde do 11 de agosto de
  2016 pola que se establecen as bases reguladoras para a concesión, en réxime
  de concorrencia competitiva, das axudas para a acreditación, estruturación e
  mellora de centros de investigación singulares e agrupacións estratéxicas
  consolidadas do Sistema universitario de Galicia, cofinanciadas polo Fondo
  Europeo de Desenvolvemento Rexional (Feder), no marco do programa operativo
  Feder Galicia 2014-2020, e se procede á súa convocatoria para o exercicio
  2016.
range: Orde
url: >-
  https://www.xunta.gal/dog/Publicados/2016/20161028/AnuncioG0164-241016-0002_gl.html
---
<p>Mediante a Orde do 11 de agosto de 2016 (<em>Diario Oficial de Galicia</em> número 164, do 31 de agosto), a Consellería de Cultura, Educación e Ordenación Universitaria convocou as axudas para a acreditación, estruturación e mellora de centros de investigación singulares e agrupacións estratéxicas consolidadas do Sistema universitario de Galicia.</p>
    <p>O artigo 5 da dita orde detalla a duración das axudas e o importe máximo segundo sexan centros singulares de investigación ou agrupacións estratéxicas. Porén, non se establece unha contía mínima definida para cada categoría. A contía mínima resulta relevante co obxecto de garantir un financiamento basal suficiente para as propostas que obteñan financiamento.</p>
    <p>Así mesmo, o artigo 20.2 establece que para a xustificación das axudas concedidas será necesario que as universidades beneficiarias expidan, con data límite do 30 de novembro, a documentación que se sinala nese punto. Tendo en conta que o prazo de presentación de solicitudes rematou o 30 de setembro de 2016 e a dificultade técnica de avaliación das solicitudes, procede modificar o dito artigo 20.2 e ampliar o prazo ata unha data que permita a mellor xustificación do gasto no ano 2016.</p>
    <p>Esta modificación non implica a apertura dun novo período de presentación de solicitudes, posto que xa se presentaron todas as posibles candidaturas que reunían os requisitos establecidos na convocatoria.</p>
    <p>En consecuencia, e no uso das atribucións que me foron conferidas,</p>
    <p>DISPOÑO:</p>
    <p>Artigo único.</p>
    <p>Modificación dos artigos 5 e 20 da Orde do 11 de agosto de 2016 pola que se establecen as bases reguladoras para a concesión, en réxime de concorrencia competitiva, das axudas para a acreditación, estruturación e mellora de centros de investigación singulares e agrupacións estratéxicas consolidadas do Sistema universitario de Galicia, cofinanciadas polo Fondo Europeo de Desenvolvemento Rexional (Feder), no marco do programa operativo Feder Galicia 2014-2020, e se procede á súa convocatoria para o exercicio 2016, que quedan redactados como segue:</p>
    <p>O artigo 5 queda redactado da seguinte maneira:</p>
    <p>«As axudas serán de aplicación por un período de 4 anualidades segundo a seguinte distribución:</p>
    <p>Modalidade A. Centros singulares de investigación: aquelas solicitudes que alcancen na fase de avaliación esta condición terán unha axuda que será dun mínimo de 200.000 € e un máximo de 400.000 € na primeira anualidade. Na segunda, terceira e cuarta anualidade, a contía máxima que poderán percibir será de 800.000 € e a mínima de 500.000 €.</p>
    <p>Modalidade B. Agrupacións estratéxicas consolidadas: aquelas solicitudes que alcancen na fase de avaliación esta condición, sempre que obteñan a puntuación mínima establecida no artigo 13 da convocatoria, terán unha axuda que será dun mínimo de 125.000 € e un máximo de 200.000 € na primeira anualidade. Na segunda, terceira e cuarta anualidade, a contía máxima que poderán percibir será de 400.000 € e a mínima de 250.000 €, para cada unha das agrupacións que se concedan con cargo a estas axudas».</p>
    <p>No artigo 20.2 engádese un novo parágrafo a continuación do segundo, que queda redactado da seguinte maneira:</p>
    <p>«No ano 2016 a data límite para presentar a xustificación será o 15 de decembro de 2016».</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 20 de outubro de 2016</p>
    <footer><p>Román Rodríguez González<br>Conselleiro de Cultura, Educación e Ordenación Universitaria</p></footer>

