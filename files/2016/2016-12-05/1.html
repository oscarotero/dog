---
date: '2016-12-05'
id: G0426-301116-0001
page: 53621
number: 232
agency: Consellería do Medio Rural
section: I. Disposicións xerais.
title: >-
  DECRETO 164/2016, do 24 de novembro, polo que se modifica o Decreto 2/2010, do
  8 de xaneiro, polo que se regulan os órganos competentes e o procedemento para
  a imposición de sancións en materias do medio rural.
range: Decreto
url: >-
  https://www.xunta.gal/dog/Publicados/2016/20161205/AnuncioG0426-301116-0001_gl.html
---
<p>O día 22 de xaneiro de 2010 publicouse no Diario Oficial de Galicia o Decreto 2/2010, do 8 de xaneiro, polo que se regulan os órganos competentes e o procedemento para a imposición de sancións en materias do medio rural.</p>
    <p>Un dos obxectivos deste decreto era regular algún aspecto do procedemento para a imposición de sancións nas materias propias do medio rural.</p>
    <p>A elaboración e entrada en vigor de novas disposicións legais que afectan o procedemento sancionador determina a necesidade de modificar este decreto. En concreto, o día 2 de outubro de 2015 publicáronse no Boletín Oficial del Estado a Lei 39/2015, do 1 de outubro, do procedemento administrativo común das administracións públicas, e a Lei 40/2015, do 1 de outubro, de réxime xurídico do sector público.</p>
    <p>Entre as principais novidades da Lei 39/2015, do 1 de outubro, destaca que o anterior procedemento especial sobre potestade sancionadora agora se integrou como especialidade do procedemento administrativo común. A Lei 39/2015, do 1 de outubro, derroga, así mesmo, o Real decreto 1398/1993, do 4 de agosto, polo que se aproba o Regulamento do procedemento para o exercicio da potestade sancionadora. Desta derrogación deriva unha serie de consecuencias, entre elas a que motiva esta modificación normativa. </p>
    <p>O Real decreto 1398/1993, do 4 agosto, en relación cos procedementos sancionadores prevé, no seu artigo 20.6, que se non se ditase resolución transcorridos seis meses desde a iniciación, tendo en conta as posibles interrupcións do seu cómputo por causas imputables aos interesados ou pola suspensión do procedemento a que se refiren os artigos 5 e 7, se iniciará o cómputo do prazo de caducidade establecido no artigo 43.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>A Lei 39/2015, do 1 de outubro, non regula un prazo supletorio de duración do procedemento sancionador na falta de previsión na norma específica que regule o concreto procedemento. Isto determina que, na falta de tal previsión, o prazo supletorio de duración do procedemento que se debe aplicar é o xenérico de 3 meses que prevé a propia Lei 39/2015, do 1 de outubro, no seu artigo 21.3, prazo este a todas luces insuficiente para permitir a tramitación dun procedemento sancionador con todas as garantías para o/a administrado/a que exixe a lei citada.</p>
    <p>En consecuencia, nas materias que afectan o medio rural cuxa lexislación procedemental específica non prevexa un prazo concreto de duración do procedemento rexerá o prazo que se regula neste decreto. Neste sentido, a Lei 39/2015, do 1 de outubro, habilita tal regulación ao establecer, no seu artigo 21.2, que o prazo máximo en que debe notificarse a resolución expresa será o fixado na norma reguladora do correspondente procedemento.</p>
    <p>Por outra banda, o artigo 6 do Decreto 2/2010, do 8 de xaneiro, regulaba tamén os órganos competentes para a imposición de sancións en materia de conservación da natureza. Porén, como consecuencia da estrutura orgánica das consellerías da Xunta de Galicia, contida no Decreto 129/2015, do 8 de outubro, e do Decreto 166/2015, do 13 de novembro, polo que se regula a estrutura orgánica da Consellería do Medio Rural, as competencias nesta materia foron atribuídas á Consellería de Medio Ambiente e Ordenación do Territorio, polo que cómpre suprimir esta previsión da regulación contida neste decreto que regula unicamente as materias competencia da Consellería do Medio Rural.</p>
    <p>A competencia de que dispón a Administración das comunidades autónomas para establecer os seus propios procedementos para o exercicio da potestade sancionadora deriva do artigo 149.3 da Constitución española, en relación co artigo 27.5 do Estatuto de autonomía de Galicia.</p>
    <p>Na súa virtude, por proposta da conselleira do Medio Rural, de acordo co Consello Consultivo, e logo de deliberación do Consello da Xunta de Galicia na súa reunión do día vinte e catro de novembro de dous mil dezaseis,</p>
    <h2>DISPOÑO:</h2>
    <p>Artigo único. Modificación do Decreto 2/2010, do 8 de xaneiro, polo que se regulan os órganos competentes e o procedemento para a imposición de sancións en materias do medio rural </p>
    <p>O Decreto 2/2010, do 8 de xaneiro, polo que se regulan os órganos competentes e o procedemento para a imposición de sancións en materias do medio rural, queda redactado da seguinte forma:</p>
    <p>Un. O artigo 1 queda redactado do seguinte xeito:</p>
    <p>«Artigo 1. Obxecto</p>
    <p>O obxecto deste decreto é:</p>
    <p>a) Regular os órganos competentes para a imposición de sancións en materia de agricultura e gandaría.</p>
    <p>b) Establecer o procedemento sancionador aplicable en materias do medio rural.</p>
    <p>c) Establecer as competencias das xefaturas territoriais para a incoación de procedementos sancionadores».</p>
    <p>Dous. Suprímese o artigo 6.</p>
    <p>Tres. O artigo 10 queda redactado como segue:</p>
    <p>«Artigo 10. Procedemento sancionador</p>
    <p>a) Os procedementos sancionadores en materias do medio rural, xa sexan por infraccións leves, menos graves, graves ou moi graves, tramitaranse conforme a normativa estatal reguladora do procedemento administrativo sancionador, sen prexuízo do cumprimento das peculiaridades procedementais reguladas por cada norma sancionadora substantiva.</p>
    <p>b) O prazo máximo en que debe notificarse a resolución expresa nos procedementos sancionadores nas materias propias do medio rural reguladas neste decreto será de 6 meses contados desde a data do acordo de inicio, en todas aquelas materias en que a normativa reguladora do procedemento non estableza un prazo específico diferente».</p>
    <p>Disposición transitoria única. Órganos sancionadores en materia de conservación da natureza</p>
    <p>As disposicións contidas no Decreto 2/2010, do 8 de xaneiro, en materia de conservación da natureza, seguirán sendo de aplicación ata a entrada en vigor da regulación correspondente nesta materia.</p>
    <p>Disposición derradeira única</p>
    <p>Este decreto entrará en vigor aos vinte días da súa publicación no Diario Oficial de Galicia.</p>
    <p>Santiago de Compostela, vinte e catro de novembro de dous mil dezaseis</p>
    <footer><p>Alberto Núñez Feijóo<br>Presidente</p><p>Ángeles Vázquez Mejuto<br>Conselleira do Medio Rural</p></footer>

