---
date: '2016-06-22'
id: G0426-100616-0001
page: 25886
number: 118
agency: Consellería do Medio Rural
section: III. Outras disposicións.
title: >-
  ORDE do 10 de xuño de 2016 pola que se modifica o Regulamento da indicación
  xeográfica protexida Tarta de Santiago e do seu Consello Regulador.
range: Orde
url: >-
  https://www.xunta.gal/dog/Publicados/2016/20160622/AnuncioG0426-100616-0001_gl.html
---
<p>O Consello Regulador da indicación xeográfica protexida Tarta de Santiago aprobou propoñer á Consellería do Medio Rural unha modificación do seu regulamento, aprobado mediante a Orde do 10 de febreiro de 2010.</p>
    <p>Trátase dunha modificación puntual que afecta o artigo 18, que regula as baixas no Consello Regulador. Con esta modificación preténdese que haxa, como ocorre nos regulamentos doutros consellos reguladores, un vínculo entre a inscrición no rexistro do consello regulador e a efectiva realización da actividade coa que se relaciona a inscrición, de xeito que poidan ser dados de baixa, logo de audiencia ao interesado, aqueles operadores que durante un período de tempo prolongado non elaborasen e comercializasen tortas amparadas pola indicación xeográfica protexida. </p>
    <p>A modificación proposta non afecta o contido do prego de condicións que serviu de base para a inscrición desta indicación xeográfica protexida no rexistro europeo, ao circunscribirse ao ámbito do funcionamento do consello regulador. Por iso non é necesario tramitar unha modificación do citado documento.</p>
    <p>Polo anterior, e tendo en conta as competencias conferidas en virtude do Decreto 4/2007, do 18 de xaneiro, polo que se regulan as denominacións xeográficas de calidade do sector alimentario e os seus consellos reguladores, </p>
    <p>DISPOÑO:</p>
    <p>Artigo único. <em>Modificación do artigo 18 da Orde do 10 de febreiro de 2010</em></p>
    <p>Modifícase o artigo 18 da Orde do 10 de febreiro de 2010 pola que se aproba o Regulamento da indicación xeográfica protexida Tarta de Santiago e do seu Consello Regulador, se nomea o Consello Regulador provisional e se dá publicidade ao prego de condicións do produto (DOG núm. 32, do 17 de febreiro), de xeito que se engade unha nova alínea co seguinte texto:</p>
    <p>«3. O Consello Regulador, logo de audiencia ao interesado, poderá dar de baixa os inscritos no rexistro despois de máis dun ano continuado sen actividade. Os cambios de titularidade interromperán o prazo sinalado».</p>
    <p>Disposición derradeira única. <em>Entrada en vigor</em></p>
    <p>A presente orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 10 de xuño de 2016</p>
    <footer><p>Ángeles Vázquez Mejuto<br>Conselleira do Medio Rural</p></footer>

