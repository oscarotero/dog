---
date: '2016-04-22'
id: C3K1-210416-0001
page: 15000
number: 77
agency: Consellería de Sanidade
section: III. Outras disposicións.
title: >-
  ORDE do 21 de abril de 2016 pola que se determinan servizos mínimos, en
  dependencias desta consellería, durante a folga que afectará o persoal da
  empresa Limpiezas del Noroeste, S.A. (Linorsa) na provincia de Lugo.
range: Orde
url: >-
  https://www.xunta.gal/dog/Publicados/2016/20160422/AnuncioC3K1-210416-0001_gl.html
---
<p>O artigo 28.2 da Constitución española recoñece, como dereito fundamental da persoa, o dereito á folga.</p>
    <p>O exercicio deste dereito na Administración e nas empresas, entidades e institucións públicas ou privadas, que presten servizos públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG núm. 116, do 20 de xuño), entre os cales se atopa a sanidade.</p>
    <p>O exercicio público das funcións en materia de saúde pública non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación con este.</p>
    <p>O artigo 3 do citado decreto faculta os conselleiros ou conselleiras competentes, por razón dos servizos esenciais afectados, para que, mediante orde e diante de cada situación de folga, decidan o mínimo de actividade necesaria para asegurar o mantemento de tales servizos, así como para determinar o persoal necesario para a súa prestación.</p>
    <p>As organizacións sindicais CIG, UGT e CC.OO. comunicaron a convocatoria dunha folga de carácter indefinido que afectará o persoal da empresa Linorsa que presta servizos de limpeza de determinadas dependencias desta consellería na provincia de Lugo, entre elas aquela en que se encontra o Laboratorio de Saúde Pública de Galicia.</p>
    <p>Unha vez outorgada audiencia ao comité de folga, </p>
    <h2>DISPOÑO:</h2>
    <p>Artigo 1</p>
    <p>A convocatoria de folga referida deberá entenderse condicionada ao mantemento dos servizos mínimos, segundo os criterios que se establecen na presente orde.</p>
    <p>Tales mínimos respostan á necesidade de compatibilizar o respecto ineludible ao exercicio do dereito á folga coa protección da saúde.</p>
    <p>O criterio reitor que se toma como base para determinar os servizos mínimos é o seguinte: persoal necesario para garantir o 50 % das presenzas habituais.</p>
    <p>Os efectivos de servizos mínimos que resulten da dita garantía poderán ampliarse sempre que se xustifique que resulta estritamente necesario para evitar riscos para a saúde.</p>
    <p>Artigo 2</p>
    <p>A determinación do persoal necesario farao a empresa con base no antedito criterio reitor. A xustificación do número de efectivos debe constar no expediente de determinación de mínimos e debe exteriorizarse adecuadamente para xeral coñecemento dos/das destinatarios/as. </p>
    <p>O persoal necesario para a cobertura dos servizos mínimos deberá ser publicado nos taboleiros de anuncios con antelación suficiente.</p>
    <p>Artigo 3</p>
    <p>A designación nominal de efectivos que deben cubrir os servizos mínimos será realizada pola empresa e notificada ao persoal designado.</p>
    <p>O persoal designado como servizo mínimo que desexe exercer o seu dereito de folga poderá instar a substitución da súa designación por outro/a empregado/a que voluntariamente acepte o cambio de forma expresa.</p>
    <p>Artigo 4</p>
    <p>Os paros e alteracións no traballo por parte do persoal necesario para o mantemento dos servizos mínimos serán considerados ilegais para os efectos do establecido no artigo&amp;nbsp;16.1 do Real decreto lei 17/1977, do 4 de marzo (BOE núm. 58, do 9 de marzo).</p>
    <p>Artigo 5</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Disposición derradeira</p>
    <p>Esta orde producirá efectos e entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 21 de abril de 2016</p>
    <footer><p>Jesús Vázquez Almuíña<br>Conselleiro de Sanidade</p></footer>

