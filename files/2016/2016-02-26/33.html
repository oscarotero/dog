---
date: '2016-02-26'
id: CA04-161215-0002
page: 7370
number: 39
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 11 de setembro de 2015 da declaración da condición mineral
  natural da auga procedente da captación do pozo Mecca, no concello de Baiona
  (Pontevedra).
range: Resolución
url: >-
  https://www.xunta.gal/dog/Publicados/2016/20160226/AnuncioCA04-161215-0002_gl.html
---
<p>Examinada a solicitude presentada por José Luis Rodríguez Fernández, con DNI 76987273-V, en nome e representación de Aguasana, S.L., con CIF B-36658813 relativa á declaración da condición mineral natural das augas procedentes da captación do pozo Mecca, sito no termo municipal de Baiona, resultan os seguintes antecedentes de feito:</p>
    <p>Primeiro. O 22 de maio de 2013, Aguasana, S.L. presenta ante a Xefatura Territorial da Consellería de Economía e Industria en Pontevedra proxecto xustificativo para a declaración como mineral natural da auga do acuífero captado co pozo Mecca, na Granxa, parroquia de Belesar, no termo municipal de Baiona, en aplicación do Real decreto 1798/2010, do 30 de decembro, polo que se regula a explotación e comercialización das augas minerais naturais e augas de manancial envasadas para o consumo humano.</p>
    <p>Segundo. Con data do 30 de maio de 2013, persoal técnico da Xefatura Territorial de Pontevedra realiza a toma de mostras da auga regulamentaria, do cal se elabora acta.</p>
    <p>Terceiro. Con data de rexistro de saída 5 de xuño de 2013, a Xefatura Territorial de Pontevedra remite ao Instituto Xeológico e Mineiro de España copia do expediente do pozo Mecca, acta da toma de mostras da auga e informe técnico, e solicita o informe preceptivo para a declaración como auga mineral natural para bebida envasada.</p>
    <p>Cuarto. A solicitude da declaración da condición mineral natural da auga procedente da captación pozo Mecca faise pública no BOE núm. 150, do 24 de xuño de 2013, e no DOG núm. 125, do 3 de xullo de 2013.</p>
    <p>Quinto. Na data do 4 de xullo de 2013 de rexistro de saída do edificio administrativo de Pontevedra solicítase pronunciamento a Augas de Galicia, segundo o disposto no Real decreto 849/1986, do 11 de abril. Na data actual non consta resposta do organismo á citada solicitude.</p>
    <p>Sexto. Con data do 27 de setembro de 2013, de rexistro de entrada, recíbese na Xefatura Territorial de Pontevedra informe favorable do Instituto Xeológico e Mineiro de España sobre á declaración da condición mineral natural da captación do pozo Mecca, e ponse de manifesto que a auga cumpre coas exixencias establecidas no número 1, parte B, do anexo IV do Real decreto 1798/2010, do 30 de decembro, polo que se regula a explotación e comercialización de augas minerais naturais e augas de manancial envasada para consumo humano, excepto o referente ao parámetro arsénico, o que obrigaría antes do envasado da auga á súa separación con aire enriquecido con ozono, coa condición de non alterar a composición da auga no que respecta a aqueles compoñentes que lle confiren as súas propiedades esenciais.</p>
    <p>Sétimo. Con data de rexistro de saída 22 de outubro de 2013, a Xefatura Territorial de Pontevedra solicita informe para a declaración como auga mineral natural para bebida envasada do pozo Mecca á Dirección Xeral de Innovación e Xestión da Saúde Pública.</p>
    <p>Oitavo. Con data do 19 de novembro de 2013 recíbese informe do Servizo de Seguridade Alimentaria da Dirección Xeral de Innovación e Xestión da Saúde Pública, que considera, á vista dos resultados das análises presentadas por la empresa, que cumpre parcialmente co establecido no número 1, parte A, do anexo IV do Real decreto 1798/2010, excepto a comprobación de ausencia da bacteria patóxena<em> Pseudomonas aeruginosa</em>.</p>
    <p>Noveno. Con data de rexistro de saída 13 de decembro de 2013, a Xefatura Territorial de Pontevedra solicita a Aguasana, S.L. os datos microbiolóxicos da bacteria <em>Pseudomonas aeruginosa</em> e as medidas que se aplicarán respecto á utilización de aire enriquecido co ozono sen alterar a composición da auga daqueles compoñentes que lle confiren as propiedades máis salientables.</p>
    <p>Décimo. En escrito do 17 de marzo de 2014, de rexistro de entrada, Aguasana, S.L. achega informe para a eliminación do arsénico e presenta o resultado analítico da bacteria patóxena <em>Pseudomonas aeruginosa</em> correspondente ao mes de decembro de 2013, demostrando a ausencia desta bacteria. </p>
    <p>Décimo primeiro. Con data de rexistro de saída 31 de marzo de 2014 dáse traslado da documentación presentada por Aguasana, S.L. á Dirección Xeral de Innovación e Xestión da Saúde Pública, que emite informe favorable e require a presentación dos resultados das análises correspondentes os 11 meses restantes. Estes resultados son achegados por Aguasana, S.L. con data do 20 de maio de 2015.</p>
    <p>Décimo segundo. Con data do 5 de xuño de 2015, de rexistro de entrada, recíbese informe do Servizo de Seguridade Alimentaria da Dirección Xeral de Innovación e Xestión da Saúde Pública, que considera favorable a declaración da auga do pozo Mecca como mineral natural ao cumprir co establecido no número 2 do anexo II do Real decreto 1798/2010.</p>
    <p>Décimo terceiro. Con data do 30 de xuño de 2015 a Xefatura Territorial de Pontevedra emite informe favorable á declaración da condición mineral natural da auga da captación do pozo Mecca, tendo en conta que a documentación achegada cumpre o establecido no artigo 3 do Real decreto 1798/2010, do 30 de decembro, polo que se regula a explotación e comercialización das augas minerais naturais e augas de manancial envasadas para o consumo humano, e especificamente cos puntos 1.2.a).1º e 1.2.b).2º do anexo II.</p>
    <p>No informe recóllese que as augas desta captación pertencen a un acuífero diferente e máis profundo que o explotado na actualidade por esta empresa cos pozos nomeados Aguasana 1 e Aguasana 2, que contan con declaración da auga como mineral natural, autorización de aproveitamento e perímetro de protección.</p>
    <p>O informe propón que a declaración da auga como mineral natural para uso de bebida envasada se condicione á eliminación do contido de arsénico, ata que o seu valor non supere os 10 µg/l establecido no anexo IV, parte B, do Real decreto 1798/2010, do 30 de decembro, polo que se regula a explotación e comercialización das augas minerais naturais e de manancial envasada para consumo humano.</p>
    <p>Fundamentos legais:</p>
    <p>Primeiro. De acordo coa Orde do 24 de abril de 2013, sobre delegación de competencias da Dirección Xeral de Industria, Enerxía e Minas nas xefaturas territoriais da Consellería de Economía e Industria, a competencia para a elaboración da proposta de declaración de augas minerais corresponde ao xefe territorial.</p>
    <p>Segundo. Conforme se infire do disposto no artigo 3 da Lei 5/1995, do 7 de xuño, de regulación das augas minerais, termais, de manancial e dos establecementos balnearios da Comunidade Autónoma de Galicia, o órgano competente para a declaración da condición mineral dunha auga é a Consellería de Economía e Industria.</p>
    <p>Terceiro. É de aplicación neste caso o Real decreto 1798/2010, do 30 de decembro, polo que se regula a explotación e comercialización das augas minerais naturais e augas de manancial envasada para o consumo humano e as normas e criterios para solicitar a declaración como auga mineral natural que se especifican no anexo II do mesmo.</p>
    <p>Visto o expediente administrativo e os informes favorables da Xefatura Territorial da Consellería de Economía e Industria en Pontevedra, Instituto Xeológico e Mineiro de España e Dirección Xeral de Innovación e Xestión de Saúde Pública, </p>
    <h2>RESOLVO:</h2>
    <p>Declarar a auga captada no pozo Mecca, situado na Granxa, parroquia de Belesar, no termo municipal de Baiona (Pontevedra), como auga mineral natural para uso de bebida envasada, condicionando á declaración e ao dereito a utilizar tal denominación no aproveitamento que se derive á eliminación do contido de arsénico, ata que o seu valor non supere os 10 µg/l establecido no anexo IV, parte B, do Real decreto 1798/2010, do 30 de decembro, utilizando aire enriquecido con ozono, sen que se produza alteración na composición da auga no que respecta a aqueles compoñentes que lle confiren as súas propiedades esenciais.</p>
    <p>Vista a proposta de resolución que antecede, dou a miña conformidade nos termos expostos e elévoa a resolución.</p>
    <p>Contra a presente resolución, que pon fin á vía administrativa, poderase interpoñer directamente recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación da presente resolución, de acordo co disposto no artigo 46.1 da Lei 29/1998, do 13 de xullo, reguladora da xurisdición contencioso-administrativa, ou ben, recurso potestativo de reposición ante o conselleiro de Economía e Industria, no prazo dun mes desde o día seguinte ao da súa notificación, de acordo co establecido nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que os interesados poidan interpoñer calquera outro recurso que coiden procedente.</p>
    <p>Notifíquese esta resolución ao interesado.</p>
    <p>Santiago de Compostela, 11 de setembro de 2015</p>
    <footer><p>P.D. (Orde do 10.12.2014; DOG núm. 3, do 7.1.2015)<br>Ángel Bernardo Tahoces<br>Director xeral de Enerxía e Minas</p></footer>

