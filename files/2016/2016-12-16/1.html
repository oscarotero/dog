---
date: '2016-12-16'
id: G0244-151216-0005
page: 54817
number: 239
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  DECRETO 176/2016, do 15 de decembro, polo que se establecen os órganos
  superiores e de dirección dependentes da Presidencia da Xunta de Galicia.
range: Decreto
url: >-
  https://www.xunta.gal/dog/Publicados/2016/20161216/AnuncioG0244-151216-0005_gl.html
---
<p>O Decreto 146/2016, do 13 de novembro, estableceu a estrutura orgánica da Xunta de Galicia, co fin de adaptala ás necesidades que o momento actual aconsella acometer, fundamentadas nos criterios de eficacia e economía que inspiran a actuación e a organización administrativa. </p>
    <p>En virtude dos criterios arriba indicados, e de acordo co previsto nos artigos 23.3 e 26.5 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, procede agora establecer os órganos superiores e de dirección dependentes da Presidencia da Xunta de Galicia, que, pola súa importancia e natureza, procede que queden adscritos funcionalmente á Presidencia da Xunta de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, no exercicio da facultade outorgada polo artigo 4.15 da Lei 1/1983, do 22 de febreiro, de normas reguladoras da Xunta e da súa Presidencia, e logo de deliberación do Consello da Xunta de Galicia, na súa reunión do día 15 de decembro de dous mil dezaseis, </p>
    <h2>DISPOÑO:</h2>
    <p>Artigo único</p>
    <p>a) Dependerán funcionalmente da Presidencia da Xunta de Galicia e organicamente da Consellería de Presidencia, Administracións Públicas e Xustiza os seguintes órganos superiores e de dirección: </p>
    <p>1. Secretaría Xeral da Presidencia: </p>
    <p>1.1. Dirección Xeral do Gabinete da Presidencia. </p>
    <p>2. Secretaría Xeral de Medios. </p>
    <p>2.1. Dirección Xeral de Comunicación. </p>
    <p>3. Secretaría Xeral da Emigración. </p>
    <p>4. Secretaría Xeral para o Deporte. </p>
    <p>b) Queda adscrita á Presidencia da Xunta de Galicia a Axencia de Modernización Tecnolóxica de Galicia, de conformidade co disposto no Decreto 252/2011, do 15 de decembro, polo que se crea esta e se aproban os seus estatutos. </p>
    <p>c) Queda adscrita funcionalmente á Presidencia da Xunta de Galicia e organicamente á Consellería de Presidencia, Administracións Públicas e Xustiza a Axencia Turismo de Galicia, nos termos previstos no Decreto 196/2012, do 27 de setembro, polo que se crea esta e se aproban os seus estatutos.</p>
    <p>Disposición adicional primeira</p>
    <p>Un. Corresponderán á persoa titular da Consellería de Facenda as funcións que os artigos 3 e 4, así como a disposición derradeira segunda do Decreto 252/2011, do 15 de decembro, polo que se crea a Axencia de Modernización Tecnolóxica de Galicia e se aproban os seus estatutos, atribúen á persoa titular da Consellería de Presidencia, Administracións Públicas e Xustiza.</p>
    <p>Dous. Os estatutos da Axencia para a Modernización Tecnolóxica de Galicia modificaranse para adaptarse ao establecido no parágrafo un desta disposición adicional.</p>
    <p>Disposición adicional segunda</p>
    <p>A delegación de competencias outorgada a favor da Secretaría Xeral da Presidencia continuará vixente ata que sexa revogada expresamente ou novamente outorgada.</p>
    <p>Disposición transitoria primeira</p>
    <p>En tanto non se modifique o Decreto 252/2011, do 15 de decembro, polo que se crea a Axencia de Modernización Tecnolóxica de Galicia e se aproban os seus estatutos, corresponderá á Secretaría Xeral da Presidencia a preparación previa dos asuntos da Amtega que deban elevarse e someterse ao Consello da Xunta de Galicia para a súa aprobación, así como aquelas outras funcións que se lle atribúan no dito decreto. </p>
    <p>Disposición transitoria segunda</p>
    <p>Os órganos dependentes dos órganos superiores e de dirección sinalados no artigo único manterán a súa estrutura e funcións ata que se proceda ao desenvolvemento da estrutura contida neste decreto. </p>
    <p>Disposición transitoria terceira</p>
    <p>As referencias contidas nas disposicións adicionais primeira e segunda do Decreto 88/2013, do 30 de maio, de estrutura orgánica dos órganos superiores e de dirección dependentes da Presidencia da Xunta de Galicia, resultan de aplicación aos órganos superiores e de dirección previstos neste decreto, mentres non se regule a súa nova estrutura orgánica. </p>
    <p>Disposición derrogatoria</p>
    <p>Queda derrogado o Decreto 234/2012, do 5 de decembro, polo que se establecen os órganos superiores e de dirección dependentes da Presidencia da Xunta de Galicia, así como cantas disposicións de igual ou inferior rango se opoñan ao disposto neste decreto. </p>
    <p>Disposición derradeira</p>
    <p>Este decreto entrará en vigor o mesmo día da súa publicación no <em>Diario Oficial de Galicia</em>. </p>
    <p>Santiago de Compostela, quince de decembro de dous mil dezaseis </p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

