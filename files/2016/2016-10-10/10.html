---
date: '2016-10-10'
id: G0177-270916-0002
page: 46415
number: 193
agency: Axencia para a Modernización Tecnolóxica de Galicia
section: III. Outras disposicións.
title: >-
  RESOLUCIÓN conxunta do 15 de setembro de 2016, da Vicepresidencia e
  Consellería de Presidencia, Administracións Públicas e Xustiza, a Consellería
  de Sanidade e a Axencia para a Modernización Tecnolóxica de Galicia, pola que
  se acorda a habilitación dos centros de saúde e hospitais do Sistema Galego de
  Saúde como centros acreditadores do servizo de claves concertadas da
  Administración xeral e do sector público autonómico de Galicia Chave365.
range: Resolución
url: >-
  https://www.xunta.gal/dog/Publicados/2016/20161010/AnuncioG0177-270916-0002_gl.html
---
<p>O artigo 4 da Lei 1/2015, do 1 de abril, de garantía da calidade dos servizos públicos e da boa administración, consagra como principios fundamentais da organización administrativa autonómica a boa administración, a calidade dos servizos públicos e a proximidade á cidadanía.</p>
    <p>Nesta liña, a Orde do 6 de febreiro de 2014 pola que se aproba o protocolo de identificación e sinatura electrónicas da Administración xeral e do sector público autonómico de Galicia, creou o sistema de identificación e sinatura electrónica Chave365, baseado no uso de claves concertadas, co obxectivo de potenciar o acceso electrónico da cidadanía aos servizos públicos e establecer mecanismos que eviten que as persoas que carezan dos medios necesarios queden excluídas do acceso aos servizos electrónicos. </p>
    <p>A recente Lei 39/2015, do 1 de outubro, de procedemento administrativo común das administracións públicas, potencia o emprego de sistemas de clave concertada como mecanismo de identificación e sinatura nos procesos que requiran a identificación ou sinatura das persoas interesadas no procedemento administrativo.</p>
    <p>Desde a posta en funcionamento de Chave365, as persoas usuarias xa poden formalizar a presentación de solicitudes, declaracións responsables, comunicacións e, en xeral, calquera actuación prevista no procedemento administrativo a través da sede electrónica da Xunta de Galicia, sen necesidade do uso de certificados electrónicos.</p>
    <p>Actualmente, as persoas interesadas poden darse de alta en Chave365 electronicamente na sede electrónica da Xunta de Galicia ou presencialmente no Rexistro Xeral da Xunta de Galicia e nas restantes oficinas de rexistro habilitadas para estes efectos e cuxa relación actualizada está dispoñible na sede electrónica da Xunta de Galicia.</p>
    <p>Nesta liña, co obxectivo de ofrecer unha Administración cada vez máis próxima e áxil, e para evitar desprazamentos aos administrados, a través desta resolución acórdase a habilitación dos centros de saúde e hospitais do Sistema galego de saúde como centros acreditadores do servizo de claves concertadas da Administración xeral e do sector público autonómico de Galicia Chave365.</p>
    <p>Deste xeito, desde a entrada en vigor da presente resolución as persoas que así o desexen poderán solicitar a súa alta en Chave365 nos centros de saúde e hospitais do Sistema galego de saúde que se habiliten. </p>
    <p>A titularidade do servizo Chave365 correspóndelle á Vicepresidencia e Consellería de Presidencia, Administracións Públicas e Xustiza, como titular da sede electrónica da Xunta de Galicia.</p>
    <p>A disposición adicional primeira da Orde do 6 de febreiro de 2014 pola que se aproba o protocolo de identificación e sinatura electrónicas da Administración xeral e do sector público autonómico de Galicia, autoriza a Axencia para a Modernización Tecnolóxica de Galicia para ditar as resolucións que sexan necesarias para o desenvolvemento e execución do protocolo de identificación e sinatura electrónicas da Administración xeral e do sector público autonómico de Galicia.</p>
    <p>En definitiva, á vista do exposto,</p>
    <p>ACORDAN:</p>
    <p>Primeiro. Obxecto</p>
    <p>Habilítanse os centros de saúde e hospitais do Sistema galego de saúde como centros acreditadores do servizo de claves concertadas da Administración xeral e do sector público autonómico de Galicia Chave365.</p>
    <p>A través da sede electrónica pódese consultar a relación actualizada de órganos ou unidades administrativas da Administración xeral e do sector público autonómico de Galicia e os centros de saúde e hospitais da Comunidade Autónoma de Galicia que realizan as funcións de rexistro de usuarios de Chave365.</p>
    <p>Segundo. Ámbito de actuación</p>
    <p>Chave365 está á disposición das persoas usuarias para a presentación de solicitudes, declaracións responsables, comunicacións e, en xeral, calquera actuación prevista no procedemento administrativo a través da sede electrónica da Xunta de Galicia.</p>
    <p>Do mesmo xeito, o sistema Chave365 incorporarase paulatinamente aos servizos e actuacións da Administración xeral e do sector público autonómico de Galicia e do Servizo Galego de Saúde en que concorran circunstancias que fagan aconsellable a admisión de sistemas de identificación electrónica alternativos baixo criterios de proporcionalidade.</p>
    <p>Terceiro. Entrada en vigor</p>
    <p>Esta resolución entrará en vigor o día seguinte ao da súa publicación no Diario Oficial de Galicia. </p>
    <p>Santiago de Compostela, 15 de setembro de 2016</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>
    <footer><p>Jesús Vázquez Almuíña<br>Conselleiro de Sanidade</p></footer>
    <footer><p>Mar Pereira Álvarez<br>Directora da Axencia para a Modernización Tecnolóxica de Galicia </p></footer>

