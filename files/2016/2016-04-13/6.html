---
date: '2016-04-13'
id: O150-050416-0001
page: 13326
number: 70
agency: Escola Galega de Administración Pública
section: III. Outras disposicións.
title: >-
  RESOLUCIÓN do 31 de marzo de 2016 pola que se convoca unha xornada sobre a Lei
  10/2014, de accesibilidade de Galicia, e a Convención internacional sobre os
  dereitos das persoas con discapacidade 2006: aplicación e control polas
  administracións públicas.
range: Resolución
url: >-
  https://www.xunta.gal/dog/Publicados/2016/20160413/AnuncioO150-050416-0001_gl.html
---
<p>Dentro do plan de actividades da Escola Galega de Administración Pública para o ano 2016 e de acordo coas funcións atribuídas pola Lei 4/1987, do 27 de maio, de creación da Escola, modificada pola Lei 10/1989, do 10 de xullo, convócase unha xornada sobre «a Lei 10/2014, de accesibilidade de Galicia e a Convención internacional sobre os dereitos das persoas con discapacidade 2006: aplicación e control polas administracións públicas», conforme as seguintes bases:</p>
    <p>1. Obxectivos.</p>
    <p>Como consecuencia da entrada en vigor da Lei 10/2014, do 3 de decembro, de accesibilidade, proponse a realización desta acción formativa cuxo obxecto principal é afondar no estudo do texto legal para un mellor tratamento da accesibilidade, en especial nas relacións cidadán-Administración.</p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>– O dereito á información e accesibilidade cognitiva.</p>
    <p>– A discapacidade visual e o acceso aos servizos públicos.</p>
    <p>– A Constitución e o dereito de accesibilidade.</p>
    <p>– A accesibilidade máis alá da norma.</p>
    <p>– A accesibilidade universal na Convención da ONU 2006 e a Lei de Galicia 10/2014, de accesibilidade. Os dereitos das persoas con discapacidade nos procesos electorais.</p>
    <p>3. Destinatarios.</p>
    <p>Empregados das administracións públicas de Galicia, tanto autonómica como local, das universidades do Sistema universitario de Galicia, persoal das entidades do sector público, xuristas, profesionais e persoas interesadas en xeral.</p>
    <p>4. Desenvolvemento.</p>
    <p>Lugar: Edificio Administrativo da Delegación Territorial da Xunta de Galicia en Pontevedra, avenida Fernández Ladreda, 43.</p>
    <p>Data: 6 de maio.</p>
    <p>Horario: mañá e tarde.</p>
    <p>Duración: 6 horas lectivas.</p>
    <p>5. Número de prazas.</p>
    <p>Limitado pola capacidade do local.</p>
    <p>6. Inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP: https://egap.xunta.es/matricula/.</p>
    <p>O prazo para inscribirse estará aberto desde o día seguinte ao da publicación desta resolución no <em>Diario Oficial de Galicia</em> ata as 11.00 horas do día 5 de maio de 2016.</p>
    <p>Poderá obterse calquera outra información, das 8.30 ás 14.30 horas, nos teléfonos: 981 54 62 41/981 54 62 39.</p>
    <p>7. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento desta xornada, así como a facultade de cancelala se o escaso número de solicitudes non xustifica a súa realización.</p>
    <p>8. Certificado de asistencia oficial.</p>
    <p>Ao final da xornada entregaráselles un certificado de asistencia a aquelas persoas inscritas que participasen asiduamente e sempre que a súa asistencia fose igual ou superior ao 90 % das horas lectivas programadas. Neste documento aparecerán, de forma expresa, o contido, a carga lectiva, a data, o lugar de realización da xornada e o selo oficial da institución.</p>
    <p>Santiago de Compostela, 31 de marzo de 2016</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

