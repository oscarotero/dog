---
date: '2016-03-22'
id: G1097-150316-0003
page: 10503
number: 56
agency: Axencia Galega das Industrias Culturais
section: III. Outras disposicións.
title: >-
  EXTRACTO da Resolución do 17 de marzo de 2016 pola que se aproban as bases de
  subvencións ás actividades de distribución para industrias culturais, e se
  convocan para o ano 2016.
range: Resolución
url: >-
  https://www.xunta.gal/dog/Publicados/2016/20160322/AnuncioG1097-150316-0003_gl.html
---
<p>BDNS (Identif.): 302431.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvenciones (http://www.pap.minhap.gob.es/bdnstrans/index):</p>
    <p>Primeiro. <em>Beneficiarios</em></p>
    <p>Poden solicitar as distintas modalidades de subvención as entidades que a continuación se sinalan, para actividades que se leven a cabo entre o 1 de novembro de 2015 e o 31 de outubro de 2016:</p>
    <p>Modalidade A.1: subvencións para a distribución de espectáculos de artes escénicas e musicais fóra de Galicia. </p>
    <p>Beneficiarios: persoas físicas e/ou xurídicas dedicadas profesionalmente á actividade de produción e distribución de espectáculos de artes escénicas ou musicais con sede social ou establecemento permanente na Comunidade Autónoma de Galicia.</p>
    <p>Modalidade A.2: subvencións para a representación de espectáculos de artes escénicas ou concertos en feiras e festivais fóra de Galicia. </p>
    <p>Beneficiarios: persoas físicas e/ou xurídicas dedicadas á actividade de produción e distribución de espectáculos de artes escénicas e musicais, con sede social ou establecemento permanente en Galicia, para a exhibición de espectáculos e/ou concertos en feiras e festivais fóra de Galicia.</p>
    <p>Modalidade A.3: subvencións para a asistencia a feiras e mercados culturais fóra de Galicia.</p>
    <p>Beneficiarios: persoas físicas e/ou xurídicas dedicadas á actividade de produción e distribución de bens ou servizos culturais con sede social ou establecemento permanente en Galicia, para a asistencia a feiras ou mercados culturais fóra da Comunidade Autónoma galega. Incluirase a asistencia ao Womex 2016, que se celebrará en Santiago de Compostela, para o que exclusivamente se subvencionará o 60 % dos dereitos de asistencia.</p>
    <p>Modalidade A.4: subvencións para a distribución de espectáculos escénicos no territorio da comunidade autónoma.</p>
    <p>Beneficiarios: persoas físicas e xurídicas dedicadas profesionalmente á actividade de produción e distribución de espectáculos de artes escénicas, con sede social ou establecemento permanente na Comunidade Autónoma de Galicia.</p>
    <p>Poderán acollerse a esta modalidade empresas que presenten un proxecto de distribución pola Comunidade Autónoma de Galicia consistente na realización dun mínimo de cinco representacións de artes escénicas.</p>
    <p>Segundo. <em>Finalidade</em></p>
    <p>Promover a distribución e comercialización dos produtos culturais dentro e fóra do noso país, fomentando a captación de públicos e facilitando o acceso da cultura galega a novos mercados internacionais.</p>
    <p>Terceiro. <em>Bases reguladoras</em></p>
    <p>Resolución do 17 de marzo de 2016 pola que se aproban as bases de subvencións ás actividades de distribución para industrias culturais, e se convocan para o ano 2016.</p>
    <p>Cuarto. <em>Importe</em></p>
    <p>O importe máximo para o financiamento das axudas incluídas nesta convocatoria é de 420.000 euros, dos cales 310.000 euros se reservan para as modalidades A1, A2 e A3, salvo que non existan suficientes solicitudes nesas modalidades, en cuxo caso o importe non adxudicado poderá adxudicarse na A4, da partida orzamentaria 2016.10.A1.432.B.470.0, da Lei de orzamentos da Comunidade Autónoma para o ano 2016.</p>
    <p>Quinto. <em>Prazo de presentación de solicitudes</em></p>
    <p>O prazo para a presentación das solicitudes será desde o día seguinte á data de publicación desta resolución no <em>Diario Oficial de Galicia</em>, e ata o 31 de agosto de 2016.</p>
    <p>Santiago de Compostela, 17 de marzo de 2016</p>
    <footer><p>Román Rodríguez González<br>Presidente do Consello Reitor da Axencia Galega das Industrias Culturais</p></footer>

