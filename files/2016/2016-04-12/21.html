---
date: '2016-04-12'
id: G0424-090316-0001
page: 13188
number: 69
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 2 de marzo de 2016, da Dirección Xeral de Enerxía e Minas, pola
  que se outorgan a Ferroatlántica, S.A.U. as autorizacións administrativas
  previa e de construción para o proxecto de execución da adaptación da
  subestación de Santa Uxía 66/220 kV, no  termo municipal de Dumbría
  (expediente IN407A 2005/258-1).
range: Resolución
url: >-
  https://www.xunta.gal/dog/Publicados/2016/20160412/AnuncioG0424-090316-0001_gl.html
---
<p>Logo de examinar o expediente instruído a pedimento da empresa Ferroatlántica, S.A.U., con enderezo para os efectos de notificación na estrada do Mirador, s/n, O Ézaro, 15297 Dumbría (A Coruña), resultan os seguintes</p>
    <p>Antecedentes de feito.</p>
    <p>Primeiro. A empresa promotora, Ferroatlántica, S.A.U., conta cunha subestación eléctrica de 66 kV en funcionamento no Ézaro (Dumbría), que é utilizada para concentrar a enerxía procedente dos aproveitamentos hidroeléctricos C.H. Santa Uxía I e II, C.H. Castrelo e C.H. Novo Pinto existentes no río Xallas, e evacuala ás subestacións de Cee e Dumbría.</p>
    <p>No seu día, ante as necesidades de evacuación de enerxía, preveuse a conversión da LAT Santa Uxía-Xestosa-Dumbría a un nivel de tensión de 220 kV e, despois das tramitacións administrativas correspondentes, executáronse os traballos necesarios nas liñas eléctricas para funcionar a unha tensión de 220 kV e quedou pendente a modificación das instalacións existentes na citada subestación para dotala dun transformador 66/220 kV de 175 MVA e da correspondente posición de liña de 220 kV.</p>
    <p>Segundo. O 22 de novembro de 2006 a Dirección Xeral de Industria, Enerxía e Minas ditou resolución pola que se autorizou administrativamente e se aprobou o proxecto de execución da subestación eléctrica de Santa Uxía 220/66 kV 1×175 MVA, no termo municipal de Dumbría, promovida por Ferroatlántica, S.L. (expediente IN407A 2005/258-1), que se publicou no Diario Oficial de Galicia do 18 de xaneiro de 2007 e no Boletín Oficial da provincia do 19 de decembro de 2006.</p>
    <p>A situación desta nova subestación estaba proxectada nun terreo estremeiro cos terreos ocupados pola subestación existente de 66 kV e a central de Santa Uxía, catalogado como solo rústico e incluído en zona de servidume de protección do dominio público marítimo terrestre. Ante os condicionantes urbanísticos establecidos na tramitación dos correspondentes permisos, a empresa promotora optou por proxectar as novas instalacións (transformador 66/220 kV de 175 MVA e posición de liña de 220 kV) dentro dos terreos ocupados pola subestación existente de 66 kV e a central de Santa Uxía. En xuño de 2013, a empresa promotora obtivo os condicionantes urbanísticos para este novo proxecto.</p>
    <p>Terceiro. O 18 de agosto de 2015 a empresa Ferroatlántica, S.A.U. presentou, ante a Xefatura Territorial da Coruña da Consellería de Economía, Emprego e Industria (en diante, xefatura territorial), a solicitude de autorización administrativa previa e de autorización administrativa de construción do proxecto de execución denominado Adaptación da subestación de Santa Uxía 66/220 kV, modif. 01: Adaptación aos condicionantes urbanísticos.</p>
    <p>Este proxecto de execución ten por obxecto a reforma da subestación existente de 66 kV para dotala dun transformador 66/220 kV de 175 MVA e unha posición de liña de 220 kV, cuxas instalacións máis significativas son as seguintes:</p>
    <p>• Paso aereosubterráneo con autoválvulas á saída da actual posición de liña de Xestosa en 66 kV.</p>
    <p>• Transformador trifásico de potencia nominal 175 MVA (OFAF) e relación de transformación 66/220 kV.</p>
    <p>• Subestación GIS 220 kV compacto baixo envolvente metálica conectada á terra, con illamento de gas SF6 presurizado. Incorpora as funcións de seccionador de posta á terra rápido, seccionador de illamento con posta á terra, interruptor automático, transformador de medida (intensidade e tensión) e descargadores de sobretensión.</p>
    <p>• Liña subterránea de 220 kV, de 170 de lonxitude e condutor RHZ1-RA+2OL (AS) 127/220 1×630 AI2 H250, para a conexión coa liña aérea existente de Xestosa a través dun PAS.</p>
    <p>• Instalacións auxiliares, obra civil, adecuación da nave, protección contra incendios, proteccións e control, etc.</p>
    <p>No epígrafe 1.6 do citado proxecto de execución establécese que todas as propostas incluídas nel foron deseñadas conforme as diversas disposicións legais, regulamentos e demais normativa xeral vixente, de conformidade co exixido no artigo 53.1.b) da Lei 24/2013, do 26 de decembro, do sector eléctrico, e da Resolución do 19 de febreiro de 2014, da Consellería de Economía e Industria.</p>
    <p>Cuarto. O 23 de decembro de 2015 a xefatura territorial ditou resolución pola que se someteu a información pública a petición de autorización administrativa previa e de construción da infraestrutura eléctrica denominada Subestación de Santa Uxía 66/220 kV, que se publicou no Diario Oficial de Galicia do 21 de xaneiro de 2016 e no Boletín Oficial da provincia do 21 de xaneiro de 2016.</p>
    <p>Durante o período en que a devandita petición se someteu ao trámite de información pública non se presentaron alegacións.</p>
    <p>Quinto. A xefatura territorial trasladou as separatas técnicas do devandito proxecto de execución ás seguintes entidades titulares de bens ou dereitos afectados pola mencionada infraestrutura eléctrica: Concello de Dumbría, Dirección Xeral de Conservación da Natureza, Secretaría Xeral de Ordenación do Territorio e Urbanismo e Secretaría Xeral de Calidade e Avaliación Ambiental. A seguir reflíctese o pronunciamento destas entidades a respecto do proxecto da citada infraestrutura eléctrica:</p>
    <p>• O Concello de Dumbría manifestou a súa conformidade mediante escrito do seu alcalde do 26 de xaneiro de 2016.</p>
    <p>• A Dirección Xeral de Conservación da Natureza ditou, con data do 20 de xaneiro de 2016, resolución pola que se autorizou a súa execución exixindo a adopción das medidas de protección ambiental recollidas na documentación achegada e a implantación dun sistema de vixilancia e seguimento cos mínimos indicados.</p>
    <p>• A Secretaría Xeral de Ordenación do Territorio e Urbanismo ditou, con data do 16 de novembro de 2015, resolución pola que se autorizou a súa execución, exixindo o cumprimento das condicións técnicas indicadas.</p>
    <p>• A Secretaría Xeral de Calidade e Avaliación Ambiental emitiu, con data do 2 de febreiro de 2016, informe en que non se considera que estea comprendido nos supostos recollidos no artigo 7 da Lei 2172013, do 9 de decembro, de avaliación ambiental.</p>
    <p>Sexto. O 22 de febreiro de 2016 os servizos técnicos da xefatura territorial emitiron informe favorable á autorización administrativa previa e a autorización administrativa de construción da devandita infraestrutura eléctrica.</p>
    <p>Con rexistro de saída do 24 de febreiro de 2016, a xefatura territorial trasladou á Dirección Xeral de Enerxía e Minas, para os efectos da súa resolución, copia completa do expediente de referencia (IN407A 2005/258-1), xunto co citado informe. </p>
    <p>Fundamentos de dereito.</p>
    <p>Primeiro. A Dirección Xeral de Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas, e a súa asignación á Consellería de Industria, Enerxía e Comercio; no Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia; no Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria; e no Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 24/2013, do 26 de decembro, do sector eléctrico; co Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. No expediente instruído para o efecto cumpríronse os trámites establecidos na Lei 24/2013, do 26 de decembro, no Real decreto 1955/2000, do 1 de decembro, e na Resolución do 19 de febreiro de 2014, da Consellería de Economía e Industria pola que se aproba o procedemento de autorización administrativa de construción.</p>
    <p>De conformidade co que antecede e no exercicio das competencias que ten atribuídas, a Dirección Xeral de Enerxía e Minas</p>
    <h2>RESOLVE:</h2>
    <p>1. Outorgar a Ferroatlántica, S.A.U. a autorización administrativa previa e a autorización administrativa de construción para o proxecto de execución denominado Adaptación da subestación de Santa Uxía 66/220 kV, modif. 01: Adaptación aos condicionantes urbanísticos, no termo municipal de Dumbría (A Coruña).</p>
    <p>Todo isto con suxeición ás seguintes condicións:</p>
    <p>Primeira. A infraestrutura eléctrica que se autoriza terá que realizarse de acordo coas especificacións e planos que figuran no proxecto presentado pola empresa promotora, Ferroatlántica, S.A.U., titulado Adaptación da subestación de Santa Uxía 66/220 kV, modif. 01: Adaptación aos condicionantes urbanísticos-Agosto 2015, asinado dixitalmente o 3 de decembro de 2015 polo enxeñeiro industrial Jorge Núñez Ares (colexiado nº 1.102 do Colexio Oficial de Enxeñeiros Industriais de Galicia); e no que figura un orzamento de execución material de 2.741.575,01 €.</p>
    <p>Segunda. A empresa promotora asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguridade.</p>
    <p>Terceira. En todo momento se deberá cumprir canto establecen os regulamentos técnicos de aplicación, así como as demais normativas e directrices vixentes aplicables.</p>
    <p>Cuarta. Para introducir modificacións nas instalacións que afecten datos básicos do proxecto será necesaria autorización previa da Dirección Xeral de Enerxía e Minas; non obstante, a xefatura territorial poderá autorizar as modificacións de detalle do proxecto que resulten procedentes e debe comunicar á dita dirección xeral todas as resolucións que dite en aplicación da citada facultade.</p>
    <p>Quinta. O prazo para a posta en marcha das instalacións que se autorizan será de doce meses, contados a partir da data da última autorización administrativa necesaria para a súa execución.</p>
    <p>Unha vez construídas estas instalacións, a empresa promotora deberá presentar a solicitude de posta en servizo ante a xefatura territorial, quen deberá emitila despois das comprobacións técnicas que considere oportunas.</p>
    <p>Sexta. A empresa promotora deberá cumprir os condicionados técnicos e ambientais fixados polas entidades consultadas e que se relacionan no antecedente de feito quinto.</p>
    <p>Sétima. A Administración reserva para si o dereito a deixar sen efecto esta autorización por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Oitava. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra a presente resolución, que non é definitiva en vía administrativa, poderase interpor recurso de alzada ante o conselleiro de Economía, Emprego e Industria no prazo dun mes contado a partir do día seguinte ao da súa notificación ou publicación, de acordo co disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 2 de marzo de 2016</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

