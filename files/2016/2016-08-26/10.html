---
date: '2016-08-26'
id: G0426-220816-0001
page: 38062
number: 161
agency: Consellería do Medio Rural
section: III. Outras disposicións.
title: >-
  ORDE do 22 de agosto de 2016 pola que se modifica a Orde do 28 de decembro de
  2015 pola que se establecen as bases reguladoras das axudas para a
  reforestación e para a creación de superficies forestais, cofinanciadas polo
  Fondo Europeo Agrícola de Desenvolvemento Rural (Feader) no marco do Programa
  de desenvolvemento rural (PDR) de Galicia 2014-2020, e se convocan para o ano
  2016.
range: Orde
url: >-
  https://www.xunta.gal/dog/Publicados/2016/20160826/AnuncioG0426-220816-0001_gl.html
---
<p>A Orde da Consellería do Medio Rural do 28 de decembro de 2015 (DOG núm. 248, do 30 de decembro) establece as bases reguladoras das axudas para a reforestación e para a creación de superficies forestais, cofinanciadas polo Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, e convócaas para o ano 2016.</p>
    <p>No artigo 21 da citada orde detállase a aplicación orzamentaria e o importe económico previsto para o ano 2016 para o financiamento da dita orde, do seguinte xeito: 2.500.000,00 € para o ano 2016 na aplicación orzamentaria 13.02.713B.770.0.</p>
    <p>A Consellería do Medio Rural publicou a Orde do 16 de maio de 2016 pola que se amplía a dotación orzamentaria para a concesión das axudas da Orde do 28 de decembro de 2015 pola que se establecen as bases reguladoras das axudas para a reforestación e para a creación de superficies forestais, cofinanciadas polo Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, pola que se ampliou a dotación orzamentaria da orde en 2.500.000,00 €.</p>
    <p>Tendo en conta a ampliación orzamentaria, as especiais circunstancias que dificultaron a tramitación destas axudas, a singularidade dos traballos forestais, a dificultade de execución en época de máximo risco de incendio forestal e a dificultade de axustar o tempus forestal co tempus administrativo, faise necesario para facer máis racional e factible a concesión modificar unha das condicións da convocatoria. Así mesmo, cómpre establecer o procedemento de pagamento á conta referido na Lei 9/2007 e no Decreto 11/2009, respectivamente.</p>
    <p>En consecuencia, de acordo co disposto no artigo 30.I.1 do Estatuto de autonomía de Galicia e en uso das competencias que me confire a Lei 1/1983, do 22 de febreiro, de normas reguladoras da Xunta de Galicia e da súa Presidencia,</p>
    <h2>DISPOÑO:</h2>
    <p>Artigo único. Modifícanse os artigos 17, 18 e 21 da Orde do 28 de decembro de 2015 pola que se establecen as bases reguladoras das axudas para a reforestación e para a creación de superficies forestais, cofinanciadas polo Fondo Europeo Agrícola de Desenvolvemento Rural (Feader) no marco do Programa de desenvolvemento rural (PDR) de Galicia 2014-2020, e se convocan para o ano 2016, que queda redactado como segue:</p>
    <p>Artigo 17.1. «Na resolución de concesión indicarase o prazo para a execución dos traballos que, con carácter xeral, non será inferior a 2 meses. A data límite de xustificación da subvención será o 30 de decembro para a anualidade de 2016 e o 15 de xuño para a anualidade de 2017».</p>
    <p>Artigo 18.1. «A data límite de xustificación dos traballos será o 30 de decembro para a anualidade de 2016 e o 15 de xuño para a anualidade de 2017».</p>
    <p>Engádese un novo punto ao artigo 18 co número 3, que queda redactado como segue:</p>
    <p>18.3. «Poderán realizarse pagamentos á conta que se aboarán por contía equivalente á xustificación presentada.</p>
    <p>a) De acordo co suposto previsto no artigo 65 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, os beneficiarios destas axudas cun importe subvencionado superior aos 18.000,00 € deberán constituír unha garantía bancaria ou unha garantía equivalente que corresponda ao 110 % do importe do pagamento á conta.</p>
    <p>b) A dita garantía liberarase cando a Dirección Xeral de Ordenación e Produción Forestal comprobe que o beneficiario cumpre todos os requisitos exixidos na convocatoria para o pagamento da axuda e o importe dos gastos considerados finalmente como elixibles supera o importe do pagamento á conta». </p>
    <p>Artigo 21.1. «As accións previstas nesta orde financiaranse do seguinte xeito:</p>
    <p>• Ano 2016: con cargo á aplicación orzamentaria 13.02.713B.770.0. por un importe de 500.000,00 €.</p>
    <p>• Ano 2017: con cargo á aplicación orzamentaria 13.02.713B.770.0. por un importe de 4.500.000,00 €».</p>
    <p>Artigo 21.2. «Este orzamento pode verse incrementado con remanentes adicionais, de acordo coas dispoñibilidades de crédito. En todo caso, as concesións limitaranse ás dispoñibilidades orzamentarias. No suposto de procederse á dita ampliación, terase en conta o disposto no artigo 31 da Lei 9/2007, do 13 de xuño, de subvencións de Galicia».</p>
    <p>Disposición derradeira única</p>
    <p>A presente orde producirá efectos a partir do día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 22 de agosto de 2016</p>
    <footer><p>Ángeles Vázquez Mejuto<br>Conselleira do Medio Rural</p></footer>

