---
date: '2016-02-19'
id: O150-110216-0001
page: 6418
number: 34
agency: Escola Galega de Administración Pública
section: III. Outras disposicións.
title: >-
  RESOLUCIÓN do 1 de febreiro de 2016 pola que se convoca unha xornada sobre
  eficiencia e transparencia na contratación pública.
range: Resolución
url: >-
  https://www.xunta.gal/dog/Publicados/2016/20160219/AnuncioO150-110216-0001_gl.html
---
<p>Dentro do plan de actividades da Escola Galega de Administración Pública para o ano 2016 e de acordo coas funcións atribuídas pola Lei 4/1987, do 27 de maio, de creación da Escola, modificada pola Lei 10/1989, do 10 de xullo, convócase unha xornada sobre eficiencia e transparencia na contratación pública, conforme as seguintes bases:</p>
    <p>1. Obxectivos.</p>
    <p>Son obxectivos, entre outros, desta xornada pór de manifesto ferramentas concretas que tendan á eficiencia na contratación desde o deseño dos contratos ata a súa execución. Analizaranse boas prácticas na redacción de condicións de solvencia e de criterios de adxudicación, desde a óptica da visión dos pronunciamentos do Tribunal de Xustiza da Unión Europea e os tribunais de recurso especial. Expoñeranse exemplos concretos de municipios e autonomías.</p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>– Boas prácticas en materia de contratación pública.</p>
    <p>– A revisión do prezo do contrato.</p>
    <p>– Os problemas na execución do contrato: equilibrio económico e extinción do contrato.</p>
    <p>– A distribución dos contratos en lotes.</p>
    <p>3. Destinatarios.</p>
    <p>Empregados das administracións públicas de Galicia, tanto autonómica como local, das universidades do Sistema Universitario de Galicia, persoal das entidades do sector público, xuristas, profesionais e persoas interesadas en xeral.</p>
    <p>4. Desenvolvemento.</p>
    <p>Lugar: EGAP, salón de actos, rúa Madrid, 2-4, Santiago de Compostela.</p>
    <p>Data: 11 de marzo de 2016.</p>
    <p>Horario: mañá e tarde.</p>
    <p>Duración: 7 horas lectivas.</p>
    <p>5. Número de prazas.</p>
    <p>Limitado pola capacidade do local.</p>
    <p>6. Inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP: https://egap.xunta.es/matricula/.</p>
    <p>O prazo para inscribirse estará aberto desde o día seguinte ao da publicación desta resolución no Diario Oficial de Galicia ata o 9 de marzo de 2016.</p>
    <p>Poderá obterse calquera outra información, das 8.30 ás 14.30 horas, nos teléfonos: 981 54 62 41-981 54 62 39.</p>
    <p>7. Modificacións.</p>
    <p>A EGAP resérvase a facultade de interpretar e de resolver as incidencias que poidan xurdir no desenvolvemento desta xornada, así como a facultade de cancelala se o escaso número de solicitudes non xustificase a súa realización.</p>
    <p>8. Certificado de asistencia oficial.</p>
    <p>Ao final da xornada entregarase un certificado de asistencia a aquelas persoas inscritas que tivesen participado asiduamente e sempre que a súa asistencia fose igual ou superior ao 90 % das horas lectivas programadas. Neste documento aparecerán, de forma expresa, o contido, a carga lectiva, a data, o lugar de realización da xornada e o selo oficial da institución.</p>
    <p>Santiago de Compostela, 1 de febreiro de 2016</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

