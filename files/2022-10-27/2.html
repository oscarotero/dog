---
date: '2022-10-27'
id: V0653-201022-0001
page: 56612
number: 205
agency: 'Vicepresidencia Primeira e Consellería de Economía, Industria e Innovación'
section: III. Outras disposicións.
title: >-
  ORDE do 14 de outubro de 2022 de modificación da Orde do 7 de xuño de 2022
  pola que se establecen as bases reguladoras para a concesión, en réxime de
  concorrencia non competitiva, das subvencións ás asociacións de comerciantes
  sen ánimo de lucro para a dinamización dos centros comerciais abertos de
  Galicia, e se procede á súa convocatoria para o ano 2022 (código de
  procedemento CO300A).
range: Orde
url: >-
  https://www.xunta.gal/dog/Publicados/2022/20221027/AnuncioV0653-201022-0001_gl.html
---
<p>Mediante a Orde do 7 de xuño de 2022 (DOG núm. 121, do 27 de xuño) establécense as bases reguladoras para a concesión, en réxime de concorrencia non competitiva, das subvencións ás asociacións de comerciantes sen ánimo de lucro para a dinamización dos centros comerciais abertos de Galicia, e se procede á súa convocatoria para o ano 2022 (código de procedemento CO300A).</p>
    <p>O parágrafo segundo do artigo 1.3 das bases reguladoras establece que «en concreto, consideraranse subvencionables as actuacións previstas no artigo 4 destas bases reguladoras, sempre que sexan realizadas e efectivamente pagadas desde o 1 de xaneiro de 2022 ata a data límite de xustificación establecida no artigo 19 destas bases reguladoras».</p>
    <p>Pola súa banda, o artigo 19.1 das bases reguladoras dispón que o pagamento da subvención quedará condicionado á presentación, na forma sinalada no artigo 3 da convocatoria e ata o 31 de outubro de 2022, dun informe de cada unha das actividades realizadas, que incluirá a documentación indicada no propio artigo 19.1.</p>
    <p>Tendo en conta o longo proceso de avaliación e co fin de optimizar os procesos de xestión e dado que non se causa prexuízo a terceiros, procede ampliar o prazo de presentación da documentación xustificativa por parte das entidades beneficiarias, manténdose o período subvencionable establecido na orde de convocatoria.</p>
    <p>A teor do exposto, en virtude das competencias que ten atribuídas a Vicepresidencia Primeira e Consellería de Economía, Industria e Innovación en materia de comercio interior, e no exercicio das atribucións que me foron conferidas,</p>
    <h2>DISPOÑO:</h2>
    <p>Artigo único. Modificación do anexo I da Orde do 7 de xuño de 2022 pola que se establecen as bases reguladoras para a concesión, en réxime de concorrencia non competitiva, das subvencións ás asociacións de comerciantes sen ánimo de lucro para a dinamización dos centros comerciais abertos de Galicia, e se procede á súa convocatoria para o ano 2022 (código de procedemento CO300A)</p>
    <p>Un. Modifícase o segundo parágrafo do artigo 1.3 do anexo I da referida orde, que queda redactado nos seguintes termos:</p>
    <p>«En concreto, consideraranse subvencionables as actuacións previstas no artigo 4 destas bases reguladoras, sempre que sexan realizadas e efectivamente pagadas desde o 1 de xaneiro de 2022 ata o 31 de outubro de 2022».</p>
    <p>Dous. Modifícase o primeiro parágrafo do artigo 19.1 do anexo I da referida orde, que queda redactado nos seguintes termos:</p>
    <p>«O pagamento da subvención quedará condicionado á presentación, na forma sinalada no artigo 3 da convocatoria e ata o 11 de novembro de 2022, dun informe de cada unha das actividades realizadas, que incluirá a seguinte documentación:».</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 14 de outubro de 2022</p>
    <footer><p>Francisco José Conde López<br>Vicepresidente primeiro e Conselleiro de Economía, Industria e Innovación</p></footer>

