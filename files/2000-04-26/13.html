---
date: '2000-04-26'
id: '8996'
page: 6729
number: 80
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 17 de abril de 2000 pola que se convocan unhas Xornadas sobre
  xustiza penal internacional.
range: Resolución
url: 'https://www.xunta.gal/dog/Publicados/2000/20000426/Anuncio8996_gl.html'
---
<p>Dentro do plan de actividades da Escola Galega de Administración Pública para o 2000 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse unhas Xornadas sobre xustiza penal internacional, convocatoria que se desenvolverá conforme as seguintes bases:</p>
<p>1. Obxectivos.</p>
<p>Desde que se creou a Organización das Nacións Unidas insistiuse na necesidade de persegui-los crimes máis noxentos contra a humanidade, como o xenocidio e outros actos de semellante gravidade. A Carta das Nacións Unidas xa recollía, como un dos seus primeiros obxectivos, o de asegura-lo respecto universal dos dereitos humanos e das liberdades fundamentais no mundo enteiro (Preámbulo artículos 1.3º e 55 c). A caída do muro de Berlín en 1989 e a desaparición dunha comunidade internacional bipolarizada facilitaron o camiño para acadar ese obxectivo. Un factor que o favoreceu tamén foi a posibilidade de alcanzar un maior consenso entre os estados sobre os valores sociais predominantes na nova comunidade internacional. Por isto, a creación dunha Corte Penal Internacional de carácter permanente constitúe un grande avance dentro desta nova estructura, e o seu estatuto, aprobado</p>
<p>o 17 de xullo de 1998 en Roma pola Conferencia Diplomática de Plenipotenciarios das Nacións Unidas para o seu establecemento, representa un tratado aberto desde agora á manifestación de vontade por parte dos estados. A finalidade deste tribunal é a investigación, o axuizamento e, se é o caso, o castigo das infraccións máis graves que protexen bens xurídicos de alcance universal, os delictos de xenocidio e de lesa humanidade, os crimes de guerra e o delicto de agresión (art. 5.1º).</p>
<p>Preténdese, en suma, con estas xornadas, ilustra-los asistentes sobre os instrumentos e os medios habilitados pola comunidade internacional sobre os aspectos abordados con anterioridade.</p>
<p>2. Contido.</p>
<p>Trataranse estes temas:</p>
<p>-Entre Nüremberg e o caso Pinochet.</p>
<p>-O principio de complementariedade: as relacións entre as xurisdiccións nacionais e a Corte.</p>
<p>-A extradición horizontal e a extradición vertical.</p>
<p>-Os crimes do dereito internacional.</p>
<p>-A teoría xeral do delicto na Corte Penal Internacional (CPI).</p>
<p>-Os principios xerais do dereito penal en relación cos crimes internacionais.</p>
<p>-A xurisdicción penal universal.</p>
<p>-Do proxecto á realidade: o proceso de creación do Tribunal Penal Internacional (TPI).</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos da EGAP os días 18 e 19 de maio de 2000.</p>
<p>5. Inscrición.</p>
<p>-Prazo: remata o luns, día 15 de maio de 2000.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, Polígono das Fontiñas, rúa de Madrid, 2-4-15707, Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemen</p>
<p>to administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obte-la confirmación da súa posible admisión, chamando, o día 16 de maio, por teléfono, de 10 a 14.45 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir</p>
<p>no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 17 de abril de 2000.</p>
<p>Domingo Bello Janeiro</p>
<p>Director da Escola Galega de Administración Pública</p>

