---
date: '2002-02-14'
id: 2DFA
page: 1
number: 33
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 28 de decembro de 2001, da Delegación Provincial da Coruña, pola
  que se dispón o depósito e a publicación, no Diario Oficial de Galicia, do
  convenio colectivo da empresa Rocas, Arcillas y Minerales, S.A.
range: Resolución
url: 'https://www.xunta.gal/dog/Publicados/2002/20020214/Anuncio2DFA_gl.html'
---
<p>Visto o expediente do convenio colectivo da empresa Rocas, Arcillas y Minerales, S.A. (código convenio 1503902), que tivo entrada nesta delegación provincial o día 13-12-2001, subscrito en representación da parte económica polos representantes de Ramsa, e da parte social, polos delegados de persoal o día 10-10-2001, de conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto</p>
<p>2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e notificacióin ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 28 de decembro de 2001.</p>
<p>María Silva Costoya</p>
<p>Delegada provincial da Coruña</p>
<p>I convenio colectivo de empresa de</p>
<p>Rocas, Arcillas y Minerales, S.A.</p>
<p>Artigo 1º.-Ámbito.</p>
<p>Este convenio colectivo regulará a partir da súa entrada en vigor as relacións laborais entre a empresa Rocas, Arcillas y Minerales, S.A. e os seus traballadores do centro de traballo de Serrabal na localidade de Vedra (A Coruña).</p>
<p>Artigo 2º.-Vixencia e duración.</p>
<p>O convenio entrará en vigor o 1 de xaneiro de 2001, sexa cal fose a data da súa sinatura publicación no BOP. A súa duración será de tres anos ata o 31 de decembro de 2003 e enténdese prorrogado por períodos anuais se non é denunciado no prazo oportuno.</p>
<p>Artigo 3º.-Denuncia.</p>
<p>A denuncia do convenio, na que se propoña a súa rescisión ou revisión, deberá formulala calquera das partes cunha antelación de tres meses, como mínimo, á data da súa expiración.</p>
<p>En caso de non mediar denuncia de calquera das partes afectadas, o convenio quedará prorrogado por períodos dun ano.</p>
<p>A denuncia formalizarase por escrito e remitiráselle á representación legal da outra parte.</p>
<p>Artigo 4º.-Respecto ós dereitos adquiridos.</p>
<p>Respectaranse as situacións persoais que, no seu conxunto, sexan máis beneficiosas que as estipuladas neste convenio, manténdose estrictamente ad personam.</p>
<p>Artigo 5º.-Compensación.</p>
<p>As condicións pactadas neste convenio compensarán calquera outra que exista na súa entrada en vigor, sexa cal fose a súa natureza ou a orixe da súa existencia, así como as que se poidan establecer por normas publicadas durante a súa vixencia, a non ser que estas formen un conxunto máis beneficioso para o traballador consideradas en cómputo anual, caso en que substituirán integramente este convenio.</p>
<p>Quedan exceptuadas do establecido no parágrafo anterior aquelas normas de carácter xeral que no futuro puidesen establecerse e que posúan a condición de dereito necesario e non compensable en cómputo anual</p>
<p>Artigo 6º.-Comisión mixta.</p>
<p>Estará composta por 1 membro do órgano de representación dos traballadores e 1 representante da empresa, que se designarán no seu momento.</p>
<p>As súas funcións serán as de velar polo cumprimento das estipulacións contidas neste convenio, estando sempre de conformidade coa lexislación vixente.</p>
<p>Artigo 7º.-Xornada de traballo.</p>
<p>Para os anos 2001, 2002, 2003, a xornada de traballo será de corenta horas semanais equivalentes, como máximo, a 1.752 horas anuais.</p>
<p>Artigo 8º.-Calendario laboral.</p>
<p>Considerarase festivo non recuperable dentro da xornada anual de traballo, independentemente das festas establecidas no calendario oficial, o día 4 de decembro, festividade de Santa Bárbara.</p>
<p>Así mesmo, considéranse festivos non recuperables os días 24 e 31 de decembro.</p>
<p>Independentemente das festas establecidas no calendario oficial, todo o persoal desfrutará os días sobrantes do cómputo anual durante o ano, logo de solicitude do traballador e autorización da empresa e mantendo uns servicios mínimos para o bo funcionamento da mina, ata completa-la xornada máxima establecida no artigo anterior.</p>
<p>Os traballadores que realicen unha xornada continuada terán, durante ela, un período de descanso de quince minutos, que se considerará tempo de traballo efectivo.</p>
<p>Artigo 9º.-Vacacións.</p>
<p>Establécense vintedous días laborables de vacacións ó ano, dos que se desfrutarán once días como mínimo, sen interrupción, podendo fraccionarse o resto.</p>
<p>O período do seu desfrute fixarase de común acordo entre os traballadores e a dirección da empresa. O traballador coñecerá as datas que lle correspondan dous meses antes do comezo do desfrute.</p>
<p>Os días de vacacións serán retribuídos co soldo base, antigüidade e complemento de asistencia.</p>
<p>Artigo 10º.-Licencias retribuídas.</p>
<p>A tódolos traballadores que o soliciten e despois de xustificación da súa necesidade, seralles concedida licencia sen perda de retribución polos seguintes motivos:</p>
<p>a) Por matrimonio: quince días naturais.</p>
<p>b) Por matrimonio de fillos e irmáns: dous días naturais.</p>
<p>c) Por parto de esposa: catro días naturais.</p>
<p>d) Por enfermidade grave de pais, avós, fillos e cónxuxe, pais, avós e fillos políticos: tres días naturais, que poderán ampliarse ata dous máis cando o traballador necesite realizar un desprazamento fóra de Galicia para o efecto.</p>
<p>e) Por morte de pais, avós, fillos, netos, cónxuxe e irmáns, pais, avós, fillos e irmáns políticos: catro días naturais, que poderán ampliarse ata dous máis cuando o traballador necesite efectuar un desprazamento fóra de Galicia para o efecto.</p>
<p>f) Por morte de primos, tíos e sobriños en primeiro grao: dous días.</p>
<p>g) Por traslado de domicilio habitual: dous días.</p>
<p>h) Polo tempo indispensable para o cumprimento dun deber inescusable de carácter público ou privado.</p>
<p>i) Polo tempo indispensable para consulta médica.</p>
<p>Artigo 11º.-Permisos.</p>
<p>Os traballadores inscritos en cursos organizados por centros oficiais recoñecidos polo Ministerio de Educación e Ciencia ou Traballo, para a obtención dun título académico a teor da Lei xeral de educación, terán dereito a permiso polo tempo necesario para concorrer a exames finais e demais probas de aptitude, avaliación ou trimestrais, sen alteración ou diminución ningunha nos seus dereitos laborais, nin das retribucións que por calquera concepto viñesen percibindo.</p>
<p>Artigo 12º.-Salario base.</p>
<p>O salario base por cada categoría profesional incrementarase segundo o IPC previsto máis un 1,5% durante o ano 2001, sendo as táboas as indicadas no anexo I, durante o ano 2002 o IPC previsto máis un 1% e durante o ano 2003 o IPC previsto máis un 1,5%.</p>
<p>Se concluídos os anos 2001, 2002 e 2003 a subida do IPC fose superior ó previsto, antes de transcorrido un mes trala súa publicación oficial, efectuarase unha revisión salarial porcentual igual á diferencia entre o IPC real e previsto, aboándose se é o caso os importes derivados das diferencias salariais de xaneiro a decembro do ano correspondente.</p>
<p>Artigo 13º.-Antigüidade.</p>
<p>Computarase a razón do 5% para cada un dos dous primeiros trienios, pasando a continuación a computarse quinquenios a razón do 8%, calculados sobre o salario base de cada categoría.</p>
<p>Artigo 14º.-Complemento de posto de traballo.</p>
<p>Establécese un complemento de posto de traballo nunha contía equivalente, como mínimo, á establecida na táboa salarial que figura no anexo I.</p>
<p>Este complemento terá un incremento para o ano 2002 de 2.000 pesetas e para o ano 2003 de 3.000 pesetas lineais para tódolos traballadores. Así mesmo, incrementarase na mesma proporción, en que no seu momento se incremente o salario base.</p>
<p>Artigo 15º.-Complemento de asistencia.</p>
<p>O complemento de asistencia será do trinta por cento do salario base mensual para cada categoría profesional e aboarase por 12 mensualidades, de acordo coa táboa salarial que figura no anexo I.</p>
<p>Este complemento no ano 2001 percibirase en trece mensualidades e desde xaneiro de 2002, en quince mensualidades.</p>
<p>Artigo 16º.-Complemento de quendas.</p>
<p>Aboaránselle tres mil cento vinte pesetas mensuais a todo o persoal que traballe en quenda rotatoria.</p>
<p>Artigo 17º.-Pagas extraordinarias.</p>
<p>Aboaranse tres gratificacións extraordinarias que se farán efectivas nos meses de marzo, xullo e decembro. Consistirán no aboamento de trinta días de salario base e antigüidade.</p>
<p>Na paga extraordinaria de decembro 2001 incluirase o importe do complemento de asistencia mensual; a partir do 1 xaneiro de 2002 nas tres pagas extraordinarias incluirase o importe do complemento de asistencia mensual.</p>
<p>A do mes de marzo ratearase en proporción ó tempo traballado durante ó ano anterior e as de xullo e decembro, por semestre natural.</p>
<p>Artigo 18º.-Horas extraordinarias.</p>
<p>Ámbalas partes acordan reducir ó mínimo indispensable as horas extraordinarias, que se realizarán por petición da empresa cando veñan esixidas pola necesidade de mantemento, reparación de sinistros e outros danos urxentes, así como en caso de risco grave de perda ou deterioración de materias primas.</p>
<p>Nestes casos, de acordo co artigo 35.3º do Estatuto dos traballadores, non se terán en conta para efectos da duración máxima da xornada, nin para o cómputo do número máximo de horas extraordinarias autorizadas.</p>
<p>As horas extraordinarias aboaranse a razón de:</p>
<p>Oficial 1ª operario: 1.750 pesetas/hora, 10,51 euros.</p>
<p>Oficial 2ª operario: 1.650 pesetas/hora, 9,91 euros.</p>
<p>Garda xurado: 1.450 pesetas/hora, 8,71 euros.</p>
<p>Peón especialista: 1.350 pesetas/hora, 8,11 euros.</p>
<p>Artigo 19º.-Gastos de desprazamento.</p>
<p>O persoal que deba efectuar un desprazamento por conta da empresa percibirá dela os gastos de locomoción, aloxamento e manutención e a empresa deberá efectuar un anticipo para tales gastos e xustificalos posteriormente, no caso de que así o solicitase o traballador.</p>
<p>Se o traballador utilizase o seu propio vehículo aboaráselle a quilometraxe a razón de 34 pesetas/km.</p>
<p>Artigo 20º.-Cobro do salario.</p>
<p>Os traballadores que perciban as súas retribucións por talón ou transferencia bancaria, ós que o seu horario e/ou proximidade entre o centro de traballo e a entidade bancaria pola que se efectúa o pagamento non lles permita percibi-los seus salarios fóra da xornada laboral, disporán de media hora, que será fixada entre os tres primeiros días en que a transferencia estea á disposición do traballador, despois de solicitarllo ó seu xefe de departamento.</p>
<p>Artigo 21º.-Complemento de baixa por accidente ou enfermidade.</p>
<p>A todo o persoal en activo que cause baixa por accidente ou enfermidade profesional, a empresa</p>
<p>complementaralle ata o 100% da media do seu salario total durante os últimos tres meses, as prestacións que por incapacidade temporal aboe a mutua de accidentes ou a Seguridade Social, cun límite máximo de dezaoito meses.</p>
<p>Seguirase o mesmo procedemento nos casos de baixa por enfermidade con hospitalización, cun límite máximo de seis meses.</p>
<p>Artigo 22º.-Premio de vinculación.</p>
<p>Establécese un premio de vinculación á empresa en función dos anos de servicios prestados, de acordo coa seguinte escala:</p>
<p>Escala 1. Ós vintetrés anos de servicio continuado: unha mensualidade do seu salario real bruto.</p>
<p>Escala 2. Ós trinta e cinco anos de servicio continuado: dúas mensualidades e media do seu salario real bruto.</p>
<p>En caso de extinción da relación laboral coa empresa unha vez alcanzados os 60 anos de idade cobrarán este premio aqueles traballadores que, no momento de extingui-la relación laboral, teñan vinte anos ou máis de servicio, para a primeira escala, e trinta anos ou máis para a segunda, se non o cobrasen.</p>
<p>Artigo 23º.-Liquidación por cesamento.</p>
<p>O traballador que extinga a súa relación laboral de mutuo acordo coa empresa entre os 60 e os 65 anos de idade percibirá unha cantidade resultante de computar dez mil pesetas (euros 60,10) por cada ano de servicio activo que compute ata o momento do cesamento.</p>
<p>Artigo 24º.-Auxilio por defunción ou incapacidade permanente.</p>
<p>En caso de falecemento ou incapacidade permanente total ou absoluta dun traballador por accidente de traballo, os seus habentes dereito, en caso de falecemento, ou o mesmo traballador nos demais casos, percibirán a cantidade de cinco millóns cincocentas mil (5.500.000) pesetas (euros 33.055,66)</p>
<p>As prestacións polas continxencias recollidas neste artigo serán excluíntes entre si.</p>
<p>A empresa contratará unha póliza de seguros co fin de cubrir estas continxencias.</p>
<p>Artigo 25º.-Comité de seguridade e saúde laboral.</p>
<p>O comité de seguridade e saúde laboral estará composto por dous membros do órgano de representación dos traballadores e dúas persoas designadas pola dirección da empresa.</p>
<p>Será función deste comité promove-la observancia das disposicións en materia de seguridade e hixiene no traballo, así como estudiar e promove-las medidas que considere oportunas para a prevención de riscos profesionais e cantas sexan convenientes para a debida protección da vida e saúde dos traballadores.</p>
<p>Os membros do comité de seguridade disporán de dez horas mensuais para o exercicio das súas funcións, dentro da súa xornada laboral.</p>
<p>Cada ano, a empresa, por mediación do organismo competente do Ministerio de Traballo, instará o recoñecemento ambiental por áreas ou zonas de traballo, coa presencia do membro do comité elixido polos traballadores. Se neste recoñecemento se detectasen niveis non aceptables, a empresa fixará o prazo máis breve posible para a súa eliminación e informará o comité de seguridade e saúde laboral sobre o curso dos traballos de corrección que se efectúen.</p>
<p>A empresa informará o comité de seguridade e saúde laboral dos casos que se poidan presentar de traballadores afectados por enfermidades profesionais, procedendo a investiga-las causas que os motivaron, para a súa oportuna e rápida corrección, así como a destina-lo traballador afectado a outro posto de traballo acorde coa súa categoría profesional e condición física, sen perda económica.</p>
<p>Artigo 26º.-Roupa de traballo.</p>
<p>Independentemente da roupa de protección prevista na lexislación vixente en prevención de riscos laborais ou aquela que o comité de seguridade e hixiene crea necesaria, a empresa facilitaralle inicialmente ó persoal de planta dúas fundas ou traxes de traballo (chaqueta, camisa e pantalón), un dos cales será renovado cada seis meses e, ó persoal de mantemento, catro fundas ou traxes, que serán necesariamente de algodón e renovables cada tres meses.</p>
<p>A empresa facilitará igualmente elementos de aseo persoal en cantidade suficiente a xuízo do comité de seguridade e hixiene.</p>
<p>Artigo 27º.-Asembleas e información.</p>
<p>Os traballadores terán dereito a convocar a través dos seus órganos de representación, ou polo menos un 25% do cadro de persoal, cantas asembleas crean convenientes, que se realizarán dentro dos respectivos centros de traballo.</p>
<p>Estas asembleas estarán presididas polo órgano de representación correspondente, de forma colexiada e a elas poderán asistir unicamente os integrantes do cadro de persoal da empresa, así como os asesores designados por este órgano.</p>
<p>Estas asembleas poderán realizarse dentro das horas de traballo cun máximo de 6 horas anuais.</p>
<p>Os membros do órgano de representación poderán, con cargo ó seu crédito de horas mensuais retribuídas, dar información ou atender calquera consulta de temas laborais.</p>
<p>O persoal que deba consultar cos seus representantes disporá en horas de traballo e sen minguar ningunha das súas percepcións dun tempo prudencial para realiza-la consulta, notificándolle con anterioridade ó seu mando inmediato a ausencia momentánea do seu posto de traballo.</p>
<p>Artigo 28º.-Lote de Nadal.</p>
<p>Establécese unha gratificación da empresa por este concepto e para cada traballador en activo. Esta gratificación será sempre en especie e para cada traballador en activo na data da entrega.</p>
<p>Artigo 29º.-Traballo da muller.</p>
<p>Aplicarase o disposto na lexislación vixente.</p>
<p>Artigo 30º.-Incrementos salariais.</p>
<p>As táboas salariais e os demais conceptos establecidos neste convenio para 2001, incrementaranse na porcentaxe en que o IPC real deste ano supere o 2%.</p>
<p>No mes de xaneiro de 2002, tódolos conceptos salariais subirán de forma consolidable a porcentaxe de IPC prevista polo Gobierno máis 1%, e no mes de xaneiro de 2003, tódolos conceptos salariais subirán de forma consolidable a porcentaxe de IPC previsto polo Goberno máis 1,5%. Asinaranse as novas táboas cos novos salarios, así como as novas cantidades dos demais conceptos retributivos e xuntaránselle a este convenio.</p>
<p>Unha vez coñecido o IPC real de 2002 e 2003 farase unha revisión salarial consolidable de tódolos conceptos retributivos en función do exceso sobre</p>
<p>a subida xa efectuada con carácter retroactivo a xaneiro de 2002 e 2003.</p>
<p>Artigo 31º.-Cláusula de adhesión ó AGA.</p>
<p>As partes asinantes deste convenio, durante a súa vixencia, acordan someterse en caso de conflicto laboral colectivo, ó procedemento de arbitraxe recollido no Acordo interprofesional galego sobre procedementos extraxudiciais de solución de conflictos colectivos de traballo (AGA).</p>
<p>Artigo 32º.</p>
<p>Todo o que non estea reflectido neste convenio rexerase pola lexislación establecida no Estatuto da minería, Lei orgánica de liberdade sindical e demais disposicións vixentes no sector.</p>
<p>Artigo 33º.-Réxime disciplinario.</p>
<p>En materia de faltas cometidas polos traballadores e sancións que a empresa poida aplicar, aplicarase o disposto no convenio colectivo de ámbito estatal para as industrias extractivas, industrias do vidro, industrias cerámicas e para as do comercio exclusivista dos mesmos materiais, publicado no BOE do 31 de xullo de 1999, ou convenio que no seu momento puidese substituílo.</p>
<p>A empresaO comité de empresa</p>
<p>ANEXO I</p>
<p>Táboa salarial ano 2001</p>
<table><tbody><tr><td></td></tr>
<tr><td></td></tr>
<tr><td>Categoría</td><td>Salario base</td><td>Complemento asistencia</td><td>Complemento de
posto de traballo</td></tr>
<tr><td></td><td>Diario</td><td>Mensual</td><td>Diario</td><td>Mensual</td><td>Diario</td><td>Mensual</td></tr>
<tr><td></td></tr>
</tbody></table>
<table><tbody><tr><td>Titulado superior</td><td>5.980</td><td>179.399</td><td>1.794</td><td>53.820</td><td>1.404</td><td>42.130</td></tr>
<tr><td>Titulado medio</td><td>4.528</td><td>135.828</td><td>1.358</td><td>40.748</td><td>1.059</td><td>31.781</td></tr>
<tr><td>Encargado</td><td>4.107</td><td>123.204</td><td>1.232</td><td>36.961</td><td>955</td><td>28.636</td></tr>
<tr><td>Analista 1ª</td><td>4.053</td><td>121.598</td><td>1.216</td><td>36.480</td><td>909</td><td>27.283</td></tr>
<tr><td>Analista/auxiliar</td><td>3.934</td><td>118.007</td><td>1.180</td><td>35.402</td><td>869</td><td>26.078</td></tr>
<tr><td>Administrativos</td></tr>
<tr><td>Xefe 1ª admón.</td><td>4.155</td><td>124.656</td><td>1.247</td><td>37.397</td><td>918</td><td>27.548</td></tr>
<tr><td>Xefe 2ª admón.</td><td>4.053</td><td>121.598</td><td>1.216</td><td>36.480</td><td>909</td><td>27.283</td></tr>
<tr><td>Oficial 1ª admón.</td><td>3.934</td><td>118.007</td><td>1.180</td><td>35.402</td><td>869</td><td>26.078</td></tr>
<tr><td>Oficial 2ª admón.</td><td>3.885</td><td>116.564</td><td>1.165</td><td>34.969</td><td>854</td><td>25.607</td></tr>
<tr><td>Auxiliar admtvo.</td><td>3.479</td><td>104.370</td><td>1.044</td><td>31.311</td><td>769</td><td>23.079</td></tr>
<tr><td>Garda xurado</td><td>3.236</td><td>97.081</td><td>971</td><td>29.124</td><td>752</td><td>22.540</td></tr>
<tr><td>Operarios</td></tr>
<tr><td>Artilleiro barreno</td><td>3.585</td><td>107.544</td><td>1.075</td><td>32.263</td><td>804</td><td>24.108</td></tr>
<tr><td>Oficial 1ª</td><td>3.641</td><td>109.220</td><td>1.092</td><td>32.766</td><td>816</td><td>24.500</td></tr>
<tr><td>Oficial 2ª</td><td>3.513</td><td>105.397</td><td>1.054</td><td>31.619</td><td>784</td><td>23.520</td></tr>
<tr><td>Especialista</td><td>3.026</td><td>90.777</td><td>907</td><td>27.233</td><td>686</td><td>20.580</td></tr>
</tbody></table>

