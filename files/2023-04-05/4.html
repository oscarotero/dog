---
date: '2023-04-05'
id: G0657-030423-0001
page: 22311
number: 67
agency: Consellería de Política Social e Xuventude
section: III. Outras disposicións.
title: >-
  ORDE do 3 de abril de 2023 pola que se establecen as bases reguladoras das
  axudas económicas para o ano 2023 dirixidas ás persoas con esclerose lateral
  amiotrófica e se realiza a súa convocatoria (código de procedemento BS215A).
range: Orde
url: >-
  https://www.xunta.gal/dog/Publicados/2023/20230405/AnuncioG0657-030423-0001_gl.html
---
<p>O artigo 148.1.20 da Constitución española establece que as comunidades autónomas poderán asumir competencias, entre outras, en materia de asistencia social. Ao amparo do devandito precepto, o artigo 27.23 do Estatuto de autonomía para Galicia, atribúelle a esta Comunidade Autónoma competencia exclusiva en materia de servizos sociais a persoas con dependencia.</p>
    <p>A Lei 13/2008, do 3 de decembro, de servizos sociais de Galicia, reflicte no artigo 4.h) a autonomía persoal e vida independente como un dos principios xerais dos servizos sociais, e establece a obriga dos poderes públicos de facilitar os medios necesarios para que as persoas dispoñan das condicións máis convenientes e os apoios necesarios para o desenvolvemento dos seus proxectos vitais, dentro da unidade de convivencia que desexen.</p>
    <p>Actualmente, de conformidade co Decreto 124/2022, do 23 de xuño, polo que se establece a estrutura orgánica da Consellería de Política Social e Xuventude, correspóndelle ao dito órgano superior da Administración xeral da Comunidade Autónoma propoñer e executar as directrices xerais do Goberno no dito ámbito do benestar, que engloban as competencias en materia de servizos sociais, entre elas, a atención ás persoas discapacitadas e ás persoas maiores, a promoción da autonomía persoal e a atención ás persoas en situación de dependencia. Concretamente, a antedita consellería, a través da Dirección Xeral de Maiores e Atención Sociosanitaria, correspóndenlle, entre outras, a función de ordenación, a planificación, a innovación estratéxica dos recursos sociosanitarios e a coordinación e a avaliación da súa actividade asistencial.</p>
    <p>A Consellería de Política Social e Xuventude é consciente das especiais necesidades de atención e apoio que precisan as persoas diagnosticadas con esclerose laterial amiotrófica, unha enfermidade neurodexenerativa que deriva nunha gran dependencia. Así promove a través desta orde de convocatoria a concesión de axudas económicas coa finalidade de prestar apoio ás necesidades que van xurdindo na evolución da referida enfermidade e reforzar a cobertura existente na actualidade a través do Sistema para a autonomía e atención á dependencia, tendo en conta a obriga dos poderes públicos de ofrecer recursos de apoio á atención das persoas dependentes na etapa final do seu proceso vital.</p>
    <p>A cobertura das necesidades que van xurdindo na evolución da enfermidade da esclerose lateral amiotrófica fomentarase coa presente convocatoria pública de concesión de axudas económicas, a través dun procedemento baixo réxime de concorrencia non competitiva.</p>
    <p>Esta orde de convocatoria axústase ao disposto na Lei 38/2003, do 17 de novembro, xeral de subvencións, e o Real decreto 887/2006, do 21 de xullo, polo que se aproba o Regulamento da Lei 38/2003, do 17 de novembro, xeral de subvencións, na Lei 9/2007, do 13 de xuño, de subvencións de Galicia, e o Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, e na Lei 39/2015, do 1 de outubro, do procedemento administrativo común das administracións públicas.</p>
    <p>En consecuencia, facendo uso das facultades que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>RESOLVO:</h2>
    <p>Artigo 1. <em>Obxecto </em></p>
    <p>1. Esta orde ten por obxecto establecer as bases reguladoras para a concesión de axudas económicas destinadas ás persoas con diagnóstico de esclerose lateral amiotrófica (en diante, ELA), así como convocalas para o ano 2023.</p>
    <p>2. O código de procedemento administrativo é BS215A.</p>
    <p>Artigo 2. <em>Procedemento de concesión</em></p>
    <p>1. O procedemento de concesión das axudas económicas tramitarase en réxime de concorrencia non competitiva, de acordo co sinalado no artigo 19.2 da Lei 9/2007, do 13 de xuño, de subvencións de Galicia, ao non ser necesario realizar a comparación e prelación das solicitudes presentadas, concedéndose a todas aquelas persoas solicitantes que reúnan os requisitos exixidos no artigo 4.</p>
    <p>2. Se o orzamento previsto na orde non é suficiente para realizar o pagamento de todas as axudas solicitadas, aplicarase como criterio de prioridade a data da súa presentación.</p>
    <p>3. No momento en que se esgote o crédito orzamentario, a Consellería de Política Social e Xuventude acordará a inadmisión de novas solicitudes e publicará un anuncio no <em>Diario Oficial de Galicia</em> e na páxina web da referida consellería, salvo que se produza un incremento de crédito de conformidade co disposto no artigo seguinte.</p>
    <p>Artigo 3. <em>Financiamento</em></p>
    <p>1. Para o financiamento destas axudas destínase un crédito de tres millóns douscentos mil euros (3.200.000,00 €), con cargo ás aplicacións orzamentarias 13.05.312D.480.0 e 13.05.312D. 780.0 (código de proxecto 2023 000138) da Lei 6/2022, do 27 de decembro, de orzamentos xerais da Comunidade Autónoma de Galicia para o ano 2023, segundo a seguinte distribución:</p>
    <table>
     <tbody>
      <tr>
       <td>Aplicación orzamentaria</td>
       <td>Importe</td>
      </tr>
      <tr>
       <td>13.05.312D.480.0</td>
       <td>1.600.000,00 €</td>
      </tr>
      <tr>
       <td>13.05.312D.780.0</td>
       <td>1.600.000,00 €</td>
      </tr>
     </tbody>
    </table>
    <p>2. De producirse remanente de crédito nunha das referidas aplicacións orzamentarias no marco do mesmo programa á reasignaranse as contías sobrantes, que se destinarán á aplicación orzamentaria á que se imputan os gastos que se van subvencionar nesta convocatoria, logo de aprobación da modificación orzamentaria que proceda.</p>
    <p>3. De conformidade co previsto no artigo 30.2 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, excepcionalmente poderase ampliar a contía máxima dos créditos dispoñibles cando o aumento veña derivado dunha xeración, ampliación ou incorporación de crédito, cando existan remanentes doutras convocatorias financiadas con cargo ao mesmo crédito ou a créditos incluídos no mesmo programa ou en programas do mesmo servizo. </p>
    <p>4. O incremento do crédito queda condicionado á declaración de dispoñibilidade como consecuencia das circunstancias sinaladas e, se é o caso, logo de aprobación da modificación orzamentaria que proceda. A ampliación do crédito publicarase nos mesmos medios que a convocatoria, sen que implique a apertura de prazo para presentar novas solicitudes nin o inicio de novo cómputo de prazo para resolver.</p>
    <p>Artigo 4. <em>Persoas beneficiarias das axudas económicas</em></p>
    <p>1. Poderán solicitar as axudas económicas as persoas físicas que cumpran os seguintes requisitos na data de presentación da súa solicitude:</p>
    <p>a) Ter feitos os 18 anos.</p>
    <p>b) Estar empadroados/as nun concello da Comunidade Autónoma de Galicia.</p>
    <p>c) Estar diagnosticadas da enfermidade da ELA.</p>
    <p>d) Ter recoñecida a situación de dependencia ou ter solicitada a situación de dependencia.</p>
    <p>2. Ademais, as persoas beneficiarias da axuda teñen que cumprir os requisitos establecidos no artigo 10 da Lei 9/2007, do 13 de xuño.</p>
    <p>Artigo 5. <em>Gastos subvencionables e contía da axuda</em></p>
    <p>1. Serán subvencionables os seguintes gastos de investimento, no caso de non estaren cubertos polo Sistema público de saúde ou mutualidade correspondente:</p>
    <p>a) Adquisición de axudas técnicas para a mobilización como andadores, guindastes, cadeira de baño, cadeira, cinto de transferencia e outras axudas asimilables.</p>
    <p>b) Adquisición de produtos de apoio destinados, segundo a clasificación da NORMA ISO 9999:2016, a:</p>
    <p>1º. Tratamento médico personalizado.</p>
    <p>2º. Entrenamento e aprendizaxe de capacidades.</p>
    <p>3º. Mobilidade persoal.</p>
    <p>4º. Aseo, coidado e protección persoal.</p>
    <p>5º. Actividades domésticas.</p>
    <p>6º. Mobiliario e adaptacións para vivendas.</p>
    <p>7º. Comunicación e información.</p>
    <p>8º. Manipulación de obxectos e dispositivos.</p>
    <p>9º. Mellora e avaliación do contorno.</p>
    <p>10º. Lecer e recreación.</p>
    <p>c) Adquisición de produtos de hixiene e aseo persoal segundo o Catálogo de produtos de apoio do Centro de referencia estatal de autonomía persoal e axudas técnicas e non incluídos na letra b) deste número.</p>
    <p>d) Adaptación funcional do fogar e o seu contorno, no caso de non estar incluídos nas letras anteriores: modificacións ou adecuación de espazos, instalacións e equipamentos que rodean a persoa beneficiaria co obxecto de facilitar ou habilitar a realización das actividades da vida diaria no fogar de maneira máis segura, sinxela e independente. Inclúese adaptación do interior da vivenda, dos accesos a esta e das zonas de uso común comunitario, no caso de habelas.</p>
    <p>e) Adquisición de vehículo adaptado ou adaptación deste.</p>
    <p>2. Serán subvencionables os seguintes gastos correntes, no caso de non estar cubertos polo Sistema público de saúde ou mutualidade correspondente:</p>
    <p>a) Servizos asistenciais complementarios ás prestacións da Seguridade Social ou mutualidades de previsión social prestados á persoa beneficiaria por profesionais habilitados:</p>
    <p>1º. Fisioterapia manual.</p>
    <p>2º. Fisioterapia respiratoria.</p>
    <p>3º. Terapia ocupacional.</p>
    <p>4º. Logopedia.</p>
    <p>5º. Psicoloxía.</p>
    <p>6º. Asistencia persoal/coidador profesional.</p>
    <p>b) Transporte para a asistencia a tratamentos e centros asistenciais.</p>
    <p>3. Non serán subvencionables as axudas técnicas e produtos de apoio incluídos no Catálogo xeral ortoprotésico da consellería competente en materia de saúde pública incluído na Orde do 28 de maio de 2013 pola que se regula a prestación ortoprotésica na Comunidade Autónoma de Galicia, no caso de que a persoa solicitante cumpra os requisitos para a súa dispensación por esta.</p>
    <p>4. Non se concederá a axuda para o transporte, no caso de que a persoa solicitante se atope nalgunha das seguintes situacións:</p>
    <p>a) Ser usuario de praza de atención residencial e conte con servizo de transporte subvencionado.</p>
    <p>b) Ser usuario de centro de atención diúrna e conte con servizo de transporte subvencionado.</p>
    <p>5. As adquisicións e/ou servizos dos gastos subvencionables deberán estar realizados a partir do 1 de xaneiro de 2023 e estar efectivamente pagados con anterioridade á finalización do prazo de xustificación establecido no artigo 16.</p>
    <p>6. A axuda consistirá nunha achega, que pode acadar ata o 100 % do custo das actuacións subvencionables, cun máximo de 12.000 euros por persoa beneficiaria.</p>
    <p>A contía de axuda farase efectiva unha vez que se presente a documentación establecida no artigo 17.</p>
    <p>Artigo 6. <em>Compatibilidade da axuda </em></p>
    <p>1. A obtención desta axuda é compatible con outras outorgadas coa mesma finalidade por todo tipo de organismos públicos ou privados nacionais, da UE ou de organismos internacionais, sen que en ningún caso o seu importe poida ser de tal contía que, illadamente ou en concorrencia con outras subvencións, axudas, ingresos ou recursos, supere o importe do gasto subvencionado.</p>
    <p>2. En todo caso, a obtención desta axuda é incompatible:</p>
    <p>a) Coas axudas técnicas e produtos de apoio incluídos no Catálogo xeral ortoprotésico da Consellería competente en materia de saúde pública.</p>
    <p>b) Coas axudas para o transporte, no caso de ser persoa usuaria de centro de atención diúrna ou residencial e o centro conte con servizo de transporte subvencionado.</p>
    <p>Artigo 7. <em>Solicitudes e prazo de presentación</em></p>
    <p>1. As solicitudes presentaranse preferentemente por medios electrónicos a través do formulario normalizado dispoñible na sede electrónica da Xunta de Galicia https://sede.xunta.gal</p>
    <p>Opcionalmente, poderase presentar presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>Para a presentación electrónica poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>2. O prazo de presentación de solicitudes comezará o día seguinte ao da publicación desta orde no <em>Diario Oficial de Galicia</em> e finalizará o 30 de novembro de 2023.</p>
    <p>Cando o ultimo día do prazo sexa inhábil, entenderase prorrogado ao primeiro día hábil, segundo o artigo 30.5 da Lei 39/2015, do 1 de outubro, do procedemento administrativo común das administracións públicas.</p>
    <p>3. A presentación da solicitude supón a aceptación das obrigas reguladas nesta orde para ser beneficiaria da axuda, así como a aceptación da axuda.</p>
    <p>Artigo 8. <em>Documentación complementaria</em></p>
    <p>1. As persoas interesadas deberán achegar coa solicitude (anexo I) a seguinte documentación:</p>
    <p>a) Documentación acreditativa da representación, de ser o caso.</p>
    <p>b) Certificado ou informe médico oficial acreditativo de estar diagnosticado/a coa enfermidade da ELA.</p>
    <p>De conformidade co artigo 28.3 da Lei 39/2015, do 1 de outubro, non será necesario achegar os documentos que xa fosen presentados anteriormente pola persoa interesada ante calquera Administración. Neste caso, a persoa interesada deberá indicar en que momento e ante que órgano administrativo presentou os ditos documentos, que serán recadados electronicamente a través das redes corporativas ou mediante consulta ás plataformas de intermediación de datos ou outros sistemas electrónicos habilitados para o efecto, agás que conste no procedemento a oposición expresa da persoa interesada.</p>
    <p>De forma excepcional, se non se puidesen obter os citados documentos, poderá solicitarse novamente á persoa interesada a súa achega.</p>
    <p>2. A documentación complementaria presentarase preferiblemente por vía electrónica.</p>
    <p>Opcionalmente, as persoas interesadas poderán presentar a documentación complementaria presencialmente en calquera dos lugares e rexistros establecidos na normativa reguladora do procedemento administrativo común.</p>
    <p>As persoas interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de maneira motivada o cotexo das copias achegadas pola persoa interesada, para o que poderán requirir a exhibición do documento ou da información orixinal.</p>
    <p>3. Sempre que se realice a presentación de documentos separadamente da solicitude deberase indicar o código e o órgano responsable do procedemento, o número de rexistro de entrada da solicitude e o número de expediente se se dispón del.</p>
    <p>Artigo 9. <em>Comprobación de datos</em></p>
    <p>1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas, agás que a persoa interesada se opoña á súa consulta:</p>
    <p>a) DNI/NIE da persoa solicitante.</p>
    <p>b) DNI/NIE da persoa representante.</p>
    <p>c) Certificado de residencia con data de última variación padroal da persoa solicitante.</p>
    <p>d) Grao e nivel de dependencia.</p>
    <p>e) Certificado de estar ao día no pagamento de obrigas tributarias coa Axencia Estatal da Administración Tributaria.</p>
    <p>f) Certificado de estar ao día no pagamento de obrigas coa Seguridade Social.</p>
    <p>g) Certificado de estar ao día no pagamento de obrigas tributarias coa Axencia Tributaria de Galicia.</p>
    <p>h) Inhabilitacións vixentes para obter subvencións do solicitante rexistradas na Base de datos nacional de subvencións no período solicitado.</p>
    <p>2. No caso de que as persoas interesadas se opoñan á consulta, deberán indicalo no recadro correspondente habilitado no formulario correspondente e achegar os documentos.</p>
    <p>Cando así o exixa a normativa aplicable, solicitarase o consentimento expreso da persoa interesada para realizar a consulta.</p>
    <p>3. Excepcionalmente, no caso de que algunha circunstancia imposibilitase a obtención dos citados datos, poderase solicitar ás persoas solicitantes a presentación dos documentos correspondentes.</p>
    <p>Artigo 10. <em>Emenda das solicitudes</em></p>
    <p>Se na solicitude se apreciasen defectos ou falta de documentación, o órgano instrutor requirirá a persoa solicitante para que nun prazo de dez días hábiles emende a falta ou achegue os documentos preceptivos. Se esta non atende o requirimento efectuado, considerarase desistida da súa petición, de conformidade co previsto no artigo 68 da Lei 39/2015, do 1 de outubro, logo de resolución, que será ditada nos termos do seu artigo 12.</p>
    <p>Artigo 11. <em>Trámites administrativos posteriores á presentación de solicitudes</em></p>
    <p>A sede electrónica da Xunta de Galicia permite ás persoas interesadas realizar trámites electrónicos, con posterioridade ao inicio do expediente, accedendo á Carpeta cidadá da persoa interesada. Opcionalmente, as persoas interesadas tamén poderán realizar os ditos trámites presencialmente en calquera dos lugares ou rexistros establecidos na normativa reguladora do procedemento administrativo común.</p>
    <p>Artigo 12. <em>Instrución e resolución</em></p>
    <p>1. O órgano instrutor do procedemento será a Subdirección Xeral con competencias nas áreas de Atención Sociosanitaria e Innovación Asistencial quen elevará a súa proposta de resolución ao órgano competente para resolver, en aplicación do procedemento abreviado previsto no artigo 22 da Lei 9/2007, do 13 de xuño.</p>
    <p>2. De acordo co establecido no artigo 19.2 da Lei 9/2007, do 13 de xuño, e no relativo artigo 31.4, o órgano competente para tramitar o procedemento comezará a instrución do procedemento seguindo a orde de presentación das solicitudes, de acordo co disposto no artigo 71.2 da Lei 39/2015, do 1 de outubro, e emitirá proposta de resolución de concesión das axudas en actos sucesivos ata o esgotamento do crédito.</p>
    <p>O órgano instrutor realizará de oficio cantas actuacións considere necesarias para a determinación, o coñecemento e a comprobación dos datos en virtude dos cales se debe formular a proposta de resolución e poderá requirir á persoa solicitante que presente cantos datos, documentos complementarios e aclaracións resulten necesarios para tramitar e resolver o procedemento.</p>
    <p>En todo caso, non se admitirán a trámite, ditarase resolución de inadmisión e arquivaranse as solicitudes que se presenten fóra do prazo establecido na convocatoria.</p>
    <p>3. Correspóndelle á persoa titular da Dirección Xeral con competencias nas áreas de Maiores e Atención Sociosanitaria, por delegación da conselleira de Política Social e Xuventude e logo da fiscalización da Intervención, a competencia para a concesión das axudas económicas mediante a correspondente resolución. A resolución será notificada de conformidade co disposto no artigo 40 da Lei 39/2015, do 1 de outubro, no prazo máximo dun mes contado desde a entrada da solicitude no rexistro do órgano competente para tramitar.</p>
    <p>4. Se transcorrese o prazo máximo para resolver sen se ditar resolución expresa, os interesados poderán entender desestimadas as súas solicitudes por silencio administrativo.</p>
    <p>Artigo 13. <em>Notificacións</em></p>
    <p>1. As notificacións de resolucións e actos administrativos derivadas da presente orde, practicaranse preferentemente por medios electrónicos. As persoas interesadas poderán decidir e comunicar en calquera momento que as notificacións sucesivas se practiquen ou deixen de practicar por medios electrónicos mediante os modelos normalizados dispoñibles.</p>
    <p>2. A persoa interesada deberá manifestar expresamente a modalidade escollida para a notificación (electrónica ou en papel) no formulario.</p>
    <p>3. No caso de optar pola notificación en papel practicarase a notificación segundo o establecido na normativa reguladora do procedemento administrativo común.</p>
    <p>4. De conformidade co artigo 45.2 da Lei 4/2019, do 17 de xullo, de administración dixital de Galicia, as notificacións electrónicas practicaranse mediante a comparecencia na sede electrónica da Xunta de Galicia e a través do Sistema de notificación electrónica de Galicia-Notifica.gal. Este sistema remitirá ás persoas interesadas avisos da posta na disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>5. As notificacións por medios electrónicos entenderanse practicadas no momento no que se produce o acceso ao seu contido, e entenderanse rexeitadas cando transcorresen dez días naturais desde a posta á disposición da notificación se que se acceda ao seu contido.</p>
    <p>6. Se o envío da notificación electrónica non fose posible por problemas técnicos, practicarase a notificación polos medios previstos na normativa reguladora do procedemento administrativo común.</p>
    <p>Artigo 14. <em>Réxime de recursos</em></p>
    <p>1. As resolucións recaídas neste procedemento esgotan a vía administrativa, polo que, de conformidade co previsto no artigo 46 da Lei 29/1998, do 13 de xullo, reguladora da xurisdición contencioso-administrativa, contra elas poderase interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia no prazo de dous meses, que comezará a contar desde o día seguinte ao da súa notificación se esta fose expresa. Se non o fose, o prazo será de seis meses e contarase a partir do día seguinte a aquel en que se produza o acto presunto.</p>
    <p>2. Malia o anterior, poderase interpoñer potestativamente recurso de reposición ante o mesmo órgano que ditou a resolución, no prazo dun mes, que comezará a contar a partir do día seguinte ao da súa notificación, se esta fose expresa. Se non o fose, poderase interpor recurso de reposición en calquera momento a partir do día seguinte a aquel en que se produza o acto presunto.</p>
    <p>Artigo 15. <em>Obrigas das persoas beneficiarias</em></p>
    <p>1. De conformidade co establecido no artigo 11 da Lei 9/2007, do 13 de xuño, e sen prexuízo das demais obrigacións que resulten da normativa aplicable, as persoas beneficiarias destas axudas están obrigadas a:</p>
    <p>a) Destinar a axuda á finalidade para a que se concede.</p>
    <p>b) Con carácter previo á concesión e ao pagamento da axuda, estar ao día no cumprimento das súas obrigas tributarias e coa Seguridade Social, e non ter débedas pendentes de ningunha natureza coa Comunidade Autónoma de Galicia. </p>
    <p>c) Facilitar toda a información que lles requira a Intervención Xeral da Comunidade Autónoma, o Tribunal de Contas e o Consello de Contas no exercicio das súas funcións de fiscalización e control do destino das axudas.</p>
    <p>d) Someterse ás actuacións de comprobación e facilitar toda a información requirida pola Consellería de Política Social e Xuventude, así como pola Intervención Xeral da Comunidade Autónoma, Consello de Contas, o Tribunal de Contas, e outros órganos de control impostos pola normativa comunitaria no exercicio das súas funcións de fiscalización e control.</p>
    <p>e) Comunicarlle ao órgano convocante a obtención doutras subvencións, axudas, ingresos ou recursos para a mesma finalidade, procedentes de calquera Administración ou entes públicos ou privados, nacionais ou internacionais.</p>
    <p>f) Reintegrar, total o ou parcialmente, o importe da axuda no suposto de incumprimento dos requisitos e condicións establecidos para a súa concesión e das demais obrigas contidas nesta orde, na Lei 9/2007, do 13 de xuño, ou na restante normativa que sexa de aplicación. Para facer efectiva a devolución, tramitarase o procedemento de reintegro oportuno, que se axustará ao previsto nos artigos 37 e seguintes da Lei 9/2007, do 13 de xuño, e no título V do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño.</p>
    <p>g) Todas aquelas obrigas e requisitos que se desprendan do articulado desta orde e dos artigos 10 e 11 da Lei 9/2007, do 13 de xuño, e da súa normativa de desenvolvemento.</p>
    <p>Artigo 16. <em>Período subvencionable e prazo de xustificación da axuda</em></p>
    <p>1. O período da actividade subvencionable será o comprendido entre o 1 de xaneiro de 2023 e o 8 de decembro de 2023.</p>
    <p>2. Os gastos subvencionables deberán estar realizados e efectivamente pagados con anterioridade ao remate da data de finalización do período de xustificación establecido no número seguinte.</p>
    <p>3. A data límite para presentar a documentación xustificativa será o 9 de decembro de 2023.</p>
    <p>Artigo 17. <em>Xustificación da axuda</em></p>
    <p>1. As solicitudes do pagamento deberán efectualas a persoa beneficiaria de acordo co previsto no artigo 7 e con anterioridade a que remate, as datas límite a que se refire o artigo 16, mediante a presentación do anexo II.</p>
    <p>2. Xunto coa solicitude de pagamento final (anexo II), a persoa beneficiaria debe presentar a seguinte documentación:</p>
    <p>a) No caso de gastos de investimento:</p>
    <p>1º. No caso de adquisición de axudas técnicas para a mobilización, adquisición de produtos de apoio, adquisición de produtos de hixiene e aseo persoal e servizos asistenciais complementarios ás prestacións da Seguridade Social ou mutualidades de previsión social prestados á persoa beneficiaria por profesionais habilitados:</p>
    <p>– Copia das facturas ou documentos de valor probatorio equivalente do total dos gastos realizados.</p>
    <p>As facturas deberán cumprir os requisitos establecidos no Real decreto 1619/2012, do 30 de novembro, polo que se aproba o Regulamento polo que se regulan as obrigas de facturación.</p>
    <p>– Xustificantes bancarios que acrediten o pagamento das facturas.</p>
    <p>Aceptarase a xustificación do pagamento en efectivo mediante un xustificante de recepción do/da provedor/a asinado sobre a factura, con indicación do nome e apelidos de quen recibe os fondos e do seu DNI, para gastos inferiores a 1.000 euros, conforme o previsto no artigo 42.3 do Decreto 11/2009, do 8 de xaneiro.</p>
    <p>2º. No caso de gastos de adaptación da vivenda:</p>
    <p>– Copia das facturas ou documentos de valor probatorio equivalente do total dos gastos realizados. </p>
    <p>As facturas deberán cumprir os requisitos establecidos no Real decreto 1619/2012, do 30 de novembro, polo que se aproba o Regulamento polo que se regulan as obrigas de facturación.</p>
    <p>– Xustificantes bancarios que acrediten o pagamento das facturas.</p>
    <p>Aceptarase a xustificación do pagamento en efectivo mediante un xustificante de recepción do/da provedor/a asinado sobre a factura, con indicación do nome e apelidos de quen recibe os fondos e do seu DNI, para gastos inferiores a 1.000 euros, conforme o previsto no artigo 42.3 do Decreto 11/2009, do 8 de xaneiro.</p>
    <p>– Xustificación da propiedade da vivenda (copia da escritura notarial de propiedade ou calquera outro medio válido en dereito).</p>
    <p>– Copia do contrato de arrendamento e autorización da persoa propietaria do inmoble para facer as obras de adaptación.</p>
    <p>3º. No caso de adquisición de vehículo adaptado ou adaptación de vehículo de motor:</p>
    <p>– Copia das facturas ou documentos de valor probatorio equivalente do total dos gastos realizados. </p>
    <p>As facturas deberán cumprir os requisitos establecidos no Real decreto 1619/2012, do 30 de novembro, polo que se aproba o Regulamento polo que se regulan as obrigas de facturación.</p>
    <p>– Xustificantes bancarios que acrediten o pagamento das facturas.</p>
    <p>Aceptarase a xustificación do pagamento en efectivo mediante un xustificante de recepción do/da provedor/a asinado sobre a factura, con indicación do nome e apelidos de quen recibe os fondos e do seu DNI, para gastos inferiores a 1.000 euros, conforme o previsto no artigo 42.3 do Decreto 11/2009, do 8 de xaneiro.</p>
    <p>– Xustificante do permiso de circulación.</p>
    <p>– Declaración responsable da afectación do vehículo, que está ao seu nome e que é utilizado para o seu uso exclusivo, nos termos previstos no anexo II.</p>
    <p>b) No caso de transporte para a asistencia a tratamentos e centros asistenciais:</p>
    <p>– Copia das facturas ou documentos de valor probatorio equivalente do total dos gastos realizados. </p>
    <p>As facturas deberán cumprir os requisitos establecidos no Real decreto 1619/2012, do 30 de novembro, polo que se aproba o Regulamento polo que se regulan as obrigas de facturación.</p>
    <p>– Xustificantes bancarios que acrediten o pagamento das facturas.</p>
    <p>Aceptarase a xustificación do pagamento en efectivo mediante un xustificante de recepción do/da provedor/a asinado sobre a factura, con indicación do nome e apelidos de quen recibe os fondos e do seu DNI, para gastos inferiores a 1.000 euros, conforme o previsto no artigo 42.3 do Decreto 11/2009, do 8 de xaneiro.</p>
    <p>– Declaración responsable de asistencia polo período durante o cal se concede a axuda, asinada pola dirección do centro ou servizo asistencial onde acuda a persoa beneficiaria.</p>
    <p>3. No caso de que a xustificación sexa incorrecta e/ou incompleta, requirirase a persoa beneficiaria para que corrixa os erros ou defectos observados e/ou achegue os documentos solicitados no prazo de dez días, e advertiráselle que non facelo dará lugar á perda do dereito e, tras a resolución, á revogación da axuda e, de ser o caso, ao reintegro da contía percibida e á exixencia dos intereses de demora.</p>
    <p>Artigo 18. <em>Pagamento da axuda</em></p>
    <p>1. No caso de gastos de investimento previstos no número 1 do artigo 5, as persoas beneficiarias poderán solicitar un pagamento de ata o 50 % da cantidade da subvención concedida en concepto de pagamento anticipado, con anterioridade á xustificación da axuda, que se fará efectivo a partir da notificación da concesión.</p>
    <p>2. No caso de gastos correntes previstos no número 2 do artigo 5, as persoas beneficiarias poderán solicitar un pagamento de ata o 80 % da cantidade da subvención concedida en concepto de pagamento anticipado, con anterioridade á xustificación da axuda, que se fará efectivo a partir da notificación da concesión.</p>
    <p>3. O importe restante que corresponda para completar o pagamento realizarase tras a xustificación definitiva da subvención.</p>
    <p>Artigo 19. <em>Reintegro das axudas</em></p>
    <p>1. De acordo co establecido no artigo 14.1.n) da Lei 9/2007, do 13 de xuño, dará lugar á perda do dereito ao cobramento ou, se é o caso, ao reintegro da totalidade da axuda percibida calquera incumprimento das obrigas previstas no artigo 15, e, concretamente:</p>
    <p>a) Incumprimento da obriga de xustificación ou xustificación insuficiente, nos termos establecidos no artigo 28 da Lei 9/2007, do 13 de xuño, e segundo o establecido nesta orde.</p>
    <p>b) Obtención da axuda sen reunir os requisitos exixidos para a súa concesión, con falsificación das condicións requiridas para isto ou ocultación daquelas que o impedisen.</p>
    <p>c) A resistencia, escusa, obstrución ou negativa ás actuacións de comprobación e control financeiro, ou incumprimento das obrigacións contables, rexistrais ou de conservación de documentos cando disto derive a imposibilidade de verificar o emprego dado aos fondos percibidos.</p>
    <p>d) Incumprimento das condicións, obrigas e incompatibilidades previstas nesta orde.</p>
    <p>2. Procederá o reintegro do 5 % da axuda concedida no caso de incumprimento da obriga de lle comunicar ao órgano concedente a solicitude doutras axudas.</p>
    <p>3. Para facer efectiva a devolución a que se refiren os números anteriores, tramitarase o oportuno procedemento de reintegro, que se axustará ao previsto no título II da Lei 9/2007, do 13 de xuño, e na súa normativa de desenvolvemento.</p>
    <p>4. Con anterioridade ao requirimento previo da Administración, as persoas beneficiarias poderán realizar con carácter voluntario a devolución do importe da axuda obxecto de reintegro.</p>
    <p>Esta devolución efectuarase mediante ingreso na conta operativa do Tesouro da Xunta de Galicia ES8220800300873110063172, segundo o disposto na normativa reguladora do procedemento de recadación, e o importe incluirá os xuros de demora, de acordo co previsto no artigo 34 da Lei 9/2007, do 13 de xuño.</p>
    <p>Artigo 20. <em>Infraccións e sancións</em></p>
    <p>Ás persoas beneficiarias das axudas reguladas nestas bases seralles de aplicación o réxime de infraccións e sancións previsto no título IV da Lei 9/2007, do 13 de xuño, e no título VI do Decreto 11/2009, do 8 de xaneiro.</p>
    <p>Artigo 21. <em>Control e verificación</em></p>
    <p>Todas as axudas concedidas ao abeiro desta orde estarán sometidas á función interventora e de control financeiro exercida pola Intervención Xeral da Comunidade Autónoma, nos termos que establece o título III da Lei 9/2007, do 13 de xuño, e na súa normativa de desenvolvemento, así como ás actuacións de comprobación previstas na lexislación do Tribunal de Contas e do Consello de Contas.</p>
    <p>Artigo 22. <em>Transparencia e bo goberno</em></p>
    <p>1. Deberá darse cumprimento ás obrigas de transparencia contidas no artigo 17 da Lei 1/2016, do 18 de xaneiro, de transparencia e bo goberno, e no artigo 15 da Lei 9/2007, do 13 de xuño, de subvencións de Galicia.</p>
    <p>As axudas concedidas ao abeiro desta orde non se publicarán no <em>Diario Oficial de Galicia</em>, por ser un dos supostos de excepción contidos no artigo 17.3 da Lei 1/2016, do 18 de xaneiro, e no artigo 15.2.d) da Lei 9/2007, do 13 de xuño.</p>
    <p>2. En virtude do disposto no artigo 4 da Lei 1/2016, do 18 de xaneiro, as persoas físicas beneficiarias de subvencións están obrigadas a subministrar á Administración, ao organismo ou á entidade das previstas no artigo 3.1 da Lei 1/2016, do 18 de xaneiro, a que estean vinculadas, logo de requirimento, toda a información necesaria para o cumprimento por aquela das obrigas previstas no título I da citada lei.</p>
    <p>Artigo 23. <em>Información ás persoas interesadas</em></p>
    <p>Sobre este procedemento administrativo poderase obter documentación normalizada ou información adicional no enderezo https://sede.xunta.gal, na Dirección Xeral de Maiores e Atención Sociosanitaria-Servizo de Calidade, Humanización e Xestión da Información-e a través da páxina web oficial da Xunta de Galicia, https://sede.xunta.gal/guia-de-procedementos-e-servizos, ou do teléfono 012.</p>
    <p>Disposición adicional primeira. <em>Base de datos nacional de subvencións</em></p>
    <p>A consellería transmitiralle á Base de datos nacional de subvencións a información necesaria de conformidade co disposto na Lei 38/2003, do 17 de novembro.</p>
    <p>Disposición adicional segunda. <em>Delegación de competencias</em></p>
    <p>Autorízase expresamente a persoa titular da Dirección Xeral con competencias nas áreas de maiores e atención sociosanitaria para actuar por delegación da persoa titular da Consellería de Política Social e Xuventude co fin de resolver a concesión, denegación, modificación ou outras incidencias das subvencións previstas nesta orde, así como para autorizar e dispoñer gastos, o recoñecemento das obrigas e a proposta de pagamentos, en relación co disposto no artigo 73.a) do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
    <p>Disposición derradeira primeira.<em> Habilitación para ditar instrucións</em></p>
    <p>Facúltase a persoa titular da Dirección Xeral con competencias nas áreas de maiores e atención sociosanitaria para ditar, no ámbito das súas competencias, as instrucións precisas para o desenvolvemento desta convocatoria, as cales serán obxecto de publicación no portal de Benestar.</p>
    <p>Disposición derradeira segunda. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 3 de abril de 2023</p>
    <footer><p>Fabiola García Martínez<br>Conselleira de Política Social e Xuventude</p></footer>

