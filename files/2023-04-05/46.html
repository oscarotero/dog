---
date: '2023-04-05'
id: G0426-220323-0003
page: 22529
number: 67
agency: Consellería do Medio Rural
section: VI. Anuncios. a) Administración autonómica.
title: >-
  ANUNCIO do 21 de marzo de 2023, do Xurado Provincial de Clasificación Montes
  Veciñais en Man Común de Ourense, polo que se publica a Resolución do 15 de
  marzo de 2023, relativa ao acto de conciliación formulada polos representantes
  do monte veciñal en man común Uzal e Outeiro Recarei, e do monte veciñal en
  man común Lamas de Mourijo e Portela, no concello de Bande (Ourense).
range: Anuncio
url: >-
  https://www.xunta.gal/dog/Publicados/2023/20230405/AnuncioG0426-220323-0003_gl.html
---
<p>Examinada a solicitude de deslindamento formulada polos representantes do MVMC Uzal e Outeiro Recarei, pertencente á CMMVVMC de Recarei; e do MVMC Lamas de Mourijo e Portela, pertencente á CMMVVMC de Seoane, no concello de Bande, resultan os seguintes</p>
    <p>Feitos:</p>
    <p>Primeiro. O 13.9.2021 a CMMVVMC de Recarei presentou un escrito (REXEL 2021/2147188) no que solicitan a aprobación dun deslindamento coa CMMVVMC de Seoane.</p>
    <p>Coa solicitude achegou a seguinte documentación:</p>
    <p>– Acta de recoñecemento do lindeiro.</p>
    <p>– Acto de avinza.</p>
    <p>– Acta de conciliación levantada no Xulgado de Primeira Instancia de Bande.</p>
    <p>– Certificacións de aprobación das respectivas asembleas xerais.</p>
    <p>– Arquivos gráficos.</p>
    <p>Segundo. O informe do Servizo de Montes da Xefatura Territorial de Ourense con data do 4 de novembro de 2022 fai constar que dos 9 puntos (numerados de 0 a 8) marcados no campo para deslindar os montes Outeiro Recarei e Lamas de Mourijos e Portela non se poden ter en conta na súa totalidade, pois non todos forman parte da liña de deslindamento pretendida. É preciso desbotar o punto número 0, que define ata o punto número 1 o tramo de deslindamento entre a comunidade de Seoane e parcelas particulares, e o punto número 8 no que conflúen tres montes veciñais, titularidade doutras tantas comunidades (Seoane, Recarei e Sarreaus); para a aceptación deste punto, nº 8, é necesario a conformidade da comunidade de Sarreaus.</p>
    <p>Na acta de conciliación das comunidades de Seoane e Recarei reflíctese a observación citada anteriormente e aínda que se nomean os nove puntos, queda claro que a liña de deslindamento entre os MMVVMC Lamas de Mourijos e Portela e Uzal e Outeiro Recarei vai desde o punto 1 ata o 7.</p>
    <p>O citado informe considera que a solicitude se axusta ao establecido no artigo 53 da Lei 7/2012, do 28 de xuño, de montes de Galicia, polo que propón ao Xurado Provincial a súa aprobación.</p>
    <p>Consideracións legais e técnicas:</p>
    <p>Primeiro. A presente resolución dítase o abeiro do artigo 53 do Regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto na Lei 39/2015, do 1 de outubro, do procedemento administrativo común das administracións públicas.</p>
    <p>Segundo. O artigo 53 da Lei 7/2012, do 28 de xuño, de montes de Galicia recolle o procedemento a seguir no deslindamento entre montes veciñais en man común e establece que o xurado provincial de montes veciñais en man común, logo do exame da documentación presentada, ditara resolución que será publicada no Diario Oficial de Galicia e notificada ás comunidades interesadas.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 4 de novembro de 2022, o Xurado Provincial de Montes Veciñais en Man Común acordou por unanimidade o día 27 de febreiro de 2023:</p>
    <p>Aprobar o acto de conciliación acadado polas xuntas reitoras dos MVMC Uzal e Outeiro Recarei, pertencente á CMMVVMC de Recarei; e do MVMC Lamas de Mourijo e Portela, pertencente á CMMVVMC de Seoane, no concello de Bande.</p>
    <p>Contra esta resolución, que pon fin á vía administrativa, poderase interpoñer recurso potestativo de reposición perante o Xurado Provincial de Clasificación de Montes Veciñais en Man Común de Ourense no prazo dun mes, ou ben directamente recurso contencioso-administrativo perante o Xulgado do Contencioso-Administrativo de Ourense, no prazo de dous meses contados desde o día seguinte ao desta notificación, de acordo co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Ourense, 21 de marzo de 2023</p>
    <footer><p>Luis Jorge Álvarez Ferro<br>Presidente do Xurado Provincial de Clasificación de Montes <br>Veciñais en Man Común de Ourense </p></footer>

