---
date: '1996-03-08'
id: 3F92
page: 2
number: 49
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 5 de marzo de 1996 pola que se determinan os servicios mínimos
  dirixidos a garanti-los servicios do persoal da empresa Amalis, S.A.,
  concesionaria do servicio de limpeza do hospital do Meixoeiro, durante a folga
  convocada para os días 11, 12, 13, 18, 19, 20, 21, 25, 26, 27 e 28 de marzo de
  1996.
range: Orde
url: 'https://www.xunta.gal/dog/Publicados/1996/19960308/Anuncio3F92_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas que presten servicios públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño de 1988), entre os que se atopa a sanidade.</p>
<p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación con este.</p>
<p>O artigo 3 do citado decreto faculta os conselleiros competentes, por razón dos servicios esenciais afectados, para que, mediante orde e diante cada situación de folga, decidan o mínimo de actividade necesaria para asegura-lo mantemento de tales servicios, así como para determina-lo persoal necesario para a súa prestación.</p>
<p>Convocada folga que afecta o persoal dependente da empresa Amalis S.A., concesionaria do servicio de limpeza do hospital do Meixoeiro, que presta os seus servicios no dito centro sanitario, que se levará a efecto os días 11, 12, 13, 18, 19, 20, 21, 25, 26, 27 e 28 de marzo de 1996, oido o comité de folga, esta consellería,</p>
<p>DISPÓN:</p>
<p>Artigo 1º</p>
<p>A convocatoria de folga que afecta o persoal dependente da empresa Amalis, S.A., concesionaria do servicio de limpeza do hospital do Meixoeiro, que presta os seus servicios no dito centro sanitario, que se levará a efecto os días 11, 12, 13, 18, 19, 20, 21, 25, 26, 27 e 28 de marzo de 1996, enténdese condicionada ó mantemento dos servicios mínimos que se establecen no anexo desta orde.</p>
<p>Os servicios mínimos que se fixan resultan totalmente imprescindibles para mante-la adecuada hixiene do hospital, en evitación de que se produzan graves prexuízos para os usuarios.</p>
<p>Tales mínimos responden á necesidade de compatibiliza-lo respecto ineludible ó exercicio do dereito á folga, coa adecuada atención ós usuarios do centro que, baixo ningún concepto, poden quedar desasistidos polas características do servicio dispensado.</p>
<p>Entrando na análise dos criterios da determinación dos servicios mínimos, pódese sinalar que para a súa fixación se tivo en conta a necesidade de manter unha porcentaxe da actividade imprescindible e como tal irreductible para cubri-las necesidades de limpeza do centro. E para garantir tal actividade de aseguramento da hixene necesaria no hospital, requírese a presencia de vinte traballadores na quenda de mañá, dezasete na quenda de tarde e un na de noite.</p>
<p>Convén precisar que o número de efectivos determinado constata unha reducción do total dos efectivos existentes en presencia física durante os días da folga para que, deste xeito, non se empeza o lexítimo exercicio do dereito de folga. Por iso, na súa concreción tívose en conta a ineludible necesidade de cubrir fundamentalmente as áreas de carácter asistencial coa conseguinte maior reducción dos efectivos en áreas ou servicios non asistenciais.</p>
<p>Xa que logo, non cabe facer unha mera extrapolación porcentual de carácter absoluto sobor o cadro de persoal efectivo en presencia física sen atende-los mentados criterios de atención preferente ás áreas asistenciais e maior flexibilidade respecto ás outras áreas ou servicios do centro.</p>
<p>Artigo 2º</p>
<p>A designación nominal, con carácter rotatorio, do persoal que deberá cubri-los distintos servicios será feita pola dirección da empresa Amalis S.A., procedéndose á súa publicación nos taboleiros de anuncios do centros de traballo.</p>
<p>Artigo 3º</p>
<p>Os prazos e alteracións no traballo por parte do persoal necesario para o mantemento dos servicios mínimos determinados no anexo serán considerados ilegais para os efectos do establecido no artigo 16.1º do Real decreto lei 17/1977, do 4 de marzo (BOE nº 58, do 9 de marzo de 1977).</p>
<p>Artigo 4º</p>
<p>O disposto nos artigos anteriores non significará ningún tipo de limitación dos dereitos que a normativa reguladora da folga lle recoñece ó persoal nesta situación, nin tampouco sobre a tramitación e efectos das peticións que a motiven.</p>
<p>Artigo 5º</p>
<p>Sen prexuízo do que establecen os artigos anteriores, deberanse observa-las normas legais e regulamentarias vixentes en materia das garantías dos usuarios dos establecementos sanitarios.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 5 de marzo de 1996.</p>
<p>José Manuel Romay Becaría</p>
<p>Conselleiro de Sanidade e Servicios Sociais</p>
<p>ANEXO I</p>
<p>Quenda de mañáQuenda de tardeQuenda de noite</p>
<p>15 limpadores15 limpadores1 limpador</p>
<p>5 peóns2 peóns</p>
<p>1213</p>

