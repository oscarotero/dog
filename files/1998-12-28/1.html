---
date: '1998-12-28'
id: 7CF2
page: 13
number: 249
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 4 de decembro de 1998 pola que se regula o sistema específico de
  vixilancia da síndrome de inmunodeficiencia adquirida (SIDA) en Galicia.
range: Orde
url: 'https://www.xunta.gal/dog/Publicados/1998/19981228/Anuncio7CF2_gl.html'
---
<p>En virtude do Decreto 177/1998, do 11 de xuño, creouse a rede galega de vixilancia en saúde pública, coa finalidade de identificar e caracterizar problemas de saúde na poboación galega, para facilita-lo seu control, sexa con medidas individuais ou colectivas. A dita rede está constituída polo sistema básico e polo sistema específico de vixilancia.</p>
<p>O Rexistro Galego da SIDA forma parte do sistema específico de vixilancia e ten como obxectivo recoller e xestiona-la información precisa para describi-la incidencia, evolución e características da síndrome de inmunodeficiencia adquirida en Galicia.</p>
<p>Por todo isto, e facendo uso das facultades que me confiren os artigos 34 e 38 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º</p>
<p>A vixilancia epidemiolóxica da SIDA farase en Galicia a través do Rexistro Galego da SIDA.</p>
<p>Artigo 2º</p>
<p>O Rexistro Galego da SIDA recollerá información sobre os casos da SIDA segundo a definición vixente de caso no momento do diagnóstico. En todo caso esta incluirá datos sobre cada un dos puntos que aparecen no anexo I.</p>
<p>Artigo 3º</p>
<p>O Rexistro Galego da SIDA estará adscrito á Dirección Xeral de Saúde Pública, como órgano encargado da súa xestión.</p>
<p>Artigo 4º</p>
<p>1. Tódolos médicos/as en exercicio no ámbito territorial da Comunidade galega, están obrigados a declara-los casos de SIDA ante a Consellería de Sanidade e Servicios Sociais.</p>
<p>2. Esta notificación farase, a máis tardar, antes do mércores da semana seguinte ó diagnóstico do caso. Para estes efectos, considérase que a semana é a unidade básica temporal para a declaración dos casos, e que comeza ás 0 horas do domingo e remata ás 24 horas do sábado seguinte.</p>
<p>3. A notificación remitirase ó Rexistro Galego da SIDA, adscrito á Dirección Xeral de Saúde Pública como órgano encargado da súa xestión.</p>
<p>Artigo 5º</p>
<p>Os sistemas a través dos que se efectuará a declaración serán os que estableza en cada momento a Dirección Xeral de Saúde Pública. En todo caso incluirán datos sobre os puntos que aparecen no anexo I.</p>
<p>Artigo 6º</p>
<p>O incumprimento do previsto nesta orde constitúe infracción administrativa de acordo co disposto no artigo 35 da Lei 14/1986, do 25 de abril, xeral de sanidade.</p>
<p>Artigo 7º</p>
<p>De acordo co especificado no artigo 7.2º do Decreto 177/1998, do 11 de xuño, polo que se crea a Rede Galega de Vixilancia en Saúde Pública, a información que recolla o Rexistro Galego da SIDA considerarase estrictamente confidencial e utilizarase só para fins exclusivamente sanitarios.</p>
<p>Disposicións derradeiras</p>
<p>Primeira.-Facúltase a directora xeral de Saúde Pública para adoptar cantas medidas sexan precisas en desenvolvemento e execución da presente orde.</p>
<p>Segunda.-A presente orde entrará en vigor ós vinte días seguintes ó da súa publicación no Diario Oficial de Galicia.</p>
<p>Santiago de Compostela, 4 de decembro de 1998.</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>ANEXO</p>
<p>Información que debe figurar na declaración da SIDA:</p>
<p>-Datos sobre a identificación do caso.-Datos sociodemográficos.-Datos sobre os factores de risco.-Datos sobre a enfermidade indicativa da SIDA.-Datos de laboratorio.-Datos sobre o médico/a responsable do diagnóstico.</p>
<p>11591</p>

