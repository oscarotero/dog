---
date: '2004-03-03'
page: 2
number: 44
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 44/2004, do 26 de febreiro, polo que se acepta a cesión, a título
  gratuíto, do uso do inmoble denominado Pazo de Mugartegui, situado na praza da
  Pedreira, 10, do termo municipal de Pontevedra, para a súa utilización polo
  Consello Regulador da Denominación de Orixe Rías Baixas.
range: Decreto
---
<p>O Pleno da corporación municipal do Concello de Pontevedra, reunido en sesión celebrada o día 23 de xaneiro de 2004, acordou cederlle á Comunidade Autónoma de Galicia, gratuitamente, o uso do pazo municipal de Mugartegui da praza da Pedreira para a súa utilización polo Consello Regulador da Denominación de Orixe Rías Baixas, órgano desconcentrado da Consellería de Política Agroalimentaria e Desenvolvemento Rural.</p>
<p>A Secretaría Xeral e do Patrimonio tramitou o correspondente expediente de aceptación de cesión, de conformidade co disposto nos artigos 16, 17 e 23 da Lei 3/1985, do 12 de abril, do patrimonio da Comunidade Autónoma de Galicia, e 33, 34 e 38 do Decreto 50/1989, do 9 de marzo, polo que se aproba o regulamento para a execución da dita lei.</p>
<p>Na súa virtude, por proposta do conselleiro de Economía e Facenda, feita nos termos en que o Concello de Pontevedra acordou a cesión, e logo de deliberación do Consello da Xunta de Galicia na súa reunión do día vinteseis de febreiro de dous mil catro,</p>
<p>DISPOÑO:</p>
<p>Artigo 1º</p>
<p>Acéptase a cesión, a título gratuíto, feita polo Concello de Pontevedra a favor da Comunidade Autónoma de Galicia, do uso do inmoble coñecido como Pazo de Mugartegui, situado na praza da Pedreira, 10, de Pontevedra.</p>
<p>O predio descrito figura inscrito a nome do Concello de Pontevedra, no Rexistro da Propiedade nº 1 de Pontevedra no tomo 456, libro 160, folio 5, predio número 5583.</p>
<p>Artigo 2º</p>
<p>O fin da cesión do uso do dito inmoble é a súa utilización polo Consello Regulador da Denominación de Orixe Rías Baixas, órgano desconcentrado da Consellería de Política Agroalimentaria e Desenvolvemento Rural.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión do uso no correspondente documento público e á súa inscrición no Rexistro da Propiedade a nome da Comunidade Autónoma de Galicia.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade deste decreto.</p>
<p>Santiago de Compostela, vinteseis de febreiro de dous mil catro.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>CONSELLERÍA DE POLÍTICA TERRITORIAL, OBRAS PÚBLICAS</p>
<p>E VIVENDA</p>

