---
date: '2003-06-17'
id: 13A8A
page: 7
number: 116
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 30 de maio de 2003 pola que se modifica a do 19 de novembro de 2002
  pola que se regula o recoñecemento de actividades de carácter formativo como
  actos de interese no eido dos servicios sociais.
range: Orde
url: 'https://www.xunta.gal/dog/Publicados/2003/20030617/Anuncio13A8A_gl.html'
---
<p>A Orde do 19 de novembro de 2002 (DOG nº 233, do 3 de decembro) regula o recoñecemento de actividades de carácter formativo como actos de interese no eido dos servicios sociais.</p>
<p>A experiencia adquirida durante o tempo da súa vixencia aconsella clarifica-lo obxecto das actividades amparadas pola citada orde e precisa-los seus destinatarios.</p>
<p>Ademais, introdúcese a esixencia de presenta-lo currículo ó profesorado que vaia imparti-las actividades en tódolos casos e modifícase a comisión de valoración.</p>
<p>Na súa virtude, segundo o establecido no artigo 38 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º</p>
<p>Modifícase o artigo 2 da Orde do 19 de novembro de 2002 que quedará redactado do seguinte xeito:</p>
<p>«Poderán solicita-lo recoñecemento de actividade de carácter formativo como actos de interese no eido dos servicios sociais as persoas físicas ou xurídicas de natureza pública ou privada que acrediten estar legalmente constituídas e que pretendan organizar:</p>
<p>a) Cursos ou ciclos, cunha duración mínima de corenta horas coa finalidade de promove-la formación ou especialización nas materias de atención ás persoas maiores e persoas con discapacidade, servicios comunitarios, inclusión social, atención sociosanitaria e aqueloutras materias do eido social que sexan competencia da consellería.</p>
<p>b) Xornadas e congresos, calquera que sexa a súa duración e co mesmo contido sinalado no punto anterior.</p>
<p>Por te-la finalidade de promove-la formación ou a especialización nestas materias, as anteditas actividades irán dirixidas ós profesionais e formadores».</p>
<p>Artigo 2º</p>
<p>Modifícase o artigo 4 e) da Orde do 19 de novembro de 2002 que quedará redactado do seguinte xeito:</p>
<p>«Programa con mención do profesorado ou conferenciantes, materias concretas que van desenvolver cada un deles e currículo».</p>
<p>Artigo 3º</p>
<p>Modifícase o artigo 5 da Orde do 19 de novembro de 2002 que quedará redactado do seguinte xeito:</p>
<p>«1. As solicitudes, xunto coa documentación presentada, serán avaliadas por unha comisión de valoración constituída para o efecto que terá a función</p>
<p>de eleva-la proposta de aprobación ou denegación da declaración de interese á secretaría xeral da consellería.</p>
<p>2. A comisión estará composta por:</p>
<p>-O director xeral do Maior e de Persoas con Discapacidade ou persoa en quen delegue, con nivel de subdirector xeral.</p>
<p>-O director xeral de Servicios Comunitarios e Inclusión Social ou persoa en quen delegue, con nivel de subdirector xeral.</p>
<p>-Unha persoa designada polo director xeral do Maior e de Persoas con Discapacidade, con nivel mínimo de xefe de servicio.</p>
<p>-Unha persoa designada polo director xeral de Servicios Comunitarios e Inclusión Social, con nivel mínimo de xefe de servicio.</p>
<p>-Un representante designado pola secretaría xeral da consellería, con nivel mínimo de xefe de servicio, que actuará como secretario.</p>
<p>3. A comisión poderá contar cos asesores que se consideren convenientes a criterio da secretaría xeral da consellería».</p>
<p>Disposición transitoria</p>
<p>As solicitudes presentadas con anterioriedade á entrada en vigor desta orde rexeranse polo disposto na orde do 19 de novembro de 2002, publicada no DOG nº 233, do 3 de decembro.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 30 de maio de 2003.</p>
<p>María José Cimadevila Cea</p>
<p>Conselleira de Asuntos Sociais, Emprego</p>
<p>e Relacións Laborais</p>

