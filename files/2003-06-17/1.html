---
date: '2003-06-17'
id: 13A76
page: 7
number: 116
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Orde do 5 de xuño de 2003 pola que se regula o procedemento para o pagamento e
  a presentación telemáticos das autoliquidacións correspondentes ó imposto
  sobre transmisións patrimoniais e actos xurídicos documentados, pola
  transmisión de determinados medios de transporte usados entre particulares.
range: Orde
url: 'https://www.xunta.gal/dog/Publicados/2003/20030617/Anuncio13A76_gl.html'
---
<p>O artigo 103 da Constitución española sinala a eficacia como un dos principios que deben rexe-lo actuar das administracións públicas. Pola súa parte a Lei 30/1992, do 26 de novembro, de réxime xurídico das administracións públicas e do procedemento administrativo común, alude no seu artigo 3, xunto ós principios constitucionais, ós de eficiencia e servicio ós cidadáns, recoñecendo no artigo 35 o dereito dos cidadáns a que se lles facilite o exercicio dos seus dereitos e o cumprimento das súas obrigas. Para o logro destes obxectivos a Lei 30/1992 destaca, no seu artigo 45, como instrumento idóneo, a utilización por parte das administracións de técnicas electrónicas, informáticas e telemáticas no desenvolvemento da súa actividade e o exercicio das súas competencias, polo que insta a estas a que impulsen e apliquen as devanditas técnicas.</p>
<p>No ámbito tributario, a Lei 1/1998, do 26 de febreiro, de dereitos e garantías dos contribuíntes, desenvolve no seu artigo 20 a obriga da Administración de facilitarlles a estes o exercicio dos seus dereitos e o cumprimento das súas obrigas, sinalando que as actuacións da administración tributaria que requiran a súa intervención deberán levarse a cabo da forma que resulte menos gravosa para estes, sempre que iso non prexudique o cumprimento das súas obrigas tributarias.</p>
<p>De acordo co anterior, é claro que as novas tecnoloxías aplicadas ós procedementos xestores de tributos, son un instrumento idóneo para conxuga-los principios de eficacia da administración tributaria e a limitación dos custos indirectos ó contribuínte, e nesta liña a presentación telemática de tributos ofrécelles a posibilidade de evitar desprazamentos ás oficinas xestoras ou ás entidades bancarias e caixas das delegacións para a realización do pagamento, así como a presentación dos tributos fóra do horario normal de atención ó público. Ó mesmo tempo a utilización dos programas que a Administración tributaria implementa para a presentación telemática de tributos facilita o cubrimento destes, guiando ó contribuínte na introducción dos datos, evitando a reiteración destes e ofrecéndolle unha axuda en liña.</p>
<p>A Consellería de Economía e Facenda, de acordo coas competencias normativas que o artigo 41 da Lei 21/2001, do 27 de decembro, pola que se regulan as medidas fiscais e administrativas do novo sistema</p>
<p>de financiamento das comunidades autónomas de réxime común e cidades con Estatuto de autonomía, outorga sobre a xestión e liquidación do imposto sobre transmisións patrimoniais e actos xurídicos documentados, e de acordo co establecido no artigo 2 da Lei 18/2002, do 1 de xullo, do réxime de cesión de tributos do Estado á Comunidade Autónoma de Galicia e de fixación do alcance e condicións da devandita cesión, e tendo en conta a autorización que o artigo 5 da Lei 7/2002, do 27 de decembro, de medidas fiscais e de réxime administrativo concede ó conselleiro de Economía e Facenda para a presentación das declaracións ou declaracións-liquidacións por vía telemática, así como para realizar acordos con outras administracións públicas, así como coas entidades, institucións e organismos a que se refire o artigo 96 da Lei 230/1963, do 23 de decembro, xeral tributaria, para facer efectiva a colaboración social na presentación e ingreso das citadas declaracións ou declaracións-liquidacións </p>
<p>mediante a utilización das técnicas e medios electrónicos, informáticos e telemáticos, regula nesta orde a presentación telemática deste imposto, tanto se esta é realizada directamente polos suxeitos pasivos como se é realizada a través de determinados profesionais, tendo en conta que o carácter non periódico destes tributos, implica con frecuencia a presencia destes nos trámites previos á presentación.</p>
<p>En virtude do exposto,</p>
<p>DISPOÑO:</p>
<p>Artigo 1º.-Conceptos e definicións.</p>
<p>1. Número de Referencia Completo (NRC). O NRC é un código xerado informaticamente pola entidade de depósito mediante un sistema criptográfico que permitirá asocia-la autoliquidación ó pagamento dela derivado.</p>
<p>O NRC está composto por 22 posicións co seguinte contido: posicións 01-13: alfanuméricas, corresponden ó número de xustificante da autoliquidación. Posición 14: alfanumérica, corresponde a un carácter de control adicional. Posicións 14-22: carácteres de control. As normas técnicas de xeración do NRC figuran no anexo I a esta orde.</p>
<p>2. Usuarios. Terán a consideración de usuarios para os efectos previstos nesta norma calquera dos seguintes:</p>
<p>a) Os membros dos colexios profesionais que subscriban coa Comunidade Autónoma o correspondente convenio de colaboración, nos termos acordados neste.</p>
<p>b) Os suxeitos pasivos que dispoñan do correspondente certificado de usuario outorgado pola Fábrica Nacional de Moeda e Timbre-Real Casa da Moeda (FNMT-RCM) para a presentación e pagamento dos seus propios impostos.</p>
<p>Artigo 2º.-Procedemento para o pagamento e a presentación telemáticos das autoliquidacións correspondentes ó imposto sobre transmisións patrimoniais e actos xurídicos documentados, pola transmisión de determinados medios de transporte usados entre particulares.</p>
<p>1. O pagamento e a presentación das declaracións-liquidacións correspondentes telemáticos o imposto sobre transmisións patrimoniais e actos xurídicos documentados, pola transmisión de determinados medios de transporte usados entre particulares, que consonte os puntos de conexión establecidos no artigo 25 da Lei 21/2001, deba efectuarse á Administración tributaria da Comunidade Autónoma de Galicia, poderá realizarse por medios telemáticos, a través das aplicacións que a devandita Administración poñerá a disposición dos usuarios, especialmente mediante os programas de axuda existentes nas aplicacións de presentación telemática da páxina web desta consellería.</p>
<p>Para que se teña por realizada a presentación telemática destes impostos é necesario que previamente se realice o pagamento da cantidade resultante da autoliquidación. No caso contrario terase por non realizada a presentación.</p>
<p>2. O pagamento das autoliquidacións que se van presentar de forma telemática poderá efectuarse das seguintes formas:</p>
<p>a) Mediante ingreso presencial da cantidade resultante da autoliquidación en calquera das entidades colaboradoras autorizadas por esta consellería para o cobramento de autoliquidacións presentadas telematicamente. O ingreso realizarase mediante o documento de ingreso que para estes efectos xerará a aplicación informática e imprimirá o usuario. Unha vez realizado o pagamento, a entidade colaboradora facilitará un número NRC identificativo do ingreso realizado que será requirido posteriormente pola aplicación informática para completa-la presentación.</p>
<p>b) Mediante pagamento telemático. O usuario accederá ás aplicacións específicas a través da páxina web da Consellería de Economía e Facenda e efectuará o pagamento das correspondentes autoliquidacións a través das entidades colaboradoras autorizadas por esta consellería para o pagamento telemático. A entidade efectuará as comprobacións oportunas e aceptará ou rexeitará o cargo. No caso de ser aceptado o cargo, efectuará o aboamento na correspondente conta restrinxida de recadación de tributos e xerará un NRC por cada autoliquidación.</p>
<p>3. A xeración do NRC pola entidade de depósito implicará:</p>
<p>-Que o recibo no que figura responde a un ingreso realizado na entidade de depósito que o expide.</p>
<p>-Que o devandito recibo corresponde á autoliquidación incorporada na carta de pagamento e non a outra.</p>
<p>-Que a partir do momento de xeración deste, queda a entidade de depósito obrigada fronte á Facenda da Comunidade Autónoma polo importe que figura na devandita carta de pagamento, quedando o contribuínte liberado da súa obriga de pagamento fronte á citada Facenda.</p>
<p>Dadas as expectativas de dereitos, opoñibles fronte a terceiros, a que pode dar lugar a carta de pagamento validada co correspondente NRC, unha vez xerado este non se admitirá a retrocesión do pagamento por parte da entidade de depósito, debendo presenta-lo suxeito pasivo, de se-lo caso, ante a Administración tributaria, a correspondente solicitude de devolución de ingresos indebidos adecuadamente fundamentada.</p>
<p>Pola súa parte, a entidade de depósito deberá realiza-lo pagamento na conta restrinxida de recadación con carácter previo á xeración do citado NRC.</p>
<p>As entidades que desexen adherirse ós sistemas de pagamento de autoliquidacións presentadas de forma telemática deberán solicitalo expresamente á Dirección Xeral de Tributos de acordo co establecido na disposición adicional segunda desta orde.</p>
<p>Artigo 3º.-Xustificantes de pagamento e de presentación de autoliquidacións presentadas de forma telemática.</p>
<p>1. Unha vez que o contribuínte opte polo pagamento da autoliquidación de forma presencial na entidade colaboradora, a aplicación informática xerará dúas copias do documento de ingreso debidamente cuberto. Co devandito documento acudirase á entidade colaboradora para a realización do pagamento, a cal se quedará co exemplar para entidade colaboradora e devolverá ó contribuínte o exemplar para o interesado co selo da entidade, data do ingreso, número e importe, así como co NRC. O devandito documento servirá de xustificante de pagamento do número de autoliquidación impreso neste.</p>
<p>2. Se se opta polo pagamento telemático a aplicación informática, unha vez realizado o pagamento, xerará o «Recibo de cargo en conta» que o contribuínte deberá imprimir e conservar, no que se identificará o número da conta que realiza o pagamento, data do ingreso, importe, NIF e nome do contribuínte así como o NRC. O devandito documento servirá de xustificante de pagamento do número de autoliquidación impreso neste.</p>
<p>3. A presentación da autoliquidación do imposto acreditarase mediante a impresión do documento (modelo 620) xerado pola aplicación informática no que constarán os datos identificativos do suxeito pasivo, transmitente, presentador, características técnicas do medio de transporte transmitido e liquidación. Ademais xerarase un código interno que permitirá asociar de forma inequívoca a autoliquidación presentada telematicamente coa empresa polo contribuínte. Este documento acredita a presentación da autoliquidación así como da súa data.</p>
<p>4. Os xustificantes de pagamento e presentación sinalados nos parágrafos anteriores xurdirán para os efectos liberatorios para coa Facenda da Comunidade Autónoma sinalados no Regulamento xeral de recadación e permitirán a inscrición nos correspondentes rexistros públicos daqueles documentos que incorporen o feito ou negocio que motivou o pagamento do imposto que estas acreditan.</p>
<p>Os contribuíntes deberán conserva-los xustificantes de pagamento e presentación. No caso de que a autoliquidación presentada non dé lugar a ingreso bastará a xustificación da presentación da forma citada no punto 3 anterior.</p>
<p>Artigo 4º.-Utilización do programa de axuda para a presentación do imposto sobre transmisións patrimoniais e actos xurídicos documentados, pola transmisión de determinados medios de transporte usados entre particulares.</p>
<p>Aquelas persoas que non desexen realiza-la presentación telemática deste imposto ou ben non dispoñan do certificado de usuario expedido pola FNMT-RCM, poderán cubri-la súa autoliquidación utilizando o programa de axuda existente na páxina web desta consellería. Para estes efectos e unha vez introducidos os datos correspondentes, o sistema imprimirá catro exemplares do modelo 620 (exemplar para o interesado, exemplar para a administración, talón de cargo e carta de pagamento) que serán validos para a presentación do imposto de forma presencial nas oficinas xestoras desta consellería.</p>
<p>Disposicións adicionais</p>
<p>Primeira.-Confidencialidade e representación.</p>
<p>Os profesionais colexiados, no exercicio das súas funcións e nas actuacións previstas nos convenios correspondentes, respectarán as normas establecidas na Lei 230/1963, do 28 de decembro, xeral tributaria, Lei 1/1998, do 26 do febreiro, de dereitos e garantías dos contribuíntes e a Lei orgánica 15/1999, do 13 de decembro, de protección de datos de carácter persoal.</p>
<p>Os profesionais colexiados ós que o suxeito pasivo dos devanditos impostos solicitase a colaboración para a presentación telemática do imposto sobre transmisións patrimoniais e actos xurídicos documentados pola transmisión de determinados medios de transporte usados entre particulares, terán o carácter de presentador do documento cos efectos previstos no regulamento do devandito imposto.</p>
<p>Segunda.-Adhesión e autorización de entidades colaboradoras.</p>
<p>As entidades de depósito, xa autorizadas como colaboradoras na recadación dos impostos cedidos á Comunidade Autónoma de Galicia e que desexen adherirse ás novas formas de pagamento das autoliquidacións presentadas telematicamente, deberán solicitalo á Dirección Xeral de Tributos, que lles informará das configuracións técnicas necesarias</p>
<p>para a incorporación efectiva á prestación do servicio. A efectiva intervención neste servicio requirirá autorización expresa da Dirección Xeral de Tributos.</p>
<p>Terceira.-Conservación de soportes informáticos.</p>
<p>No suposto de pagamento telemático das autoliquidacións referidas ó imposto de transmisións patrimoniais e actos xurídicos documentados, pola transmisión de determinados medios de transporte usados entre particulares, a entidade de depósito autorizada, colaboradora na xestión recadatoria, que xerase o correspondente NRC xustificante deste, conservará durante un período de seis anos os soportes informáticos que motivaron o devandito NRC.</p>
<p>Cuarta.-Presentación e pagamento en prazo.</p>
<p>A falta de resposta do ordenador da entidade de depósito autorizada, colaboradora na xestión recadatoria, elixida polo interesado para realiza-lo pagamento telemático das autoliquidacións consideradas nesta orde, así como a falta de conformidade da devandita entidade a materializa-la operación polos motivos que, con ocasión do intento de efectua-lo devandito pagamento poña en coñecemento do citado interesado, non escusarán ó mesmo do pagamento e presentación da autoliquidación dentro dos prazos establecidos na normativa dos correspondentes impostos.</p>
<p>Disposición derradeira</p>
<p>Única.-Entrada en vigor.</p>
<p>Esta orde entrará en vigor o 1 de xullo de 2003.</p>
<p>Santiago de Compostela, 5 de xuño de 2003.</p>
<p>José Antonio Orza Fernández</p>
<p>Conselleiro de Economía e Facenda</p>
<p>ANEXO I</p>
<p>Normas técnicas para a xeración do NRC.</p>
<p>A entidade financeira xerará o NRC (Número de Referencia Completo) segundo a segunda norma técnica do anexo I da orde do Ministerio de Facenda, do 28 de decembro de 2000 (BOE do 3 de xaneiro de 2001), correspondente á xeración de NRC para documentos de ingreso expedidos polas oficinas tributarias. O NRC xerarase a partir dun rexistro de 48 carácteres codificados en EBCDIC:</p>
<p>* MMMNNNNNNNNNDC (14): número de xustificante, sendo</p>
<p>-MMMNNNNNNNNND (13): número de xustificante asignado pola oficina tributaria.</p>
<p>-C (1): carácter de control calculado polo banco, utilizando o mesmo algoritmo especificado na citada orde. A oficina tributaria facilitará á entidade colaboradora o algoritmo para o cálculo deste carácter de control.</p>
<p>* XXXXXXXXX (9): NIF do debedor.</p>
<p>* NNNNNNNNNNNNN (13): importe de cargo.</p>
<p>* AAAAMMDD (8): data de cargo.</p>
<p>* XXXX (4): código de Banco de España da entidade.</p>
<p>O Número de Referencia Completo (NRC) resultante terá 22 posicións:</p>
<p>* MMMNNNNNNNNNDC (14): número de xustificante (o mesmo que o especificado enriba).</p>
<p>* XXXXXXXX (8): carácteres de control resultantes de aplicar unha función MAC 4 do algoritmo DES (segundo norma X9.9-1) ós datos anteriores (48 carácteres) utilizando a clave privada do banco. Esta función xerará 8 carácteres de control; é dicir, a «sinatura».</p>

