---
date: '1996-04-02'
id: 4EDE
page: 3016
number: 66
agency: 'CONSELLERÍA DE AGRICULTURA, GANDERÍA E MONTES'
section: I. DISPOSICIÓNS XERAIS
title: >-
  Decreto 128/1996, do 14 de marzo, polo que se desenvolve a Lei 7/1994, de
  creación do instituto lácteo e gandeiro de Galicia, e se establece a súa
  estructura orgánica.
range: Decreto
url: 'https://www.xunta.gal/dog/Publicados/1996/19960402/Anuncio4EDE_gl.html'
---
<p>No exercicio das facultades de autoorganización da Administración autonómica e de acordo coa competencia desta en materia de agricultura e gandería, o Parlamento de Galicia aprobou a Lei 7/1994, do 29 de decembro, de creación do Instituto Lácteo e Gandeiro de Galicia, coa finalidade de dota-la administración sectorial dunha estructura adecuada, para unha máis eficaz e eficiente consecución dos obxectivos da política autonómica no sector lácteo e gandeiro, tendo en conta a complexidade da xestión nesta materia pola incidencia de políticas comunitarias e, incluso, dos acordos do GATT. Amais, preténdese, a través deste instituto, xestionar dun xeito integrado tódalas axudas comunitarias do FEOGA-Garantía, así como as novas organizacións comúns de mercados agrícolas (OCM), funcións non previstas na estructura competencial actual da Consellería de Agricultura, Gandería e Montes.</p>
<p>No artigo 13 da lei disponse que, regulamentariamente, se determinará a estructura do instituto e a súa dotación de persoal. Así mesmo, pola disposición derradeira primeira autorízase o Consello da Xunta de Galicia a dictar cantas normas sexan precisas para efectua-lo desenvolvemento e a correcta aplicación da antedita lei. De acordo con estes dous preceptos vénse dictar agora este decreto de desenvolvemento da lei de creación do instituto e de establecemento da súa estructura orgánica. Deste xeito será posible, unha vez dotado dos medios financeiros necesarios, a súa posta en funcionamento.</p>
<p>Este regulamento divídese en sete capítulos, nos que se profunda e se tratan máis polo miúdo os temas xa recollidos na lei, aínda sendo respectuosos sempre coa filosofía e principios desta. Así, concrétanse os fins e funcións do instituto; fíxase a composición dos seus órganos colexiados, establécense as súas normas básicas de funcionamento, deixando para un Regulamento de réxime interior o establecemento destas con máis concreción. No capítulo IV establécese a estructura administrativa, establecéndose a estructura orgánica do instituto no tocante a unidades administrativas con nivel de subdireccións e servicios. Nos capítulos V, VI e VII fíxase o réxime patrimonial, económico e financeiro e do persoal do instituto, aínda que respectando sempre a lexislación sectorial que resulta da aplicación, como non podería ser doutro xeito, polo que se acode ó sistema de remisións á antedita normativa.</p>
<p>Nas disposicións adicionais establécense unha serie de normas específicas de difícil encaixe no texto articulado do decreto e nas disposicións tran</p>
<p>sitorias adóptanse unha serie de normas para articula-la progresiva entrada en funcionamento do instituto durante o período temporal en que isto se realice.</p>
<p>Na súa virtude, despois dos informes preceptivos, e de acordo coa normativa vixente, por proposta do conselleiro de Agricultura, Gandería e Montes, e logo de deliberación do Consello da Xunta de Galicia na súa reunión do día catorce de marzo de mil novecentos noventa e seis,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Obxecto.</p>
<p>Polo presente decreto desenvólvese a Lei 7/1994, do 29 de decembro, pola que se crea o Instituto Lácteo e Gandeiro de Galicia (ILGGA), e se establece a súa estructura orgánica básica.</p>
<p>Artigo 2º.-Natureza.</p>
<p>1. O ILGGA é un organismo autónomo de carácter comercial e financeiro. Adscríbese á Consellería de Agricultura, Gandería e Montes, á que lle corresponde establece-las liñas básicas da política sectorial ás que se axustará o instituto.</p>
<p>2. O instituto ten personalidade xurídica e patrimonio de seu, e posúe plena capacidade de obrar para o cumprimento dos fins que lle son propios, tanto no eido do dereito público coma no privado, de acordo coa normativa que lle resulte de aplicación.</p>
<p>Artigo 3º.-Normas rectoras.</p>
<p>O ILGGA rexerase pola lei da súa creación, polo presente decreto e pola demais normativa, estatal ou autonómica, que lle sexa aplicable.</p>
<p>Artigo 4º.-Réxime xurídico e recursos.</p>
<p>1. Os actos de xestión e disposición feitos polo ILGGA e sometidos ó dereito privado poderanse impugnar ante a xurisdicción competente de acordo coa normativa procesual vixente.</p>
<p>2. Así mesmo, os actos sometidos a dereito administrativo rexeranse pola Lei de réxime xurídico das administracións públicas e do procedemento administrativo común e, de acordo con esta, unha vez esgotada a vía administrativa, poderanse impugnar ante a xurisdicción contencioso-administrativa.</p>
<p>3. Porán fin á vía administrativa os acordos ou resolucións que, sometidos ó dereito administrativo, dicten o presidente do ILGGA ou o seu Consello de Dirección.</p>
<p>Capítulo II</p>
<p>Fins e funcións</p>
<p>Artigo 5º.-Fins.</p>
<p>1. Constitúe o fin do ILGGA executa-la política da Consellería de Agricultura, Gandería e Montes</p>
<p>da Xunta de Galicia no referente á aplicación das medidas de ordenación, fomento, reestructuración e mellora do sector lácteo e gandeiro.</p>
<p>2. De acordo co disposto no parágrafo anterior, as súas finalidades básicas serán as seguintes:</p>
<p>a) A execución das accións necesarias para a aplicación na Comunidade Autónoma de Galicia da Política Agrícola Común (PAC) e para o funcionamento das distintas organizacións comúns dos mercados (OCM) e a mellora das estructuras agropecuarias. Para isto prestaralle apoio e asistencia especializada á Xunta de Galicia, a través da Consellería de Agricultura, Gandería e Montes; así mesmo, xestionará os servicios e desenvolverá os programas necesarios.</p>
<p>b) Apoiar e promove-la mellora e modernización do sector lácteo-gandeiro nas diferentes áreas de actuación: producción gandeira, transformación industrial, comercialización e distribución, estructura empresarial e sectorial, investimento e financiamento, formación, información, mellora da calidade, promoción, sistemas de xestión e cantas outras se coiden necesarias.</p>
<p>c) Promove-la participación do sector nos labores de planificación, xestión e financiamento dos programas de mellora e desenvolvemento daquel cando conveña unha estreita colaboración e interrelación, en prol dunha realización máis eficaz das súas actividades.</p>
<p>Artigo 6º.-Funcións.</p>
<p>Para o cumprimento dos seus fins, de acordo co artigo 2 da súa lei de creación, o ILGGA realizará as seguintes funcións:</p>
<p>a) Informar, asesorar, coordinar e xestiona-las operacións relacionadas coa aplicación das cantidades de referencia individual para a producción láctea e as relativas ás primas e axudas recollidas na reforma da PAC e medidas de acompañamento.</p>
<p>b) Incrementa-la capacidade de información, tecnificación, formación e xestión dos axentes operativos no sector lácteo e gandeiro, promovendo a colaboración cos centros de investigación, asociacións profesionais e universidades.</p>
<p>c) Impulsa-la transformación das explotacións gandeiras, impulsando o cooperativismo no sector.</p>
<p>d) Apoia-la modernización e mellora das industrias de alimentación do gando, lácteas e cárnicas establecidas en Galicia, promovendo a implantación de novas iniciativas empresariais.</p>
<p>e) Coordinar e apoia-la promoción comercial e a mellora integral da calidade dos productos lácteos e gandeiros galegos, sen prexuízo das competencias atribuídas a outros órganos ou entes da Administración autonómica.</p>
<p>f) Captar sistemas de apoio e financiamento que teñan como obxectivo a mellora do sector lácteo e gandeiro.</p>
<p>g) Promover, crear e participar, se é o caso, na constitución de sociedades de servicios e comerciais que teñen como fins atende-la mellora da competitividade do sector lácteo e gandeiro galego.</p>
<p>h) Establecer convenios con entidades de dereito público ou privado para o mellor exercicio das súas funcións, no marco do establecido na Lei 7/1994.</p>
<p>i) Todas aquelas accións que contribúan á mellora do sistema productivo agrario e ó seu desenvolvemento equilibrado e integrado no territorio ou que lle sexan encomendadas ou sexan da súa competencia no ámbito da antedita lei.</p>
<p>Capítulo III</p>
<p>Organización e funcionamento</p>
<p>Sección primeira</p>
<p>Normas comúns</p>
<p>Artigo 7º.-Órganos do ILGGA</p>
<p>1. Ós órganos do ILGGA correspóndelle-lo exercicio das facultades de dirección, representación, asesoramento e xestión deste.</p>
<p>2. De acordo co disposto na Lei 7/1994, a súa estructuración é a seguinte:</p>
<p>a) O Consello de Dirección.</p>
<p>b) O presidente.</p>
<p>c) O director.</p>
<p>d) O Comité Asesor.</p>
<p>Sección segunda</p>
<p>O Consello de Dirección</p>
<p>Artigo 8º.-O Consello de Dirección. Competencias.</p>
<p>1. O Consello de Dirección é o órgano superior de goberno do ILGGA ó que lle corresponden as funcións de alta dirección e a supervisión da súa actividade.</p>
<p>2. En particular, terá atribuídas as seguintes funcións:</p>
<p>a) Fixa-las liñas de actuación do instituto, dentro da política da consellería, a través de plans e programas de actuación.</p>
<p>b) Elaborar e aproba-lo anteproxecto de orzamento do instituto.</p>
<p>c) Aproba-la memoria anual de actividades do instituto.</p>
<p>d) Aprobar, de acordo coa normativa vixente, as accións relativas á organización e funcionamento do instituto, a proposta de creación ou participación en sociedades ou entes instrumentais, así como as operacións mais relevantes que deberá realizar aquel.</p>
<p>e) O control da xestión do instituto.</p>
<p>f) Aproba-las normas de funcionamento interno do propio consello.</p>
<p>g) Cantas outras cuestións relativas ás competencias do ILGGA someta á súa consideración o seu presidente.</p>
<p>3. O consello poderá delega-las súas competencias no seu presidente ou no director, de acordo co establecido na normativa vixente, agás as dos apartados a), b), e) e f) do número anterior, que serán indelegables.</p>
<p>Artigo 9º.-Composición do consello.</p>
<p>1. O Consello de Dirección do instituto constitúeno os seguintes membros:</p>
<p>a) Presidente: o presidente do ILGGA.</p>
<p>b) Vicepresidente: será, por razón do su cargo, o director xeral de Producción Agropecuaria e Industrias Agroalimentarias.</p>
<p>c) Vocais:</p>
<p>1. O director do instituto</p>
<p>2. Un representante da Consellería de Economía e Facenda</p>
<p>3. Catro representantes da Consellería de Agricultura, Gandería e Montes, designados de entre persoas de recoñecido prestixio no sector lácteo-gandeiro e altos cargos ou funcionarios da Administración autonómica.</p>
<p>Nos supostos dos apartados 2 e 3 anteriores, os vocais nomearaos o conselleiro de Agricultura, Gandería e Montes, logo de proposta do conselleiro de Economía e Facenda no caso do representante desta.</p>
<p>2. O secretario do Consello de Dirección será o do ILGGA, que actuará con voz pero sen voto.</p>
<p>Artigo 10º.-Convocatoria e constitución.</p>
<p>1. O consello de dirección reunirase, en sesión ordinaria, polo menos catro veces ó ano, por de convocatoria do presidente.</p>
<p>De modo extraordinario, reunirase cando o considere oportuno o presidente, ben por propia iniciativa ou pola da maioría dos seus membros.</p>
<p>2. Entre a convocatoria e a celebración da reunión deberán de transcorrer, polo menos, corenta e oito horas, agás casos de urxencia.</p>
<p>3. Xunto coa convocatoria achegarase a orde do día cos asuntos que se van tratar, coa manifestación de que a documentación necesaria para o estudio e análise dos puntos que se van tratar queda ó dispor dos membros do consello na secretaría do instituto, no mesmo prazo establecido no parágrafo anterior.</p>
<p>4. Para a válida constitución do consello de Dirección será necesaria a presencia do presidente e do secretario, ou, se é o caso, dos que os substitúan, amais da metade dos seus membros na primeira convocatoria; ou de tres na segunda, transcorridas vintecatro horas desde a primeira.</p>
<p>5. Non obstante, o consello de dirección poderá quedar validamente constituído, aínda que non concorran tódolos requisitos necesarios, cando estean</p>
<p>presentes tódolos membros, amais do secretario, e así o acorden por unanimidade. A orde do día será a que se acorde por maioría absoluta.</p>
<p>Artigo 11º.-Deliberación e adopción de acordos.</p>
<p>1. Tódolos membros do consello terán voz e voto, agás o secretario, e gozarán dos demais dereitos que como tales teñen nun órgano colexiado de acordo coa normativa vixente.</p>
<p>Non se admitirán delegacións de voto, mais caberá a posibilidade de designar un suplente para o caso de imposibilidade de asistencia do titular.</p>
<p>2. Os acordos adoptaranse por maioría simple dos membros presentes; en caso de empate, acudirase ó voto de calidade do presidente.</p>
<p>Artigo 12º.-O secretario do consello de dirección. Competencias.</p>
<p>Correspóndenlle ó secretario do consello de dirección as seguintes funcións:</p>
<p>a) Efectua-la convocatoria das sesións do Consello de Administración, por orde do presidente, así como cursa-las citacións e prepara-las súas reunións.</p>
<p>b) Levantar acta dos acordos adoptados. As actas serán asinadas polo secretario e o presidente outorgaralles o seu visto e prace.</p>
<p>c) Expedi-las certificacións dos acordos do consello, co visto e prace do seu presidente.</p>
<p>d) Recibir e custodia-las comunicacións que, sobre asuntos do consello, lle acheguen os membros, así como o libro de actas.</p>
<p>e) Prestarlle asesoramento ó Consello.</p>
<p>f) Cantas outras sexan inherentes á súa condición de secretario dun órgano colexiado, de acordo coa normativa vixente.</p>
<p>Sección terceira</p>
<p>Órganos unipersoais</p>
<p>Artigo 13º.-O presidente. Competencias.</p>
<p>1. O presidente do instituto será, por razón do seu cargo, o conselleiro de Agricultura, Gandería e Montes.</p>
<p>2. Correspóndelle ó presidente:</p>
<p>a) Representa-lo ILGGA en toda clase de actos, contratos e negocios xurídicos en xeral, amais de exercer, no seu nome, accións e recursos.</p>
<p>b) Ordena-la convocatoria do consello de dirección, fixa-la orde do día, presidir e dirixi-los seus debates e levanta-las sesións.</p>
<p>c) Autorizar, coa súa sinatura, as actas das sesións do consello.</p>
<p>d) Velar polo cumprimento das directrices fixadas polo consello de dirección, para o que terá amplas facultades de supervisión da súa organización e funcionamento.</p>
<p>e) Propo-la adopción das disposicións regulamentarias precisas para unha adecuada organización e funcionamento do instituto.</p>
<p>f) Actuar como contadante na rendición anual de contas ante os organismos competentes.</p>
<p>g) Obriga-lo instituto, de acordo co disposto na normativa vixente, correspondéndolle, como órgano de contratación deste, a facultade de celebrar convenios e contratos.</p>
<p>h) Someter á consideración do consello asesor cantas propostas e asuntos coide convenientes para o mellor cumprimento das finalidades do instituto.</p>
<p>i) Nomear, por proposta do director, os representantes do instituto nas sociedades ou entidades por este creadas ou nas que participe.</p>
<p>3. O presidente poderá delega-las súas competencias segundo o establecido na normativa en vigor.</p>
<p>4. No caso de vacante, ausencia, enfermidade ou outra causa legal, o presidente será substituído polo vicepresidente.</p>
<p>Artigo 14º.-O director.</p>
<p>1. O director é o órgano executivo e de xestión do instituto.</p>
<p>O seu nomeamento e cesamento correspóndelle ó conselleiro de Agricultura, Gandería e Montes.</p>
<p>2. Correspóndelle ó director as seguintes funcións:</p>
<p>a) Cumpri-los acordos do consello de dirección.</p>
<p>b) Propoñe-las liñas estratéxicas de actuación do ILGGA, elabora-la memoria anual de actividades do organismo e someter á aprobación do consello de dirección unha proposta de anteproxecto de orzamentos.</p>
<p>c) Xestiona-lo ILGGA e someter á consideración do consello as contas anuais do instituto, antes de rendelas ante os órganos competentes.</p>
<p>d) Autorizar e dispo-los créditos e dotacións, recoñece-las obrigas e ordena-los pagamentos do ILGGA, de acordo co establecido na normativa vixente.</p>
<p>e) Propo-la elaboración das disposicións normativas necesarias para a mellor execución das competencias atribuídas ó instituto.</p>
<p>f) Asistir ó presidente no exercicio das súas funcións.</p>
<p>g) Exerce-la dirección administrativa e maila xefatura do persoal do instituto.</p>
<p>h) Coordinar e controla-lo funcionamento dos servicios administrativos e as dependencias do instituto.</p>
<p>i) O exercicio das facultades que teña atribuídas por delegación do consello de dirección ou do presidente do instituto. Amais, competeralle tamén o exercicio de tódalas facultades non encomendadas</p>
<p>pola normativa reguladora do instituto ó consello de dirección ou ó seu presidente.</p>
<p>Sección cuarta</p>
<p>O Comité Asesor</p>
<p>Artigo 15º.-O comité asesor.</p>
<p>1. O comité asesor é o órgano de consulta e asesoramento do ILGGA e como tal correspóndelle asesora-lo consello de dirección sobre a planificación das actividades do instituto, amais de sobre todos cantos asuntos lle encomende o antedito Consello.</p>
<p>2. A súa composición será a seguinte:</p>
<p>1. Presidente : o do instituto.</p>
<p>2. Vicepresidente: o do instituto.</p>
<p>3. Vocais:</p>
<p>a) O director do instituto.</p>
<p>b) Dous representantes da Administración autonómica.</p>
<p>c) Catro en representación das organizacións sindicais máis representativas no sector.</p>
<p>d) Dous en representación das organizacións empresariais do sector, e en atención á súa representatividade.</p>
<p>e) Dous en representación das empresas transformadoras e comercializadoras do sector.</p>
<p>f) Dous en representación das cooperativas do sector.</p>
<p>g) Un en representación das universidades galegas.</p>
<p>h) Un en representación dos centros de investigación.</p>
<p>i) Dous nomeados de entre persoas de recoñecido prestixio profesional no sector.</p>
<p>4. Como secretario actuará o do instituto.</p>
<p>3. O nomeamento dos vocais farao o presidente do instituto, do xeito que se estableza por orde da Consellería de Agricultura, Gandería e Montes.</p>
<p>Este nomeamento producirase por proposta das organizacións ou entidades ás que representen nos casos recollidos nos apartados c), d), e), f) e g) do parágrafo 2 do presente artigo.</p>
<p>O seu cesamento producirase do mesmo xeito.</p>
<p>Artigo 16º.-Funcionamento do comité asesor.</p>
<p>1. O comité reunirase, polo menos, con periodicidade semestral, amais de cantas veces o coide necesario o seu pesidente co obxecto de solicita-lo seu asesoramento ou a emisión de informes ou de deliberar sobre cantos asuntos se sometan á súa consideración.</p>
<p>2. Os informes emitiranse en sesión plenaria, a petición do seu presidente. Os acordos adoptaranse por maioría dos asistentes. En caso de empate o presidente terá voto de calidade.</p>
<p>3. O comité asesor poderá dotarse dun regulamento de funcionamento interno.</p>
<p>Capítulo IV</p>
<p>Estructura administrativa</p>
<p>Sección primeira</p>
<p>Aspectos xerais</p>
<p>Artigo 17º.-Estructura administrativa.</p>
<p>Dependendo directamente do director do instituto, para o desenvolvemento das funcións que lle son propias, créanse a secretaría e maila subdirección operativa, ámbalas dúas con nivel orgánico de subdirección xeral.</p>
<p>Sección segunda</p>
<p>A secretaría.</p>
<p>Artigo 18º.- A Secretaría. Competencias.</p>
<p>1. A secretaría é o órgano de apoio técnico e administrativo da dirección do instituto, correspondéndolle, en xeral, o exercicio inmediato das funcións administrativas, organizativas, económico-financeiras, de asesoramento e inspectoras, sen prexuízo das competencias atribuídas polo ordenamento xurídico vixente a outros órganos ou entes da Administración autonómica, ademais das que singularmente lle poderán encomendar ou delegar os órganos de dirección do ILGGA.</p>
<p>2. En particular, correspóndelle á secretaría, baixo a dependencia da dirección do instituto, o exercicio das seguintes funcións:</p>
<p>a) Actuar como secretario do consello de dirección e do comité asesor.</p>
<p>b) A dirección inmediata do persoal do instituto e a organización do seu réxime interior.</p>
<p>c) A xestión da contratación administrativa, dos convenios de colaboración con outras entidades, así como da contratación sometida a dereito privado.</p>
<p>d) A realización da tramitación administrativa necesaria para a constitución ou participación en todo tipo de sociedades ou entidades de calquera natureza, así como o ulterior seguimento ou control destas cando proceda.</p>
<p>e) Prestarlles asesoramento xurídico ós demais órganos do ILGGA en cuestións relacionadas coas competencias do instituto, así coma o estudio e informe dos recursos e reclamacións formuladas contra os seus actos.</p>
<p>f) Elaboración dos estudios que sirvan de base para a elaboración dos plans e programas de actuación do instituto.</p>
<p>g) Elaboración das estatísticas necesarias para unha adecuada xestión das actividades do ILGGA sen prexuízo das funcións atribuídas ó Instituto Galego de Estatística.</p>
<p>h) A xestión dos diversos plans e aplicacións informáticos do instituto.</p>
<p>i) A coordinación das distintas unidades administrativas do instituto, así como a planificación e control da súa actividade.</p>
<p>j) A formación e mantemento do inventario do instituto, do estado do cal informará ó órgano competente para a formación e actualización do Inventario Xeral do Patrimonio da Comunidade Autónoma.</p>
<p>k) A confección e xestión do orzamento do instituto e da súa tesourería.</p>
<p>Artigo 19º.-Órganos dependentes da secretaría.</p>
<p>Para o exercicio das súas funcións, a secretaría estructúrase nas seguintes unidades:</p>
<p>1. Servicio de Xestión Económica, Tesourería e Contratación, ó que lle corresponderán as seguintes funcións:</p>
<p>a) Xestión da contratación administrativa, convenios administrativos e de contratación sometida a dereito privado.</p>
<p>b) A elaboración do borrador do anteproxecto de orzamentos, así como o ulterior seguimento e a execución e control do aprobado.</p>
<p>c) A realización das actividades materiais de xestión da tesourería do instituto así como, se é o caso, as funcións relacionadas coa recadación executiva, de acordo coa normativa vixente.</p>
<p>d) O control económico-financeiro das sociedades instrumentais dependentes do instituto.</p>
<p>2. Servicio Técnico e de Planificación e Control, ó que se lle asignan as seguintes funcións:</p>
<p>a) O estudio e tramitación dos recursos e reclamacións presentados contra os actos do instituto.</p>
<p>b) O estudio, proposta e, se é o caso, elaboración dos distintos proxectos normativos sobre materias competencia do ILGGA.</p>
<p>c) A emisión dos informes que se lle soliciten.</p>
<p>d) A realización material das actividades de planificación encargándose da elaboración dos distintos plans e programas, así como do seu seguimento e avaliación do grao de cumprimento, facendo propostas alternativas cando sexa necesario.</p>
<p>e) Xestiona-las actividades tendentes á constitución ou participación do instituto en sociedades instrumentais dependentes deste ou noutros entes nos que participe. Para tal efecto, proporá as instruccións que a dirección deberá cursar ós representantes do instituto nestas sociedades ou entidades e tramitará o nomeamento e cesamento dos anteditos representantes polo presidente do instituto.</p>
<p>f) Realiza-los labores de inspección do funcionamento dos distintos programas e servicios do instituto.</p>
<p>g) O réxime interior, o rexistro e a información ó público, así como a organización dos arquivos e da biblioteca do instituto.</p>
<p>h) A formación e mantemento do inventario do instituto.</p>
<p>i) A xestión, control e coordinación do persoal adscrito ó instituto, laboral ou funcionario.</p>
<p>j) A habilitación dos gastos de persoal e demais gastos correntes necesarios para o normal desenvolvemento dos servicios.</p>
<p>Sección terceira</p>
<p>A Subdirección Operativa</p>
<p>Artigo 20º.-A Subdirección Operativa. Competencias.</p>
<p>1. Á Subdirección Operativa correspóndelle, en xeral, a realización de tódalas actividades encamiñadas directamente ó cumprimento dos obxectivos e finalidades propios do ILGGA, segundo o disposto na súa lei de creación e no presente decreto.</p>
<p>2. En particular, correspóndenlle á Subdirección Operativa, baixo a dependencia da dirección do instituto, as seguintes funcións, en relación co sector lácteo-gandeiro:</p>
<p>a) A xestión inmediata de tódalas accións necesarias para a aplicación en Galicia da Política Agrícola Común (PAC) e para o funcionamento das organizacións comúns dos mercados (OCM).</p>
<p>b) A mellora das estructuras agroalimentarias.</p>
<p>c) Prestarlles apoio e asesoramento técnico ós distintos órganos do instituto, así como á Consellería de Agricultura, Gandería e Montes, en especial no tocante ós aspectos informáticos e estatísticos relacionados coas funcións que vai desenvolve-lo ILGGA.</p>
<p>d) Executa-las accións de fomento e incentivación para a mellora, racionalización e ordenación do sector, nas súas diversas áreas.</p>
<p>e) A prestación de servicios e asistencia técnica.</p>
<p>f) Realizar tarefas de formación e investigación.</p>
<p>g) Promoción e fomento da actividade transformadora e comercializadora.</p>
<p>h) Incentivación da mellora integral da calidade.</p>
<p>i) Elaboración de estudios e informes técnicos.</p>
<p>j) Elaboración técnica dos plans e programas de actividades do instituto.</p>
<p>k) Cantas outras lle sexan singularmente encomendadas ou delegadas polos órganos de dirección do ILGGA.</p>
<p>Artigo 21º.-Órganos dependentes da Subdirección Operativa.</p>
<p>Para o desenvolvemento das funcións encomendadas, a Subdirección Operativa estructúrase nas seguintes unidades:</p>
<p>1. Servicio de Accións da PAC.</p>
<p>Compételle o exercicio das accións necesarias para a aplicación en Galicia da Política Agraria Común</p>
<p>e para as distintas OCM, e doutros dereitos de producción, a xestión da cota láctea e a dos correspondentes plans de axudas e subvencións.</p>
<p>2. Servicio de Sistemas Productivos.</p>
<p>Desenvolverá as funcións relativas ós programas de mellora dos sistemas productivos das explotacións, como as do control leiteiro, centros reproductores, xestión de explotacións, mellora das tecnoloxías, programas técnicos de agrupacións e outros semellantes.</p>
<p>Sección cuarta</p>
<p>Servicios periféricos</p>
<p>Artigo 22º.-As delegacións provinciais.</p>
<p>1. Os delegados provinciais da Consellería de Agricultura, Gandería e Montes, serano tamén do instituto. Dependerán organicamente do conselleiro e funcionalmente do director do instituto.</p>
<p>Destes dependerán tódalas unidades administrativas do instituto de ámbito provincial ou territorial na respectiva provincia.</p>
<p>2. Corresponderálle-lo desenvolvemento, no seu ámbito territorial, das competencias asignadas ó instituto pola súa lei de creación e polo presente decreto.</p>
<p>En particular, compétenlle as seguintes:</p>
<p>a) Exerce-la representación do instituto no seu ámbito provincial.</p>
<p>b) As actuacións administrativas necesarias para executa-los distintos plans e programas do instituto no seu ámbito provincial.</p>
<p>c) Prestarlles apoio e asesoramento ós servicios centrais do instituto.</p>
<p>d) O exercicio das competencias desconcentradas en virtude dos decretos 87 e 88/1990, do 15 de febreiro, así como as que teñen asignadas os delegados provinciais polo Decreto 5/1987, do 15 de xaneiro.</p>
<p>e) Corresponderalles tamén o desempeño de cantas competencias lle atribúa a normativa vixente, así como as que lle sexan delegadas polos órganos do instituto.</p>
<p>Capítulo V</p>
<p>Réxime disciplinario</p>
<p>Artigo 23º.-Patrimonio.</p>
<p>1. Para o cumprimento dos seus obxectivos o ILGGA conta con patrimonio de seu, constituído polo conxunto de bens e dereitos, incluso toda clase de propiedades incorporais e de obrigas da súa titularidade.</p>
<p>Os bens do patrimonio da Comunidade Autónoma que se lle adscriban ou cedan para o cumprimento dos seus fins, non perderán, por esta adscrición, a súa condición xurídica orixinaria.</p>
<p>2. Amais dos bens adscritos ou cedidos, de acordo co disposto no parágrafo anterior, formarán parte do seu patrimonio tódolos bens, valores e dereitos que adquira no exercicio das súas funcións.</p>
<p>3. O ILGGA poderá adscribir ás súas entidades instrumentais bens ou dereitos do seu patrimonio, para o cumprimento dos obxectivos que teñan encomendados.</p>
<p>4. Para a cesión gratuíta de bens inmobles do patrimonio do ILGGA será necesario acordo do Consello da Xunta de Galicia.</p>
<p>5. En caso de disolución do ILGGA o seu patrimonio reverterá ó da Comunidade Autónoma.</p>
<p>Artigo 24º.-Recursos económicos.</p>
<p>Os recursos económicos cos que conta o ILGGA para o exercicio das súas funcións son os seguintes:</p>
<p>a) As rendas e productos do seu patrimonio.</p>
<p>b) As consignacións orzamentarias ó seu favor incluídas nos orzamentos da Comunidade Autónoma.</p>
<p>c) O importe dos créditos por transferencias, correntes ou de capital, consignados nos orzamentos xerais do Estado ou da Unión Europea, a favor da Comunidade Autónoma de Galicia, para o exercicio das competencias que ten atribuídas o instituto.</p>
<p>d) Os ingresos por multas e sancións no exercicio das súas competencias.</p>
<p>e) Os ingresos pola prestación de servicios.</p>
<p>f) As subvencións ou contribucións voluntarias de entidades ou institucións públicas ou privadas, así como de particulares.</p>
<p>g) Os créditos, préstamos e demais operacións comerciais ou financeiras.</p>
<p>h) Os beneficios obtidos nas súas operacións comerciais ou financeiras.</p>
<p>i) Os dividendos que poida percibir das empresas nas que participe.</p>
<p>j) Calquera outro, ordinario ou extraordinario, que se lle poida atribuír de acordo coa normativa vixente.</p>
<p>Artigo 25º.-Facultades de xestión.</p>
<p>De acordo coa súa natureza, terá as máis amplas facultades para a administración do seu patrimonio e, en consecuencia, poderá realizar, entre outras, as seguintes accións:</p>
<p>a) Constituír ou participar en sociedades, fundacións, consorcios e outras figuras xurídicas análogas, sempre que o requira o exercicio das competencias que ten encomendadas.</p>
<p>b) Adquirir, allear por calquera título, permutar, reivindicar, arrendar ou posuír toda clase de bens e dereitos.</p>
<p>c) Concertar créditos e empréstitos para o financiamento dás súas actividades coas limitacións que se establecen na Lei 11/1992, do 7 de outubro, de réxime financeiro e presupostario de Galicia e nas</p>
<p>correspondentes leis de orzamentos da Comunidade Autónoma.</p>
<p>d) Conceder créditos, axudas e subvencións para a realización dos fins que lle son propios.</p>
<p>e) Celebrar contratos e convenios.</p>
<p>f) Establecer e explotar obras e servicios.</p>
<p>g) Exerce-las accións e interpo-los recursos establecidos nas leis.</p>
<p>Capítulo VI</p>
<p>Réxime económico-financeiro</p>
<p>Artigo 26º.-Réxime económico-financeiro.</p>
<p>1. O réxime orzamentario, contable e financeiro do instituto e das sociedades, entidades e outras formas asociativas que deste dependan, axustarase ó disposto na Lei 11/1992, do 7 de outubro, de réxime financeiro e presupostario de Galicia, e, en consecuencia, competeranlle a este as funcións recollidas no artigo nove da precitada lei e normativa concordante. Non obstante, o ILGGA poderá establece-los seus propios sistemas complementarios de control económico, financeiro e de xestión.</p>
<p>2. O instituto presentará os resultados da súa xestión nunha memoria anual, na que incluirá os seus estados financeiros, así como unha valoración sobre o cumprimento dos plans e programas neste período de tempo, o grao de execución orzamentaria e o inventario patrimonial.</p>
<p>3. O exercicio orzamentario do instituto coincidirá co ano natural.</p>
<p>26.4. O ILGGA poderá avalar operacións financeiras dos seus entes instrumentais, de conformidade co establecido no artigo 45 da Lei de xestión económica e financeira de Galicia, así como solicita-lo aval da Xunta de Galicia, ou de terceiros, para operacións e actividades propias da súa función.</p>
<p>Artigo 27º.-Réxime fiscal.</p>
<p>O ILGGA gozará do mesmo tratamento fiscal cá Xunta de Galicia, por ser un organismo autónomo adscrito á Consellería de Agricultura, Gandería e Montes, segundo o disposto no artigo 11.3º da Lei de réxime financeiro e presupostario de Galicia.</p>
<p>Artigo 28º.-Procedemento compulsivo.</p>
<p>Para facer efectivos os seus créditos, de toda índole, o instituto poderá utiliza-lo procedemento de constrinximento, do xeito previsto na Lei de réxime económico e presupostario de Galicia.</p>
<p>Capítulo VII</p>
<p>Réxime do persoal</p>
<p>Artigo 29º.-Persoal.</p>
<p>1. O persoal ó servicio do ILGGA rexerase pola normativa sobre a función pública da Administración autonómica, de acordo co establecido no artigo 3 da Lei 4/1988, modificado pola Lei 3/1995, do 10 de abril.</p>
<p>2. O persoal, tanto laboral como funcionario, que se adscriba ó ILGGA para o seu funcionamento, continuará na situación de servicio activo, respectándolle-los dereitos que teñan nos seus corpos ou escalas de pertenza.</p>
<p>Disposicións xerais</p>
<p>Primeira.-Órganos colexiados.</p>
<p>En todo o non disposto no presente decreto en canto ó funcionamento dos órganos colexiados do ILGGA, aplicaranse os preceptos da Lei 30/1992, de réxime xurídico das administracións públicas e do procedemento administrativo común.</p>
<p>Segunda.- Persoal.</p>
<p>Na relación de postos de traballo da Consellería de Agricultura, Gandería e Montes faranse as adaptacións necesarias como consecuencia do transvasamento de postos de traballo ó ILGGA, no suposto de que este asuma algunha das funcións actualmente atribuídas a algún órgano da consellería.</p>
<p>Terceira.-Dotacións orzamentarias.</p>
<p>Nas dotacións orzamentarias da Consellería de Agricultura, Gandería e Montes efectuaranse as modificacións orzamentarias necesarias cando o ILGGA pase a xestionar créditos que nos orzamentos da Comunidade Autónoma para 1996 lle estean atribuídos a esta consellería.</p>
<p>Cuarta.-Tramitación administrativa.</p>
<p>O conselleiro de Agricultura, Gandería e Montes determinará os procedementos administrativos que pasen a ser tramitados polo ILGGA, así como o oportuno traslado dos expedientes administrativos e demais antecedentes.</p>
<p>Quinta.-Entrada en funcionamento.</p>
<p>O ILGGA empezará a desenvolve-las súas actividades, unha vez aprobado o seu orzamento, na data en que dispoña o conselleiro de Agricultura, Gandería e Montes logo da entrada en vigor deste decreto.</p>
<p>Sexta.-Exercicio da función interventora e asesora.</p>
<p>Os labores contables e de control interno, ben sexa a través da función interventora ou do control financeiro, e as de asesoramento xurídico, serán desempeñados polo órgano interventor xeral ou asesor que determinen a Intervención Xeral ou a Asesoría Xurídica Xeral, respectivamente.</p>
<p>Sétima.-Adscrición de medios transferidos.</p>
<p>Os medios persoais, materiais e orzamentarios asumidos pola Comunidade Autónoma de Galicia e asignados á Consellería de Agricultura, Gandería e Montes en virtude do Decreto 76/1996, do 29 de febreiro, quedan adscritos ó ILGGA para a prestación das funcións e servicios que ten encomendadas.</p>
<p>Disposicións transitorias</p>
<p>Primeira.-Adscrición de persoal.</p>
<p>Provisionalmente, por resolución do conselleiro de Agricultura, Gandería e Montes, poderase adscribir</p>
<p>ó ILGGA o persoal necesario, de entre o da propia consellería, para a súa posta en funcionamento, ata que os seus postos de traballo non se cubran con carácter definitivo.</p>
<p>Segunda.-Exercicio temporal das competencias do ILGGA.</p>
<p>Ata que o ILGGA non asuma o exercicio das súas competencias, logo da súa posta en funcionamento, as funcións que lle encomenda a Lei 7/1994, da súa creación, e o presente decreto, desempeñaraas a Dirección Xeral de Producción Agropecuaria e Industrias Agroalimentarias.</p>
<p>Terceira.-Dirección do ILGGA.</p>
<p>Ata que non se produza a designación do director do instituto a dirección deste corresponderalle ó director xeral de Producción Agropecuaria e Industrias Agroalimentarias.</p>
<p>Cuarta.-Primeiro exercicio presupostario.</p>
<p>Por excepción ó disposto no artigo 26.3º o primeiro exercicio orzamentario iniciarase o día en que formalmente o instituto inicie as súas actividades.</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan ó disposto neste decreto.</p>
<p>Disposicións derradeiras</p>
<p>Primeira.-Normas de desenvolvemento.</p>
<p>Facúltase o conselleiro de Agricultura, Gandería e Montes para dictar, dentro da súa competencia, cantas disposicións sexan necesarias para o desenvolvemento do disposto neste decreto.</p>
<p>Segunda.-Entrada en vigor.</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, catorce de marzo de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>
<p>9601941</p>

