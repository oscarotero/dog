---
date: '2014-09-22'
id: CA04-020914-0005
page: 41809
number: 180
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 27 de agosto de 2014, da Xefatura Territorial de Pontevedra, de
  autorización administrativa, declaración, en concreto, de utilidade pública e
  a necesidade da urxente ocupación que leva implícita, así como a aprobación do
  proxecto de execución dunha instalación eléctrica no concello de Sanxenxo
  (expediente IN407A 2014/59-4).
range: Resolución
url: >-
  https://www.xunta.gal/dog/Publicados/2014/20140922/AnuncioCA04-020914-0005_gl.html
---
<p>Visto o expediente para outorgamento de autorización administrativa, declaración, en concreto, de utilidade pública e a necesidade da urxente ocupación que leva implícita, así como a aprobación do proxecto de execución das instalacións eléctricas que a continuación se describen:</p>
    <p>Solicitante: Unión Fenosa Distribución, S.A.</p>
    <p>Domicilio social: travesía de Vigo, 204, 36207 Vigo.</p>
    <p>Denominación: LMTS, CT A Lanzada.</p>
    <p>Situación: Sanxenxo.</p>
    <p>Características técnicas: LMT subterránea a 20 KV con condutor tipo RHZ de 18 metros de lonxitude, con orixe e final na arqueta proxectada mediante empalmes secos que se realizarán coa LMTS derivación ao CT A Lanzada Monte, unha vez que entre e saia do CT proxectado. Centro de transformación de 250 kVA, R.T. 20 kV/400-230 V, situado na Lanzada, Noalla, Sanxenxo.</p>
    <p>Realizouse o trámite de información pública inserindo anuncios no DOG do 2 de maio de 2014, no BOP do 6 de maio de 2014, no xornal <em>Faro de Vigo</em> do 13 de maio de 2014 e no taboleiro de anuncios do Concello de Sanxenxo. Tamén se notificou individualmente aos titulares dos predios afectados pola instalación segundo a relación facilitada pola empresa peticionaria. Durante o mencionado trámite recibiuse a seguinte alegación:</p>
    <p>Con data do 20 de maio de 2014, María del Carmen Carrillo López presenta un escrito de alegacións no cal indica que:</p>
    <p>– Expresa total oposición á expropiación do terreo por anular o dereito a edificar no seu predio.</p>
    <p>– A localización do centro de transformación e beirarrúa perimetral desenvólvese sobre un único predio nº 8, situándoa a 3 metros do peche lindeiro en cumprimento da normativa municipal, que establece esa distancia como mínimo indispensable para poder obrar, sen darse conta da realidade presente, que é que están actuando sobre dous predios bloqueando as súas frontes.</p>
    <p>– A execución do proxecto anularía os seus dereitos de edificación nas parcelas nº 24 e nº 25, e bloquearía literalmente as súas frontes, afectando substancialmente as súas entradas e saídas.</p>
    <p>– Ambos os terreos cumpren todos os requisitos para ser clasificados como solo urbano consolidado. Cumpren cos requisitos fundamentais para a denominación de edificación unifamiliar extensiva, na cal detallan algunhas normas urbanísticas que vulnerarían a expropiación de terreos. </p>
    <p>Con data do 24 de xuño de 2014, Unión Fenosa Distribución, S.A., presenta contestación á alegación formulada por María del Carmen Carrillo López en que indica:</p>
    <p>– Que a instalación é para mellorar a calidade da subministración eléctrica existente na zona da Lanzada.</p>
    <p>– Que o proxecto presentado ante a Administración non é contrario ao disposto na lexislación vixente na materia e, ao non ter acordo cos propietarios das parcelas para a instalación do centro de transformación, solicitou a declaración de utilidade pública para a instalación.</p>
    <p>– Segundo a planimetría que se entregou coa relación de bens e dereitos afectados, pódese comprobar a exacta localización de centro de transformación e das parcelas afectadas, e pódese constatar que a dita localización non impide o acceso a ningunha das citadas parcelas.</p>
    <p>Conclusións:</p>
    <p>Segundo o exposto, non é competencia desta xefatura territorial pronunciarse sobre a legalidade da localización do centro de transformación. Será o concello, antes de outorgar a licenza urbanística, quen se pronuncie sobre tal cuestión.</p>
    <p>En consecuencia, cumpridos os trámites ordenados na Lei 24/2013, do 26 de decembro, do sector eléctrico e nos capítulos II e V do título VII do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, esta xefatura territorial, resolve:</p>
    <p>Autorizar, declarar, en concreto, a utilidade pública da instalación e a necesidade da urxente ocupación que leva implícita dos bens afectados, así como aprobar o proxecto de execución das ditas instalacións, cuxas características se axustarán en todas as súas partes ás que figuran nel e ás condicións técnicas e de seguridade establecidas nos regulamentos de aplicación, e nos condicionados establecidos polos ministerios, organismos ou corporacións que constan no expediente.</p>
    <p>Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>O prazo de posta en marcha da instalación, de acordo co artigo 131 do Real decreto 1955/2000, será de catorce (14) meses a partir da recepción da presente resolución. Para os efectos da posible solicitude de prórroga, o peticionario deberá ter en conta o disposto no capítulo IV do Decreto 1775/1967, do 22 de xullo.</p>
    <p>Contra esta presente resolución poderá interpoñer recurso de alzada, ante o conselleiro de Economía e Industria, no prazo dun mes contado a partir de día seguinte ao da notificación desta resolución. Tamén poderá interpoñer calquer outro recurso que xulgue pertinente ao seu dereito.</p>
    <p>Pontevedra, 27 de agosto de 2014</p>
    <footer><p>Ignacio Rial Santomé<br>Xefe territorial de Pontevedra</p></footer>

