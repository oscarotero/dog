---
date: '2018-08-14'
id: G0422-030818-0003
page: 37926
number: 155
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 21 de xuño de 2018 de aprobación definitiva da modificación puntual do
  Plan xeral de ordenación municipal de Oleiros para a corrección do ámbito de
  protección do elemento protexido B-42.
range: Orde
url: >-
  https://www.xunta.gal/dog/Publicados/2018/20180814/AnuncioG0422-030818-0003_gl.html
---
<p>O Concello de Oleiros remitiu a modificación puntual referida, en solicitude de aprobación definitiva ao abeiro do previsto no artigo 60.16 da Lei 2/2016, do solo de Galicia (en diante, LSG), e no artigo 144.16 do seu regulamento (en diante, RLSG), aprobado polo Decreto 143/2016.</p>
    <p>Logo de analizar a documentación remitida polo Concello e vista a proposta subscrita pola Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Oleiros conta cun plan xeral de ordenación municipal (PXOM), con aprobación definitiva parcial condicionada pola Orde da Consellería de Política Territorial, Obras Públicas e Transportes do 11 de marzo de 2009 (DOG do 17 de abril) cun documento complementario aprobado pola Orde da Consellería de Medio Ambiente, Territorio e Infraestruturas do 11 de decembro de 2014 (DOG do 26 de xaneiro de 2015).</p>
    <p>2. A Secretaría Xeral de Ordenación do Territorio e Urbanismo emitiu, o 25.10.2016, informe de contestación no trámite de consultas previsto no artigo 60.4 da LSG.</p>
    <p>3. A Secretaría Xeral de Calidade e Avaliación Ambiental formulou o informe ambiental estratéxico no 3.11.2016 resolvendo non someter a modificación a avaliación ambiental estratéxica ordinaria. Nese proceso, contestaron, ademais da SXOTU:</p>
    <p>- A Dirección Xeral de Patrimonio Cultural, que considera axeitada a modificación, xa que salvagarda os valores culturais dos bens e contornos de protección.</p>
    <p>- O Instituto de Estudos do Territorio, que considera que o cambio de ordenanza proposto non provocará unha incidencia paisaxística significativa.</p>
    <p>4. Consta informe xurídico da secretaria accidental, do 20.3.2017, favorable á aprobación inicial da modificación (artigo 60.6 da LSG).</p>
    <p>5. A modificación foi aprobada inicialmente polo Pleno municipal o 30.3.2017 e sometida a información pública polo prazo de dous meses (La Voz de Galicia do 26 de abril de 2017 e Diario Oficial de Galicia do 2 de maio). Segundo certificado municipal do 2.11.2017, non consta a presentación de ningunha alegación.</p>
    <p>6. No que atinxe aos informes sectoriais autonómicos e audiencia aos concellos limítrofes (artigo 60.7 da LSG), a DXOTU emitiu un informe sobre o resultado do trámite:</p>
    <p>a) Consta a emisión dos seguintes informes sectoriais:</p>
    <p>– Subdirección Xeral de Planificación e Protección Civil: informe do 9.6.2017.</p>
    <p>– Instituto de Estudos do Territorio: informe do 27.7.2017.</p>
    <p>– Dirección Xeral de Patrimonio Cultural: informe do 30.8.2017, favorable condicionado á delimitación dun contorno do elemento B-42 que abranga o predio 1.</p>
    <p>b) Foi solicitado o informe da Dirección Xeral de Augas de Galicia, sen que fose emitido, polo que se entende emitido en sentido favorable.</p>
    <p>c) Deuse audiencia aos concellos limítrofes da Coruña, Cambre, Culleredo e Sada. Responderon os concellos de Cambre o 30 de xuño de 2017 e A Coruña o 4 de xullo de 2017, sen obxeccións á modificación.</p>
    <p>7. Consta informe xurídico municipal da coordinadora de servizos urbanísticos do 21.11.2017, favorable á aprobación provisional da modificación (artigo 60.13 da LSG).</p>
    <p>8. A modificación foi aprobada provisionalmente polo Concello pleno do 30.11.2017.</p>
    <p>9. O Concello solicitou a aprobación definitiva mediante escrito do 13.12.2017 xuntando documentación administrativa e proxecto aprobado inicialmente e proxecto aprobado provisionalmente, dilixenciados, redactados polos arquitectos Ángel Luis Monteoliva Díaz, Silvana Lema Castiñeira e Íñigo de Miranda Osset.</p>
    <p>10. O 17.1.2018 requiriuse ao Concello a emenda das deficiencias observadas na documentación (artigo 60.14 da LSG), atendidas mediante escrito do 15.5.2018 co informe emitido pola Dirección Xeral de Aviación Civil do 8.5.2018.</p>
    <p>II. Obxecto e descrición do proxecto.</p>
    <p>O obxectivo da modificación puntual é modificar o ámbito de protección do elemento B-42 do Catálogo de bens culturais, coa intención de corrixir un erro producido durante a tramitación do vixente plan xeral, no cal foi incorporada ao ámbito de protección unha parcela que carece de valor e que é allea e independente do predio que ten realmente o valor protexido. O alcance da modificación sintetízase nos seguintes aspectos:</p>
    <p>– Modificación da cualificación urbanística do predio 1, con referencia catastral 5581701NH5958S, que pasa de estar cualificada coa Ordenanza 6 á Ordenanza 2B. Substitúese o plano de ordenación urbanística nº 2, folla 32B, a escala 1/2.000.</p>
    <p>– Modificación do ámbito de protección do elemento B-42, predio da Villa María del Carmen, que se limita ao predio 2 con referencia catastral 5581702NH5958S, mais dentro das aliñacións propostas no plan. Substitúese a ficha B-42 do Catálogo de bens culturais.</p>
    <p>III. Análise e consideracións</p>
    <p>As razóns de interese público da modificación (artigo 83.1 da LSG) susténtanse na procura da mellora da ordenación do PXOM en relación coa protección do patrimonio cultural. No que se refire á modificación na protección do elemento catalogado, consta informe da Dirección Xeral de Patrimonio Cultural favorable á modificación.</p>
    <p>O contorno de protección do elemento catalogado B-42, abrangue o predio 1 (área de respecto delimitada na ficha do catálogo modificada).</p>
    <p>A competencia para resolver sobre a aprobación definitiva do planeamento xeral e as súas modificacións corresponde á conselleira de Medio Ambiente e Ordenación do Territorio, de conformidade co disposto nos artigos 61 e 83.5 da Lei 2/2016, do 10 de febreiro, do solo de Galicia, e nos artigos 1 e 4 do Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, en relación co Decreto 177/2016, do 15 de decembro, polo que se fixa a estrutura orgánica da Vicepresidencia e das consellerías da Xunta de Galicia.</p>
    <p>IV. Resolución.</p>
    <p>Visto o que antecede, e ao abeiro do disposto nos artigos 83 e 60.16 da LSG,</p>
    <h2>RESOLVO:</h2>
    <p>1. Outorgar a aprobación definitiva á modificación puntual do PXOM de Oleiros para a corrección do ámbito de protección do elemento protexido B-42.</p>
    <p>2. Ao abeiro do establecido no artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación puntual no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das Bases de réxime local, o Concello deberá publicar no Boletín Oficial da provincia a normativa e ordenanzas da modificación puntual aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao Concello e publíquese no Diario Oficial de Galicia, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>5. Contra esta orde cabe interpoñer recurso contencioso-administrativo ante a Sala do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 21 de xuño de 2018</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

