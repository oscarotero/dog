---
date: '2019-07-11'
id: G0534-050719-0001
page: 32636
number: 131
agency: 'Consellería de Educación, Universidade e Formación Profesional'
section: III. Outras disposicións.
title: >-
  ORDE do 4 de xullo de 2019 pola que se modifica a Orde do 17 de xuño de 2017
  pola que se regulan os intercambios provisionais de prazas do persoal docente
  que imparte as ensinanzas reguladas na Lei orgánica 2/2006, do 3 de maio, en
  centros dependentes desta consellería (código de procedemento ED002A) (Diario
  Oficial de Galicia número 124, do 30 de xuño).
range: Orde
url: >-
  https://www.xunta.gal/dog/Publicados/2019/20190711/AnuncioG0534-050719-0001_gl.html
---
<p>No <em>Diario Oficial de Galicia</em> número 124, do 30 de xuño de 2017, publicouse a Orde do 17 de xuño de 2017 pola que se regulan os intercambios provisionais de prazas do persoal docente que imparte as ensinanzas reguladas na Lei orgánica 2/2006, do 3 de maio, en centros dependentes desta consellería (código de procedemento ED002A).</p>
    <p>A experiencia derivada da aplicación desta orde aconsella modificar o artigo 4 para introducir novos prazos de presentación de solicitudes de intercambio provisional de praza. Así, cando a resolución de adxudicación definitiva de destinos provisionais para o curso académico correspondente se publica na páxina web da Consellería de Educación, Universidade e Formación Profesional (http://www.edu.xunta.gal) con anterioridade ao día 15 de agosto, as persoas obrigadas a participar no dito concurso poderán optar entre dous prazos para a presentación da solicitude de intercambio provisional. Pola súa vez, cando a publicación da resolución de adxudicación definitiva de destinos provisionais na páxina web da consellería sexa o día 15 de agosto ou con posterioridade a esta data, o prazo será de catro (4) días hábiles desde a publicación para as persoas obrigadas a participar. De igual modo, establécese un prazo específico de solicitude para as persoas que non estean obrigadas a participar no concurso de adxudicación de destinos provisionais.</p>
    <p>Así mesmo, modifícase ademais a disposición adicional segunda da Orde do 17 de xuño de 2017 para cumprir co deber de información ás persoas afectadas, establecido polo artigo 13 do Regulamento (UE) 2016/679 e 11 da Lei orgánica 3/2018, do 5 de decembro, de protección de datos persoais e garantía dos dereitos dixitais.</p>
    <p>En consecuencia,</p>
    <h2>ACORDA:</h2>
    <p>Artigo único. <em>Modificación da Orde do 17 de xuño de 2017 pola que se regulan os intercambios provisionais de prazas do persoal docente que imparte as ensinanzas reguladas na Lei orgánica 2/2006, do 3 de maio, en centros dependentes desta consellería (código de procedemento ED002A)</em></p>
    <p>Un. O artigo 4 queda redactado nos seguintes termos:</p>
    <p>«Artigo 4. <em>Prazo de presentación de solicitudes</em></p>
    <p>1. Cando a publicación da resolución de adxudicación definitiva de destinos provisionais na páxina web da Consellería de Educación, Universidade e Formación Profesional,<br>http://www.edu.xunta.gal para o curso académico correspondente sexa con anterioridade ao día 15 de agosto, as persoas obrigadas a participar no devandito concurso poderán optar por un dos seguintes prazos:</p>
    <p>a) Dez (10) días hábiles desde o día seguinte ao da publicación da resolución de adxudicación definitiva de destinos provisionais na páxina web da consellería.</p>
    <p>b) Catro (4) días hábiles desde o día 1 de setembro. A resolución de autorización de intercambio provisional de praza terá efectos administrativos da data en que se dite e efectos económicos do día 1 de outubro. Neste segundo prazo soamente poderán formular solicitude de intercambio provisional de praza as persoas que non participasen no prazo establecido no parágrafo anterior.</p>
    <p>2. Cando a publicación da resolución de adxudicación definitiva de destinos provisionais na páxina web da Consellería de Educación, Universidade e Formación Profesional<br>http://www.edu.xunta.gal para o curso académico correspondente sexa o día 15 de agosto ou con posterioridade a esta data, o prazo para as persoas obrigadas a participar no devandito concurso será de catro (4) días hábiles desde o día seguinte ao da publicación.</p>
    <p>3. O prazo para as persoas que non estean obrigadas a participar no concurso de adxudicación de destinos provisionais do curso académico correspondente será desde o día 15 de xullo ata o 31 de xullo».</p>
    <p>Dous. A disposición adicional segunda queda redactada nos seguintes termos:</p>
    <p>«Disposición adicional segunda. <em>Información básica sobre protección de datos persoais</em></p>
    <p>Os datos persoais recollidos neste procedemento serán tratados na súa condición de responsable pola Xunta de Galicia-Consellería de Educación, Universidade e Formación Profesional coas finalidades de levar a cabo a tramitación administrativa que derive da xestión deste procedemento e a actualización da información e contidos da carpeta cidadá.</p>
    <p>O tratamento dos datos baséase no cumprimento dunha misión de interese público ou no exercicio de poderes públicos, conforme a normativa recollida na ficha do procedemento incluída na Guía de procedementos e servizos, no propio formulario anexo e nas referencias recollidas en https://www.xunta.gal/informacion-xeral-proteccion-datos. Con todo, determinados tratamentos poderán fundamentarse no consentimento das persoas interesdas e esta circunstancia reflectirase no devandito formulario.</p>
    <p>Os datos serán comunicados ás administracións públicas no exercicio das súas competencias, cando sexa necesario para a tramitación e resolución dos seus procedementos ou para que as persoas interesadas poidan acceder de forma integral á información relativa a unha materia.</p>
    <p>Co fin de darlle a publicidade exixida ao procedemento, os datos identificativos das persoas interesadas serán publicados conforme o descrito nesta norma reguladora a través dos distintos medios de comunicacións institucionais de que dispón a Xunta de Galicia, como diarios oficiais, páxinas web ou taboleiros de anuncios.</p>
    <p>As persoas interesadas poderán acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou presencialmente nos lugares e rexistros establecidos na normativa reguladora do procedemento administrativo común, segundo se explicita na información adicional recollida en https://www.xunta.gal/proteccion-datos-persoais».</p>
    <p>Tres. Modifícase o anexo I, que queda redactado nos termos en que se publica xunto con esta orde.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 4 de xullo de 2019</p>
    <footer><p>Carmen Pomar Tojo<br>Conselleira de Educación, Universidade e Formación Profesional</p></footer>

