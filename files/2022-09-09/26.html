---
date: '2022-09-09'
id: G0533-260822-0001
page: 48155
number: 172
agency: Consellería de Infraestruturas e Mobilidade
section: VI. Anuncios. a) Administración autonómica.
title: >-
  RESOLUCIÓN do 17 de agosto de 2022 pola que se resolve o expediente de cambio
  de clase da estrada VG-1.8 polígono industrial do Tambre-Ponte Romaño
  (Deputación).
range: Resolución
url: >-
  https://www.xunta.gal/dog/Publicados/2022/20220909/AnuncioG0533-260822-0001_gl.html
---
<p>Antecedentes:</p>
    <p>O proxecto de trazado da variante de Aradas, en Santiago de Compostela, de clave AC/10/020.00, someteuse a información pública o 30 de setembro de 2011, aprobouse definitivamente o 22 de febreiro de 2013, e anunciouse no <em>Diario Oficial de Galicia</em> esa aprobación o 15 de marzo de 2013.</p>
    <p>O proxecto de construción da actuación aprobouse o 20 de febreiro de 2014.</p>
    <p>Con base nese proxecto de construción licitáronse, o 23 de decembro de 2016, as obras para a execución da estrada, que se iniciaron o 4 de agosto de 2017, foron recibidas o 20 de marzo de 2019 e entraron en servizo o 4 de febreiro de 2019.</p>
    <p>Por outra parte, o Catálogo da Rede autonómica de estradas de Galicia foi aprobado polo Decreto 100/2021, do 24 de xuño, que foi publicado no <em>Diario Oficial de Galicia </em>número 129, do 8 de xullo de 2021.</p>
    <p>No antedito Catálogo da Rede autonómica de estradas de Galicia asignóuselle á variante de Aradas a denominación VG-1.8 polígono industrial do Tambre-Ponte Romaño (Deputación) e clasificouse como vía para automóbiles, de entre as clases de estradas previstas no artigo 4 da Lei 8/2013, do 28 de xuño, de estradas de Galicia.</p>
    <p>Con data do 29 de abril de 2022, a Área de Planificación, Innovación e Seguridade Viaria da Axencia Galega de Infraestruturas, tras analizar as circunstancias concorrentes, emitiu unha proposta de cambio de clase de estrada da VG-1.8 polígono industrial do Tambre-Ponte Romaño (Deputación), para clasificala como estrada convencional, que se tramitará segundo o procedemento establecido no artigo 10 do Regulamento xeral de estradas de Galicia, aprobado polo Decreto 66/2016, do 26 de maio.</p>
    <p>Á vista da antedita proposta, a Dirección da Axencia Galega de Infraestruturas emitiu unha resolución, o 2 de maio de 2022, para tramitar, segundo o antedito procedemento, o expediente de cambio de clase da estrada VG-1.8 polígono industrial do Tambre-Ponte Romaño (Deputación).</p>
    <p>Ao abeiro desa Resolución do 2 de maio de 2022, da Dirección da Axencia Galega de Infraestruturas, someteuse o expediente a un trámite de información pública que se levou a cabo durante un prazo de trinta (30) días hábiles.</p>
    <p>Durante ese prazo, a documentación que forma o expediente estivo á disposición da cidadanía en días e horas hábiles de oficina, nos locais da Axencia Galega de Infraestruturas en Santiago de Compostela (Edificio Administrativo de San Caetano, s/n), no Servizo Provincial da Axencia Galega de Infraestruturas na Coruña (rúa Vicente Ferrer, 2), e na Casa do Concello de Santiago de Compostela (praza do Obradoiro, 1), así como na páxina web oficial da Consellería de Infraestruturas e Mobilidade, a través do seguinte enderezo:</p>
    <p>https://infraestruturasemobilidade.xunta.gal/transparencia/procedementos-informacion-publica/outros-expedientes</p>
    <p>As alegacións presentadas neste procedemento deberon versar sobre a xustificación de que a estrada, ou o seu treito, reúne os requisitos necesarios para que sexa modificada a súa clasificación na forma proposta no expediente.</p>
    <p>Os documentos que se someteron aos trámites de información pública e informe das administracións territoriais afectadas son a proposta de cambio de clase da estrada VG-1.8 polígono industrial do Tambre-Ponte Romaño (Deputación), elaborada pola Área de Planificación, Innovación e Seguridade Viaria do 29 de abril de 2022, que inclúe a xustificación do cambio de clase da estrada en cuestión e os planos que describen e delimitan as súas características xeométricas e indican a repercusión do cambio nas zonas de dominio público e protección da estrada, así como na liña límite de edificación, e a antedita Resolución do 2 de maio de 2022, da Dirección da Axencia Galega de Infraestruturas.</p>
    <p>O anuncio do sometemento do expediente ao trámite de información pública foi publicado no <em>Diario Oficial de Galicia </em>número 92, do 12 de maio de 2022.</p>
    <p>Ademais, constan no expediente os certificados de exposición ao público do expediente, durante o prazo establecido, nos locais da Axencia Galega de Infraestruturas en Santiago de Compostela (entre o 13 de maio de 2022 e o 28 de xuño de 2022), no Servizo Provincial da Axencia Galega de Infraestruturas na Coruña (entre o 13 de maio de 2022 e o 28 de xuño de 2022, e na Casa do Concello de Santiago de Compostela (entre o 3 de xuño de 2022 e o 15 de xullo de 2022, ambos os dous incluídos).</p>
    <p>Durante o trámite de información pública do expediente de cambio de clase da estrada VG-1.8 polígono industrial do Tambre-Ponte Romaño (Deputación) non se recibiu ningunha alegación ao respecto.</p>
    <p>Paralelamente, someteuse o expediente ao informe do Concello de Santiago de Compostela, da Deputación Provincial da Coruña e da Administración xeral do Estado, como administracións territoriais afectadas polo ámbito da actuación, para que, nun prazo de trinta (30) días hábiles, examinasen se a clasificación proposta no expediente é a máis adecuada para os seus intereses e informasen sobre ese aspecto, sen que se recibise informe ao respecto de ningunha delas.</p>
    <p>En consecuencia, a Área de Planificación, Innovación e Seguridade Viaria da Axencia Galega de Infraestruturas emitiu, o 1 de agosto de 2022, informe de resposta aos trámites de información pública e informe das administracións territoriais afectadas, e propuxo continuar coa tramitación do cambio de clase de estrada da VG-1.8 polígono industrial do Tambre-Ponte Romaño (Deputación), para clasificala como estrada convencional.</p>
    <p>O antedito informe foi posto á disposición das persoas interesadas e notificado ás administracións ás cales se lles dera trámite de informe.</p>
    <p>O número 6 do artigo 10 do Regulamento xeral de estradas de Galicia, aprobado polo Decreto 66/2016, do 26 de maio, indica que, tras a emisión do informe de resposta aos trámites de información pública e informe das administracións territoriais afectadas, por parte da Administración titular da estrada, esta remitiralle copia do expediente de cambio de clase á consellería competente en materia de estradas para que emita informe vinculante, que deberá versar sobre os preceptos contidos na Lei 8/2013, do 28 de xuño, de estradas de Galicia, no propio Regulamento xeral de estradas de Galicia e sobre se a estrada, ou treito dela, reúne os requisitos necesarios para que se inclúa na nova clase.</p>
    <p>Neste caso, aínda que o expediente se refire a unha estrada que é de titularidade da propia Comunidade Autónoma de Galicia, foi tramitado pola Axencia Galega de Infraestruturas, polo que se lle remitiu á Consellería de Infraestruturas e Mobilidade, por ser a consellería competente en materia de estradas segundo a actual estrutura orgánica da Xunta de Galicia.</p>
    <p>Con data do 8 de agosto de 2022, a Consellería de Infraestruturas e Mobilidade, á vista do contido do expediente, e ao abeiro do previsto na Lei 8/2013, do 28 de xuño, de estradas de Galicia, e no Regulamento xeral de estradas de Galicia, aprobado polo Decreto 66/2016, do 26 de maio, emitiu informe favorable ao cambio de clase de estrada da VG-1.8 polígono industrial do Tambre-Ponte Romaño (Deputación), para clasificala como estrada convencional, dado que se considera que reúne os requisitos necesarios para que se inclúa nesa nova clase.</p>
    <p>Consideracións legais.</p>
    <p>O artigo 10 do Regulamento xeral de estradas de Galicia, aprobado por Decreto 66/2016, do 26 de maio, regula o expediente de cambio de clase das estradas e a súa tramitación, establecendo, no seu número 7, que, unha vez recibido o informe vinculante da consellería competente en materia de estradas, á Administración titular da estrada correspóndelle adoptar, de acordo con aquel, a correspondente resolución, que pode ser de aprobación definitiva ou de desestimación, total ou parcial, da proposta de cambio da clase de estrada de que se trate.</p>
    <p>En virtude de todo o anterior,</p>
    <h2>RESOLVO:</h2>
    <p>1. Aprobar o cambio de clase de estrada da VG-1.8 polígono industrial do Tambre-Ponte Romaño (Deputación), para clasificala como estrada convencional, dado que se considera que reúne os requisitos necesarios para que se inclúa nesa nova clase.</p>
    <p>2. Actualizar, en aplicación do artigo 10.7.e) da Lei 8/2013, do 28 de xuño, de estradas de Galicia, e do artigo 10.9 do Regulamento xeral de estradas de Galicia, aprobado polo Decreto 66/2016, do 26 de maio, o Catálogo da Rede autonómica de estradas de Galicia aprobado polo Decreto 100/2021, do 24 de xuño, no sentido de reflectir este cambio de clase da estrada.</p>
    <p>O documento do Catálogo da Rede autonómica de estradas de Galicia actualizado poderá consultarse na páxina web da Consellería de Infraestruturas e Mobilidade:</p>
    <p>https://infraestruturasemobilidade.xunta.gal/tema/c/CIV_Infraestruturas_Estradas</p>
    <p>Santiago de Compostela, 17 de agosto de 2022</p>
    <footer><p>Ethel María Vázquez Mourelle<br>Conselleira de Infraestruturas e Mobilidade</p></footer>

