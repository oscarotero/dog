---
date: '1997-10-09'
id: B36E
page: 9
number: 195
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 278/1997, do 1 de outubro, polo que se regula a cobertura provisional
  das prazas de secretario das confrarías de pescadores.
range: Decreto
url: 'https://www.xunta.gal/dog/Publicados/1997/19971009/AnuncioB36E_gl.html'
---
<p>As confrarías de pescadores son corporacións de dereito público, dotadas de personalidade xurídica e capacidade de obrar para o cumprimento dos fins e o exercicio das funcións que lles están encomendadas, que actúan como órganos de consulta e colaboración coa Administración na promoción do sector pesqueiro.</p>
<p>Co fin de acada-los devanditos obxectivos de consulta e de colaboración, a disposición transitoria 5ª da Lei 4/1988, do 26 de maio, reguladora da función pública de Galicia e o Decreto 109/1989, do 1 de xuño, adscribiron á Consellería de Pesca, Marisqueo e Acuicultura, unha escala específica para a realización das funcións encomendadas a estas.</p>
<p>Neste sentido, o artigo 8 da Lei 9/1993, do 8 de xullo, de confrarías de pescadores establece que as confrarías de pescadores contarán con persoal funcionario da Xunta de Galicia, e á súa fronte estará o secretario. O secretario é un posto esencial dentro da estructura da confraría polo que resulta necesario articular un sistema de cobertura da dita praza.</p>
<p>Por todo o exposto, por iniciativa do conselleiro de Pesca, Marisqueo e Acuicultura e por proposta do conselleiro da Presidencia e Administración Pública e logo de deliberación do Consello da Xunta de Galicia na súa reunión do día un de outubro de mil novecentos noventa e sete,</p>
<p>DISPOÑO:</p>
<p>Artigo único.-En tanto non se desenvolva regulamentariamente o artigo 8 a) da Lei de confrarías de pescadores, poderán asumi-las funcións de secretario os funcionarios do grupo D da escala de confrarías de pescadores, coas atribucións establecidas no artigo 3 da Lei de confrarías de pescadores.</p>
<p>Disposicións derradeiras</p>
<p>Primeira.-O conselleiro de Pesca, Marisqueo e Acuicultura poderá dictar cantas disposicións considere convenientes en desenvolvemento deste decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, un de outubro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>7642</p>

