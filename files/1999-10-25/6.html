---
date: '1999-10-25'
id: 10B4E
page: 12
number: 206
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 24 de setembro de 1999, da Dirección Xeral de Xustiza e
  Administración Local, pola que se dispón a publicación, no Diario Oficial de
  Galicia, dos estatutos da Mancomunidade de Municipios Río Ouro.
range: Resolución
url: 'https://www.xunta.gal/dog/Publicados/1999/19991025/Anuncio10B4E_gl.html'
---
<p>Visto o texto dos estatutos que rexerán a Mancomunidade de Municipios Río Ouro, observándose que a súa aprobación se realizou de conformidade co disposto no artigo 44 da Lei 7/1985, do 2 de abril, reguladora das bases de réxime local e 137 e seguintes da Lei 5/1997, do 22 de xullo, de Administración local de Galicia, seguíndose os trámites de:</p>
<p>Primeiro.-O proxecto de estatutos foi elaborado pola asemblea de concelleiros dos concellos de Alfoz e O Valadouro.</p>
<p>Segundo.-Coa data do 8 de marzo de 1999, o devandito proxecto foi informado favorablemente pola Deputación Provincial de Lugo.</p>
<p>Terceiro.-Segundo certificación da secretaría do Concello de Alfoz e da Comisión Xestora da Mancomunidade de Alfoz e O Valadouro, o proxecto foi exposto a información pública durante o prazo dun mes, mediante edictos nos taboleiros dos concellos de Alfoz e O Valadouro, así como no BOP de Lugo (BOP nº 48, do 1 de marzo de 1999), sen que se producise ningunha reclamación ou alegación ó respecto.</p>
<p>Cuarto.-Así mesmo, coa data do 12 de maio de 1999, a Dirección Xeral de Xustiza e Administración Local informou favorablemente o contido do proxecto de estatutos.</p>
<p>Quinto.-O presidente da comisión xestora remitiu, coa data de entrada nesta consellería do 21 de agosto de 1999, copia certificada dos acordos dos concellos de Alfoz e O Valadouro de aprobación definitiva dos estatutos e da constitución da Mancomunidade de Municipios para a súa íntegra publicación no Diario Oficial de Galicia.</p>
<p>Xa que logo, a Dirección Xeral de Xustiza e Administración Local</p>
<p>ACORDA:</p>
<p>Dispoñe-la publicación dos estatutos da Mancomunidade de Municipios Río Ouro no Diario Oficial de Galicia, de conformidade co establecido no artigo 141.2º da Lei 5/1997, do 22 de xullo, de Administración local de Galicia, que se recollen como anexo desta resolución.</p>
<p>Santiago de Compostela, 24 de setembro de 1999.</p>
<p>José A. Álvarez Vidal</p>
<p>Director xeral de Xustiza e Administración Local</p>
<p>ANEXO</p>
<p>ESTATUTOS DA MANCOMUNIDADE DE MUNICIPIOS RÍO OURO</p>
<p>Capítulo I</p>
<p>Disposicións xerais</p>
<p>Artigo 1º.-Constitución e ámbito territorial.</p>
<p>1. Os municipios de Alfoz e O Valadouro constitúense, voluntariamente, en mancomunidade con personalidade xurídica propia e capacidade xurídica para o cumprimento dos seus fins.</p>
<p>2. Constitúen o ámbito territorial da mancomunidade os termos municipais de Alfoz e O Valadouro, ámbolos dous da provincia de Lugo.</p>
<p>Artigo 2º.-Denominación e sede.</p>
<p>A mancomunidade denominarase Mancomunidade de Municipios Río Ouro, e a súa sede radicará no concello da corporación do cal sexa membro o presidente.</p>
<p>Capítulo II</p>
<p>Fins da mancomunidade</p>
<p>Artigo 3º.-Dos fins da mancomunidade.</p>
<p>1. Os fins da mancomunidade, no seu ámbito territorial, son:</p>
<p>a) A prestación do servicio da escola-obradoiro.</p>
<p>b) Calquera outro que no futuro se lle poida asignar, logo da modificación dos seus estatutos polo procedemento establecido nos artigos 143 da Lei 5/1997, de Administración local de Galicia, e 18 destes estatutos.</p>
<p>Artigo 4º.-Das competencias.</p>
<p>1. De acordo cos fins que ten que cumprir na súa calidade de Administración pública, correspóndelle á mancomunidade, dentro do seu ámbito competencial e de conformidade co disposto na lexislación de réxime local, exerce-las potestades atribuídas no artigo 6.1º da Lei 5/1997, do 22 de xullo, de Administración local de Galicia.</p>
<p>2. A potestade tributaria referirase, exclusivamente, ó establecemento de taxas, contribucións especiais e prezos públicos.</p>
<p>3. A potestade expropiatoria será exercida polo municipio ou provincia por petición e en beneficio da mancomunidade.</p>
<p>4. En xeral, e dentro da legalidade e do seu ámbito competencial, a comunidade pode posuír, adquirir, reivindicar, permutar, gravar e allear toda clase de bens, e formalizar contratos, establecer e explotar servicios e realizar calquera acto necesario para o cumprimento dos seus fins.</p>
<p>Capítulo III</p>
<p>Organización e atribucións</p>
<p>Artigo 5º.-Dos órganos de goberno.</p>
<p>Os órganos de goberno da mancomunidade son:</p>
<p>a) O Pleno da Mancomunidade.</p>
<p>b) O presidente.</p>
<p>c) O vicepresidente.</p>
<p>d) A Comisión de Goberno.</p>
<p>Artigo 6º.-Do Pleno da Mancomunidade.</p>
<p>1. O Pleno da Mancomunidade, órgano supremo do goberno e administración desta, estará integrado por seis membros, representando tres deles a cada un dos concellos mancomunados, e un secretario.</p>
<p>2. Os representantes dos concellos serán elixidos polo Pleno da Corporación respectiva, de entre os seus membros, e tendo en conta o pluralismo político existente nestas.</p>
<p>3. Son atribucións do Pleno da Mancomunidade as previstas no artigo 64 da Lei 5/1997, do 22 de xullo, de Administración local de Galicia, para o pleno das corporacións, agás as dos epígrafes b) e c).</p>
<p>4. Non serán delegables as relacionadas no punto 4º do referido artigo 64.</p>
<p>Artigo 7º.-Do presidente e do vicepresidente.</p>
<p>1. O presidente e o vicepresidente serán elixidos polo pleno, de entre os seus membros. A súa elección realizarase en sesión extraordinaria, e por maioría simple de votos dos presentes.</p>
<p>2. A moción de censura ó presidente rexerase polo disposto na lexislación electoral xeral.</p>
<p>3. Ó presidente, dentro do ámbito competencial da mancomunidade, correspóndenlle as atribucións asignadas ó alcalde no artigo 61 da Lei 5/1997, do 22 de xullo, de Administración local de Galicia.</p>
<p>4. O vicepresidente substitúe o presidente, coas mesmas facultades, nos casos de vacante, ausencia ou enfermidade.</p>
<p>Artigo 8º.-Dos membros da xunta.</p>
<p>Correspóndelles ós membros da Xunta da Mancomunidade os dereitos e deberes seguintes:</p>
<p>a) Recibir, cunha antelación mínima de dous días, a convocatoria na que se conteña a orde do día das reunións. Os expedientes sobre os temas que figuren nela, estarán á súa disposición por igual prazo.</p>
<p>b) Participar nos debates das sesións.</p>
<p>c) Exerce-lo seu dereito ó voto e formula-lo seu voto particular, así como expresa-lo sentido deste e os motivos que o xustifican.</p>
<p>d) Formular rogos e preguntas.</p>
<p>e) Obte-la información precisa para cumpri-las súas funcións.</p>
<p>f) En xeral, e unha vez que tomen posesión do seu cargo, tódolos que establece a lexislación de réxime local.</p>
<p>Artigo 9º.-Do secretario.</p>
<p>1. O cargo de secretario, que levará anexo o de interventor, será exercido, en réxime de acumula</p>
<p>ción, por calquera dos funcionarios de habilitación nacional que exerzan o cargo nos municipios mancomunados.</p>
<p>2. A súa designación será efectuada polo Pleno da Mancomunidade, a proposta do presidente.</p>
<p>3. Mentres tanto non se produza esta designación, seguirá actuando, como tal, o da comisión xestora.</p>
<p>4. Son funcións do secretario-interventor:</p>
<p>a) A de secretaría, comprensiva da fe pública e do asesoramento legal, nos termos dos artigos 2 e 3 do R.D. 1174/1987, do 18 de setembro, regulador do réxime xurídico dos funcionarios de Administración local con habilitación nacional.</p>
<p>b) A dirección dos servicios de control e fiscalización interna da xestión económico-financeira e orzamentaria, e de contabilidade, tesourería e recadación.</p>
<p>Artigo 10º.-Da comisión de goberno.</p>
<p>1. A Comisión de Goberno estará integrada polo presidente da mancomunidade e dous membros desta, un por cada concello dos que a compoñen, nomeados ou separados libremente polo presidente, que deberá darlle conta disto ó pleno.</p>
<p>2. Corresponderalle á Comisión de Goberno:</p>
<p>a) A asistencia ó presidente no exercicio das súas funcións.</p>
<p>b) As atribucións que o presidente ou o pleno lle deleguen e as que lles atribúan as leis.</p>
<p>3. A delegación de atribucións efectuarase nos termos previstos no artigo 64.5º da Lei 5/1997, de Administración local de Galicia.</p>
<p>Capíbulo IV</p>
<p>Funcionamento e réxime xurídico</p>
<p>Artigo 11º.-Do goberno e administración.</p>
<p>1. O goberno e a administración da mancomunidade correspóndelle á xunta e ó seu presidente.</p>
<p>2. Dentro do mes seguinte ó da publicación dos Estatutos no Diario Oficial de Galicia, o alcalde do municipio no que radique a sede da mancomunidade convocará a tódolos representantes dos municipios mancomunados para realizar sesión extraordinaria para os efectos de resolver sobre os seguintes puntos:</p>
<p>a) Elección de presidente e vicepresidente.</p>
<p>b) Designación de secretario.</p>
<p>c) Constitución da Comisión de Goberno.</p>
<p>d) Periodicidade das sesións.</p>
<p>e) Delegación de competencias na Comisión de Goberno.</p>
<p>3. A sesión anterior será presidida, ata o momento da elección e toma de posesión do presidente, polo</p>
<p>alcalde convocante, asistido polo secretario da comisión xestora.</p>
<p>Artigo 12º.-Do réxime xurídico.</p>
<p>O réxime xurídico da xunta da mancomunidade axustarase, dentro das súas singularidades, ás normas contidas na Lei 5/1997, do 22 de xullo, de Administración local de Galicia.</p>
<p>Artigo 13º.-Dos dereitos e deberes dos concellos.</p>
<p>1. Son dereitos e deberes dos concellos mancomunados:</p>
<p>a) Participar na xestión da mancomunidade de acordo co disposto nestes estatutos.</p>
<p>b) Recibir información directa dos asuntos que sexan do seu interese.</p>
<p>c) Presentar propostas de actuación no ámbito das materias de competencia municipal.</p>
<p>d) Consulta-la documentación dos arquivos e rexistro da mancomunidade.</p>
<p>e) Intervir nas sesións dos órganos da mancomunidade, con voz e voto, a través dos seus representantes lexítimos, e nos supostos específicos que determinan os estatutos.</p>
<p>f) Consignar nos seus orzamentos as cantidades precisas para atender, nos sucesivos exercicios, as obrigas derivadas dos compromisos contraídos coa mancomunidade, que serán a partes iguais por parte dos dous concellos.</p>
<p>g) Achegar, para os gastos da escola-obradoiro, as cantidades que determinen a consellería da Xunta de Galicia que outorgue as subvencións.</p>
<p>2. Transcorrido o prazo para o ingreso das contribucións dos concellos mancomunados, o presidente da mancomunidade poderá dirixirse á Xunta de Galicia para a retención dos fondos do concello debedor e o seu ingreso na facenda da mancomunidade.</p>
<p>Capítulo V</p>
<p>Réxime económico</p>
<p>Artigo 14º.-Da facenda da mancomunidade.</p>
<p>1. Para a realización dos seus fins, a mancomunidade contará cunha facenda propia integrada por:</p>
<p>a) As taxas.</p>
<p>b) Os prezos públicos.</p>
<p>c) As contribucións especiais.</p>
<p>d) Os ingresos procedentes do seu patrimonio e demais de dereito privado.</p>
<p>e) As subvencións.</p>
<p>f) O producto de operacións de crédito.</p>
<p>g) O producto de multas e sancións no ámbito da súa competencia.</p>
<p>h) As contribucións dos concellos mancomunados, tal como se establecen no artigo anterior destes estatutos.</p>
<p>2. Serán de aplicación á mancomunidade, verbo dos ingresos antes enumerados, as disposicións da Lei de facendas locais.</p>
<p>Artigo 15º.-Do orzamento.</p>
<p>A xunta da mancomunidade formará e aprobará anualmente o seu orzamento, de conformidade coas disposicións da Lei de facendas locais.</p>
<p>Capítulo VI</p>
<p>Do persoal</p>
<p>Artigo 16º.-Do cadro de persoal e postos de traballo.</p>
<p>1. Para o desenvolvemento das súas funcións, a xunta da mancomunidade aprobará anualmente, a través do orzamento, o cadro de persoal, que ten que comprender tódolos postos de traballo reservados a funcionarios, persoal laboral e eventual, de acordo coas normas reguladoras do persoal ó servicio dos entes locais.</p>
<p>2. A xunta da mancomunidade determinará, de se-lo caso, o xeito de provisión e alcance da dedicación dos postos de traballo que se compartan co dalgún concello mancomunado.</p>
<p>Capítulo VII</p>
<p>Térmo de vixencia, modificación e disolución da mancomunidade</p>
<p>Artigo 17º.-Da duración.</p>
<p>A mancomunidade constitúese coa mesma duración que teña a escola-obradoiro, ou coa dos novos fins que, logo de modificación dos estatutos, se lle puidesen asignar.</p>
<p>Artigo 18º.-Da modificación dos estatutos.</p>
<p>Estes estatutos poderán ser modificados, incluso no que atine ós fins da mancomunidade, seguindo o procedemento establecido no artigo 143 da Lei 5/1997, de Administración local de Galicia.</p>
<p>Artigo 19º.-Da disolución da mancomunidade.</p>
<p>1. A mancomunidade poderá disolverse:</p>
<p>a) Por imposibilidade legal ou material de cumpri-las súas finalidades.</p>
<p>b) Por transcorre-lo seu tempo de duración.</p>
<p>2. O procedemento que se debe seguir para a disolución será o previsto no artigo 143 da Lei 5/1997, de Administración local de Galicia, cos efectos do artigo 144 da lei.</p>
<p>Artigo 20º.-Da liquidación do patrimonio.</p>
<p>Ó disolverse a mancomunidade, o seu patrimonio reverterá nos concellos mancomunados por partes iguais.</p>

