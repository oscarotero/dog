---
date: '2014-03-13'
id: O90-050314-0001
page: 10722
number: 50
agency: Axencia Galega de Desenvolvemento Rural
section: III. Outras disposicións.
title: >-
  RESOLUCIÓN do 3 de marzo de 2014 pola que se fai público o acordo de cesión en
  propiedade, mediante adxudicación directa e a título gratuíto, dun inmoble
  situado no concello de Friol (Lugo).
range: Resolución
url: >-
  https://www.xunta.gal/dog/Publicados/2014/20140313/AnuncioO90-050314-0001_gl.html
---
<p>A Axencia Galega de Desenvolvemento Rural (Agader) adoptou o 18.2.2014 o acordo de cesión, mediante adxudicación directa e a título gratuíto, dun inmoble situado no concello de Friol (Lugo), a favor do Concello de Friol (Lugo).</p>
    <p>De conformidade co artigo 86.1 do Decreto 50/1989, do 9 de marzo, polo que se aproba o Regulamento do patrimonio da Comunidade Autónoma de Galicia, procede publicar ese acordo.</p>
    <p>Por todo isto,</p>
    <h2>RESOLVO:</h2>
    <p>Publicar o Acordo do 18.2.2014, da Presidencia da Agader, polo que se cede en propiedade, mediante adxudicación directa e a título gratuíto, un inmoble situado no concello de Friol (Lugo), que se incorpora a esta resolución como documento anexo.</p>
    <p>Santiago de Compostela, 3 de marzo de 2014</p>
    <footer><p>Antonio Crespo Iglesias<br>Director xeral da Axencia Galega de Desenvolvemento Rural</p></footer>
    <h2>ANEXO</h2>
    <p>Acordo do 18 de febreiro de 2014, da Presidencia da Axencia Galega<br>de Desenvolvemento Rural (Agader), polo que se cede en propiedade,<br>mediante adxudicación directa e a título gratuíto, un inmoble situado<br>no concello de Friol (Lugo)</p>
    <p>A Axencia Galega de Desenvolvemento Rural (Agader) é titular dun inmoble que constitúe masa común nos termos establecidos no artigo 31 da Lei 10/1985, do 14 de agosto, de concentración parcelaria para Galicia, de conformidade co artigo 5.2 en relación co artigo 5.1 a) da Lei 6/2011, do 13 de outubro, de mobilidade de terras.</p>
    <p>O Concello de Friol solicitou formalmente a súa cesión, mediante adxudicación directa e a título gratuíto.</p>
    <p>O 25.3.2013, o Consello de Dirección da Agader autorizou que se iniciase o procedemento para a transmisión en propiedade do inmoble mediante adxudicación directa e a título gratuíto.</p>
    <p>O 8.10.2013, a Secretaría Xeral Técnica e do Patrimonio da Consellería de Facenda emitiu informe favorable sobre a transmisión en propiedade do inmoble, conforme o previsto no artigo 14.2 da Lei 6/2011, do 13 de outubro, de mobilidade de terras.</p>
    <p>O 6.11.2013, a Intervención Xeral da Comunidade Autónoma emitiu informe favorable sobre a transmisión en propiedade do inmoble, conforme o previsto no artigo 11 do Decreto 307/2009, do 28 de maio, polo que se establece a estrutura orgánica da Consellería de Facenda.</p>
    <p>O 7.11.2013, o Consello da Xunta de Galicia autorizou a transmisión en propiedade do inmoble, conforme o previsto no artigo 17.3 da Lei 6/2011, do 13 de outubro, de mobilidade de terras.</p>
    <p>O 14.2.2014, a Subdirección de Mobilidade de Terras da Agader emitiu informe favorable sobre a transmisión en propiedade do inmoble.</p>
    <p>O 11.7.2013, o Consello de Dirección da Agader delegou na persoa titular da presidencia de Agader as competencias para o alleamento e a cesión de bens inmobles e dereitos reais a que fan referencia os artigos 74.2 e 83.2 da Lei 5/2011, do 30 de setembro, do patrimonio da Comunidade Autónoma de Galicia, segundo fixo público a Resolución do 24 de xullo de 2013 (DOG número 148, do 5 de agosto).</p>
    <p>Tendo en conta o exposto, de acordo cos artigos 14 ao 17 da Lei 6/2011, do 13 de outubro, de mobilidade de terras, e 82 e seguintes da Lei 5/2011, do 30 de setembro, do patrimonio da Comunidade Autónoma de Galicia, e tras a proposta do director xeral da Agader,</p>
    <h2>DISPOÑO:</h2>
    <p>Primeiro. Acórdase a cesión, a título gratuíto, a favor do Concello de Friol (Lugo), da propiedade do ben inmoble, de carácter patrimonial, sito no concello de Friol, parroquia do Pacio (Santa María), lugar de Vilacarpide, e que se describe a seguir:</p>
    <p>Descrición: predio rústico; terreo dedicado a monte decruable no sitio de Llano de Cubelo, concello de Friol, que limita: ao norte, con María Ángela Rodríguez Vázquez  (150); ao sur, con camiño; ao leste, con camiño, e ao oeste, con camiño. Ten unha extensión superficial de oitenta e nove áreas con noventa centiáreas (8.990 metros cadrados).</p>
    <p>Referencia catastral: 27020C502001510000UD.</p>
    <p>Inscrición rexistral: inscrita no Rexistro da Propiedade número 2 de Lugo, a nome da Axencia Galega de Desenvolvemento Rural (Agader), tomo 1159, libro 69, folio 222, inscrición 1ª, Idufir 2701300619537.</p>
    <p>Segundo. A cesión en propiedade queda sometida ás seguintes cláusulas:</p>
    <p>1. O inmoble destinarase a un centro de interpretación local multiusos agrogandeiro e forestal.</p>
    <p>2. A persoa cesionaria, con coñecemento da situación física e legal do ben, adquíreo ao seu risco e ventura, renunciando ao saneamento por evicción, por vicios ou defectos ocultos e por gravames ocultos que lle concede o Código civil. E débelle remitir cada tres anos á persoa cedente a documentación que acredite o destino do ben.</p>
    <p>3. De conformidade cos artigos 85 e 86 da Lei 5/2011, do 30 de setembro, do patrimonio da Comunidade Autónoma de Galicia, se o ben cedido non se aplica ao fin sinalado no prazo de dous anos desde o outorgamento do documento de cesión, ou deixa de estalo con posterioridade; se se descoida ou utiliza con grave quebrantamento ou se incumpren as condicións do acordo, considerarase resolta a cesión e o ben reverterá na entidade cedente.</p>
    <p>Serán por conta da persoa cesionaria o detrimento ou a deterioración sufridos polo ben cedido, sen que sexan indemnizables os gastos en que incorra para cumprir as cargas ou condicións impostas.</p>
    <p>A resolución da cesión será declarada polo órgano competente para o seu outorgamento e na resolución que declare a extinción da cesión determinarase, se é o caso, a indemnización polas deterioracións que sufrise o ben, logo da determinación da súa contía mediante taxación pericial.</p>
    <p>Na resolución que declare a extinción da cesión, a persoa cedente poderá optar por que o ben reverta, sen dereito a indemnización na persoa cesionaria:</p>
    <p>a) Repoñendo o ben ao estado anterior a calquera uso construtivo e/ou non construtivo.</p>
    <p>b) Nas mesmas condicións de uso, construtivo e/ou non construtivo, en que se entregou, repoñendo o ben ao estado anterior.</p>
    <p>c) Nas condicións de uso, construtivo e/ou non construtivo, en que se atope no momento da extinción da cesión.</p>
    <p>4. A persoa cesionaria realizará, pola súa conta, a correspondente alta, baixa ou modificación no Catastro inmobiliario; as inscricións, as anotacións e as altas no Rexistro da Propiedade ou noutros rexistros que correspondan, aínda que estas sexan facultativas e non obrigatorias, así como a declaración de obra nova, se for o caso, inscrita no Rexistro da Propiedade.</p>
    <p>Todos os custos e impostos que deriven da cesión serán por conta da persoa cesionaria, incluso o imposto sobre o incremento de valor dos terreos de natureza urbana (plusvalía), se o houber.</p>
    <p>5. A persoa cesionaria declara coñecer a situación urbanística do inmoble que se cede, así como os deberes legais e as obrigas pendentes de cumprir en caso de levarse a cabo actuacións de transformación urbanística, renunciando polo tanto á facultade de rescindir o contrato e exixir as indemnizacións que procedan a que alude o artigo 19.3 do Real decreto lexislativo 2/2008, do 20 de xuño, polo que se aproba o texto refundido da Lei do solo.</p>
    <p>Terceiro. A cesión formalizarase en documento administrativo subscrito polo órgano unipersoal de goberno da Agader, ou funcionario en quen delegue, e deberá constar nel o acordo de cesión e a aceptación do cesionario.</p>
    <p>Cuarto. Agader, a través da Subdirección de Mobilidade de Terras, realizará todos os trámites necesarios para a efectividade de canto se dispón no presente acordo.</p>
    <p>Santiago de Compostela, 18 de febreiro de 2014. (P.D. Acordo do 11.7.2013, DOG número 148, do 5 de agosto). A presidenta da Agader, Rosa María Quintana Carballo.</p>

