---
date: '1997-12-29'
id: E64A
page: 12
number: 250
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 471/1997, do 26 de decembro, polo que se regula a prórroga dos
  orzamentos xerais da Comunidade Autónoma de 1997 para o exercicio de 1998.
range: Decreto
url: 'https://www.xunta.gal/dog/Publicados/1997/19971229/AnuncioE64A_gl.html'
---
<p>Debendo quedar automaticamente prorrogada a vixencia dos orzamentos xerais da Comunidade Autónoma de Galicia de 1997 para 1998, en virtude do disposto nos artigos 21.2º da Lei orgánica 8/1980, do 22 de setembro, de financiamento das comunidades autónomas, e 54 da Lei 11/1992, do 7 de outubro, de réxime financeiro e presupostario de Galicia, resulta necesario establece-las normas que regulen, dentro do marco legal, o alcance e aplicación da citada prórroga.</p>
<p>En consecuencia, a dita prórroga non afectará os gastos que correspondan a actuacións que deban quedar ultimadas ó finaliza-lo exercicio de 1997.</p>
<p>Por outra banda, deberán terse en conta na súa instrumentación aquelas modificacións de carácter consolidable, dimanantes de leis aprobadas polo Parlamento de Galicia e demais expedientes tramitados dentro do marco normativo.</p>
<p>Así mesmo, procede considerar na citada prórroga os reais decretos de traspaso de funcións e servicios e de ampliación de medios, aprobados durante o exercicio de 1997.</p>
<p>Procede, por outra banda, ter en conta as adaptacións técnicas que se deben efectuar como consecuencia da nova estructura da Xunta de Galicia aprobada polo Decreto 351/1997, do 10 de decembro, e o previsto na súa disposición transitoria terceira, así como co carácter de a conta, un incremento retributivo ó persoal ó servicio da Administración autonómica, no mesmo importe que o establecido na Lei de orzamentos xerais do Estado para 1998; todo iso, co obxecto de facilita-la actividade económica e financeira da Administración autonómica mentres non sexan aprobados os orzamentos xerais para 1998.</p>
<p>Por todo canto antecede, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día vinteseis de decembro de mil novecentos noventa e sete,</p>
<p>DISPOÑO:</p>
<p>Artigo 1º.-Prórroga dos orzamentos xerais da Comunidade Autónoma de 1997 para 1998.</p>
<p>A partir do 1 de xaneiro de 1998, e ata a aprobación e publicación no Diario Oficial de Galicia da Lei de orzamentos xerais da Comunidade Autónoma do dito ano, quedan prorrogados os orzamentos xerais da Comunidade Autónoma de Galicia de 1997, apro</p>
<p>bados pola Lei 11/1996, do 30 de decembro, e integrados por:</p>
<p>a) Os orzamentos da Administración xeral da Comunidade Autónoma e os dos seus organismos autónomos.</p>
<p>b) Os orzamentos de explotación e capital das sociedades públicas de carácter mercantil.</p>
<p>c) Os orzamentos dos demais entes públicos ós que se refire o artigo 12 da Lei de réxime financeiro e presupostario de Galicia.</p>
<p>Artigo 2º.-Alcance da prórroga do orzamento de gastos.</p>
<p>A prórroga do orzamento de gastos non afectará os servicios ou programas que tivesen que finalizar en 1997, e será limitada en función das dispoñibilidades financeiras e necesidades dos servicios.</p>
<p>Terase en conta, en todo caso, para estes efectos:</p>
<p>a) Os créditos iniciais e as súas modificacións consolidables.</p>
<p>b) As consignacións daqueles programas que polas súas características teñan a consideración de recorrentes, así como os que representen continuación de accións iniciadas en exercicios anteriores.</p>
<p>c) Os reais decretos de traspaso de funcións e servicios, e de ampliación de medios, aprobados durante o exercicio de 1997.</p>
<p>d) A provisión necesaria para lle satisfacer ó persoal ó servicio da Comunidade Autónoma un incremento retributivo, co carácter de a conta, do 2,1%.</p>
<p>Artigo 3º.-Adaptacións técnicas.</p>
<p>Nos estados de gastos confeccionados de acordo cos criterios sinalados no artigo anterior, realizaranse as adaptacións técnicas que sexan precisas como consecuencia da aprobación do Decreto 351/1997, do 10 de decembro, polo que se establece a estructura orgánica dos departamentos da Xunta de Galicia, en aplicación da súa disposición transitoria terceira.</p>
<p>Artigo 4º.-Prórroga dos estados de ingresos.</p>
<p>Os correspondentes estados de ingresos elaboraranse en función da previsión da liquidación dos orzamentos de ingresos de 1997 e demais datos válidos que os sustenten.</p>
<p>Artigo 5º.-Débeda de tesourería.</p>
<p>De conformidade co disposto no artigo 31 da Lei 11/1992, do 7 de outubro, de réxime financeiro e presupostario de Galicia, será de aplicación o previsto no artigo 28 da Lei 11/1996, do 30 de decembro, de orzamentos xerais da Comunidade Autónoma de Galicia para 1997.</p>
<p>Disposicións derradeiras</p>
<p>Primeira.-Autorízase o conselleiro de Economía e Facenda a adopta-las medidas e dicta-las disposi</p>
<p>cións necesarias para a debida aplicación, eficacia e desenvolvemento do presente decreto.</p>
<p>Segunda.-Este decreto entrará en vigor o día da súa publicación no Diario Oficial de Galicia.</p>
<p>Santiago de Compostela, vinteseis de decembro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>10164</p>

