---
date: '1999-11-25'
id: 125CE
page: 13
number: 228
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Resolución do 16 de novembro de 1999, da Delegación Provincial de Pontevedra,
  pola que se dicta a normativa para a pesca da lamprea no río Ulla e se fixa o
  período e condicións para presentar solicitudes para a súa adxudicación no
  vindeiro ano 2000.
range: Resolución
url: 'https://www.xunta.gal/dog/Publicados/1999/19991125/Anuncio125CE_gl.html'
---
<p>De conformidade coa disposición adicional da Orde do 22 de febreiro de 1999, pola que se fixan os períodos hábiles de pesca e normas relacionadas con ela nas augas continentais da Comunidade Autónoma de Galicia durante a temporada de 1999, na que se faculta o delegado provincial da Consellería de Medio Ambiente en Pontevedra para dictar cantas normas sexan necesarias para a regulación da pesca da lamprea no río Ulla e, co obxecto de que se realice un aproveitamento ordenado desta pesqueira, establécese un réxime especial de pesca da antedita especie para o vindeiro ano 2000 nos tramos e coas limitacións que a continuación se indican, ás que se deberán ate-las persoas autorizadas como titulares así como as autorizadas para pescar nelas:</p>
<p>Nas pesqueiras de Areas e Vellas deberán deixar libre o canal central do río, non podendo faenar na denominada «vea».</p>
<p>O período de pesca será: desde o lugar de Areas (Herbón) ata o lugar denominado Vellas ambos inclusive, do día 10 de xaneiro ó 31 de marzo; e no tramo comprendido desde o Canal de Herbón ata o lugar de Sinde do 14 de febreiro ata o 28 de abril.</p>
<p>A pesca só poderá practicarse desde as pesqueiras tradicionais, detalladas no anexo, debendo empregar redes que non causen dano a outras especies piscícolas.</p>
<p>As redes só poderán estar colocadas desde as 20 ata as 8 horas.</p>
<p>Prohíbese a realización dos labores de pesca, debendo levantarse as redes das pesqueiras, desde as 8 horas dos sábados ata as 20 dos luns.</p>
<p>Toda persoa que faene nas pesqueiras deberá estar en posesión da correspondente licencia de pesca e do permiso de 4ª categoría para cada día e pesqueira, documentos que deberán levar consigo xunto co DNI durante a práctica desta actividade.</p>
<p>Serán devoltos ás augas ou entregadas ós axentes que o soliciten, todos aqueles exemplares piscícolas que no sexan as lampreas capturadas nas pesqueiras.</p>
<p>En todo momento, deberán colaborar cos axentes de MAN da Consellería de Medio Ambiente, seguindo as súas instruccións.</p>
<p>O mesmo día que remate o réxime especial, se procederá a retira-las artes de pesca.</p>
<p>As infraccións contra esta regulación serán sancionadas de conformidade co establecido na Lei 7/1992, do 24 de xullo, de pesca fluvial. Polo uso indebido da pesqueira responderá o seu titular; se nun mesmo posto hai varios titulares responderán conxunta e solidariamente.</p>
<p>Os permisos para toda a temporada estarán á venda unicamente do 21 de decembro do 1999 ata o 7 de xaneiro de 2000 para as pesqueiras de Areas ata Vellas ambas inclusive e do 26 de xaneiro ata o 9 de febreiro de 2000 no tramo comprendido desde o Canal de Herbón o lugar de Sinde, e non se despacharán máis permisos transcorrido o dito prazo.</p>
<p>No caso de que a pesqueira a traballe unha persoa distinta do seu titular, aquel, para a obtención dos citados permisos, deberá acreditar no Servicio de Medio Ambiente Natural estar autorizado polo do titular dela.</p>
<p>Prazo para presenta-las solicitudes:</p>
<p>Co obxecto de axudica-las pesqueiras para a pesca da lamprea, acordo abri-lo prazo para que os titulares das pesqueiras do río Ulla presenten a súa solicitude:</p>
<p>-O dito prazo estará aberto desde a publicación da presente resolución ata as 14 horas do día 17 de decembro de 1999.</p>
<p>-Coa solicitude deberán presentar copia do DNI e a documentación que acredite a titularidade da pesqueira no Servicio Provincial de MAN, r/Benito Corbal, 47-5ª planta-Pontevedra.</p>
<p>-A pesqueiras solicitadas serán as que se relacionan no anexo.</p>
<p>Pontevedra, 16 de novembro de 1999.</p>
<p>José Luis Díez Yáñez</p>
<p>Delegado provincial de Pontevedra</p>

