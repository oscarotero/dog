---
date: '2003-05-22'
id: 118AA
page: 6
number: 98
agency: CONSELLERÍA DE SANIDADE
section: III. OUTRAS DISPOSICIÓNS
title: >-
  Decreto 264/2003, do 2 de maio, polo que se modifica o Decreto 14/2000, do 7
  de xaneiro, de autorización de laboratorios para a realización de determinados
  ensaios de control de productos alimenticios relacionados co consumo humano.
range: Decreto
url: 'https://www.xunta.gal/dog/Publicados/2003/20030522/Anuncio118AA_gl.html'
---
<p>O Decreto 14/2000, do 7 de xaneiro, de autorización de laboratorios para a realización de determinados ensaios de control de productos alimenticios relacionados co consumo humano, ten entre outras finalidades, determina-la conformidade dos productos alimenticios para previ-los riscos para a saúde.</p>
<p>Segundo o establecido no artigo 10.2º do Decreto 44/2002, do 8 de febreiro, polo que se establece a estructura orgánica da Consellería de Sanidade, correspóndenlle á Dirección Xeral de Saúde Pública, entre outras funcións, as actividades dirixidas a identifica-los factores determinantes da saúde dos cidadáns galegos, as actividades dirixidas a diminuí-lo impacto dos factores de risco, e as actividades de control e coordinación na rede de saúde pública. Así mesmo, é da súa competencia a aplicación e execución das directrices en materia de coordinación interna da organización de saúde pública e a relación con outras administracións ou entidades con competencia en saúde pública.</p>
<p>O Rexistro Galego de Laboratorios Autorizados para a realización de ensaios sobre productos alimenticios relacionados co consumo humano, contémplase no artigo 6 do devandito Decreto 14/2000. Consta de dúas seccións, é de carácter público e queda adscrito á Secretaría Xeral da Consellería de Sanidade. Nel deberán inscribirse tódalas autorizacións que se concedan ós laboratorios para a realización deste tipo de ensaios.</p>
<p>Por todo isto, parece máis procedente e axeitado que o Rexistro Galego de Laboratorios Autorizados para a realización de ensaios sobre productos alimenticios relacionados co consumo humano, ata hoxe adscrito á Secretaría Xeral da Consellería de Sanidade, pase a depender da Dirección Xeral de Saúde Pública, por ser este o órgano encargado da protección e promoción colectiva da saúde da poboación galega.</p>
<p>Na súa virtude, por iniciativa dos conselleiros de Innovación, Industria e Comercio; Política Agroalimentaria e Desenvolvemento Rural; Sanidade e Pesca e Asuntos Marítimos, e por proposta do conselleiro da Presidencia, Relacións Institucionais e Administración Pública e logo de deliberación do Consello da Xunta de Galicia na súa reunión do día dous de maio de dous mil tres,</p>
<p>DISPOÑO:</p>
<p>Artigo único.-Modifícanse os artigos 6.2º, 13.2º e 14.1º do Decreto 14/2000, do 7 de xaneiro, de</p>
<p>autorización de laboratorios para a realización de determinados ensaios de control de productos alimenticios relacionados co consumo humano, quedando redactados como segue:</p>
<p>1. Artigo 6.2º, último parágrafo:</p>
<p>«O devandito rexistro queda adscrito á Dirección Xeral de Saúde Pública da Consellería de Sanidade, correspondendo a súa xestión ó Servicio de Inspección e Laboratorios de Saúde Pública».</p>
<p>2. Artigo 13.2º:</p>
<p>«A secretaría da comisión comunicará ó Servicio de Inspección e Laboratorios de Saúde Pública as cancelacións que se produzan por petición dos interesados ou como consecuencia da falta de solicitude de renovación dentro do prazo solicitado».</p>
<p>3. Artigo 14.1º:</p>
<p>«O asento da inscrición no rexistro será practicado de oficio polo Servicio de Inspección e Laboratorios de Saúde Pública, unha vez que a comisión dicte resolución de autorización ó laboratorio para a realización de ensaios de control de productos alimenticios relacionados co consumo humano».</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dous de maio de dous mil tres.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

