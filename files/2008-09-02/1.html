---
date: '2008-09-02'
page: 16
number: 169
agency: VICEPRESIDENCIA DA IGUALDADE E DO BENESTAR
section: I. DISPOSICIÓNS XERAIS
title: >-
  Decreto 184/2008, do 24 de xullo, polo que se crea o Observatorio Galego da
  Infancia.
range: Decreto
---
<p>Exposición de motivos:</p>
<p>O artigo 39 da Constitución española establece como un dos principios reitores da política social e económica a obriga de todos os poderes públicos de asegurar a protección social, económica e xurídica da familia e indica que as nenas e os nenos gozarán da protección prevista nos acordos internacionais que velen polos seus dereitos.</p>
<p>O Estatuto de autonomía de Galicia atribúelle á Comunidade Autónoma galega a competencia exclusiva en materia de asistencia social no artigo 27.23º.</p>
<p>Con base nesa atribución competencial aprobouse a Lei 3/1997, do 9 de xuño, galega da familia, a infancia e da adolescencia, que constitúe o marco normativo xeral de actuacións públicas en materia de protección e asistencia á familia, á infancia e á adolescencia.</p>
<p>O artigo 4 desta lei prevé a elaboración de plans integrais de apoio específico para facer posible a adecuada protección e asistencia á familia, á infancia e á adolescencia no territorio da Comunidade Autónoma de Galicia.</p>
<p>A Vicepresidencia da Igualdade e do Benestar está a executar o Plan estratéxico galego da infancia e da adolescencia 2007-2010. Un obxectivo prioritario do plan é a creación dun órgano colexiado, de carácter permanente, de participación, investigación, asesoramento, análise, estudo e proposta en políticas de atención á infancia.</p>
<p>Os capítulos VI e VII, artigos 121 a 131, do Decreto 42/2000, do 7 de xaneiro, polo que se refunde a normativa reguladora vixente en materia de familia, infancia e adolescencia, que regulan a Comisión Galega Interinstitucional do Menor e as comisións interinstitucionais sobre o menor, quedan derrogados e as súas funcións serán competencia, entre outras, do novo órgano colexiado.</p>
<p>Por todo o exposto, por proposta do vicepresidente da Igualdade e do Benestar, e logo da deliberación do Consello da Xunta de Galicia, na súa reunión do día vinte e catro de xullo de dous mil oito,</p>
<p>DISPOÑO:</p>
<p>Artigo 1º.-Natureza e adscrición.</p>
<p>Créase o Observatorio Galego da Infancia como órgano colexiado de participación, investigación, asesoramento, análise, estudo e proposta en políticas de atención á infancia e á adolescencia, adscrito ao departamento da Administración autonómica con competencias en materia de infancia.</p>
<p>Artigo 2º.-Obxectivos.</p>
<p>O Observatorio Galego da Infancia ten como obxectivo contribuír ao fomento e ao respecto dos dereitos recoñecidos aos nenos e nenas polo ordenamento xurídico interno e polas normas internacionais, e velar para que o exercicio dos ditos dereitos estea garantido.</p>
<p>Artigo 3º.-Funcións.</p>
<p>As funcións do Observatorio Galego da Infancia, que se exercerán sempre desde a integración da perspectiva de xénero do principio de igualdade, son as seguintes:</p>
<p>1. Propoñer actuacións destinadas a promover dereitos da infancia recoñecidos na Convención sobre os Dereitos do Neno e no resto do ordenamento xurídico.</p>
<p>2. Realizar o seguimento e avaliación das políticas sociais que afectan a infancia en Galicia.</p>
<p>3. Promover as actuacións necesarias para sensibilizar a todos os cidadáns no coñecemento e respecto dos dereitos da infancia en Galicia e no mundo.</p>
<p>4. Caracterizar os problemas da infancia en Galicia e procurar as posibles solucións.</p>
<p>5. Participar no deseño, execución e avaliación dos plans e proxectos de infancia.</p>
<p>6. Recoller, analizar e divulgar a información sobre infancia e adolescencia xerada en Galicia e noutras comunidades e países.</p>
<p>7. Asesorar organismos e institucións públicas e privadas en materia de dereitos de infancia.</p>
<p>8. Servir de canle para a actuación coordinada e harmónica coa infancia entre os distintos departamentos da Administración e os profesionais que actúen no ámbito da infancia e a adolescencia.</p>
<p>9. Realizar estudos e informes técnicos de diagnose da situación da infancia en Galicia e no mundo.</p>
<p>10. Participar e manter relacións con outros observatorios españois e internacionais.</p>
<p>Artigo 4º.-Composición.</p>
<p>1. O Observatorio Galego da Infancia estará integrado polos seguintes membros:</p>
<p>1.1. Presidente/a: o/a titular do departamento de servizos sociais.</p>
<p>1.2. Vicepresidente/a: o/a titular do órgano competente en materia de benestar.</p>
<p>1.3. Vogais:</p>
<p>1.3.1. Persoas representantes da Xunta de Galicia, con rango de director/a xeral ou equivalente, nomeados pola persoa titular de cada departamento:</p>
<p>a) Unha persoa representante do departamento competente en materia de xuventude.</p>
<p>b) Unha persoa representante do organismo competente en materia de igualdade.</p>
<p>c) Unha persoa representante do departamento competente en materia de interior.</p>
<p>d) Unha persoa representante do departamento competente en materia de xustiza.</p>
<p>e) Unha persoa representante do departamento competente en materia de educación.</p>
<p>f) Unha persoa representante do departamento competente en materia de inmigración.</p>
<p>g) Unha persoa representante do departamento competente en materia de sanidade.</p>
<p>h) Unha persoa representante do organismo competente en materia de estatística.</p>
<p>1.3.2. Unha persoa representante da Delegación do Goberno en Galicia, nomeada polo/a delegado/a do Goberno en Galicia.</p>
<p>1.3.3. Dúas persoas representantes da Federación Galega de Municipios e Provincias, designadas polo seu presidente/a.</p>
<p>1.3.4. Persoas representantes de colexios e asociacións profesionais:</p>
<p>a) O/A presidente/a do Colexio Oficial de Diplomados en Traballo Social e Asistentes Sociais de Galicia, ou persoa en quen delegue.</p>
<p>b) O/A presidente/a do Colexio Oficial de Psicoloxía de Galicia, ou persoa en quen delegue.</p>
<p>c) O/A presidente/a do Colexio Oficial de Educadoras e Educadores Sociais de Galicia, ou persoa en quen delegue.</p>
<p>d) O/A presidente/a da Asociación Profesional de Pedagogos de Galicia, ou persoa en quen delegue.</p>
<p>e) O/A decano/a do Colexio de Xornalistas de Galicia, ou persoa en quen delegue.</p>
<p>1.3.5. Unha persoa representante das seguintes organizacións non gobernamentais de infancia, nomeada pola persoa titular de cada organización:</p>
<p>a) UNICEF.</p>
<p>b) Meniños, Fundación para a Infancia.</p>
<p>c) Colectivo Galego do Menor.</p>
<p>d) Asociación Galega de Centros de Menores (Agaceme).</p>
<p>e) Aldeas Infantiles SOS.</p>
<p>f) Cruz Vermella de Galicia.</p>
<p>g) Cáritas.</p>
<p>1.3.6. Persoas representantes das universidades, nomeadas polo/a decano/a ou presidente/a de cada unha das seguintes institucións:</p>
<p>a) Unha persoa representante da Facultade de Ciencias da Educación de Santiago de Compostela.</p>
<p>b) Unha persoa representante da Facultade de Psicoloxía da Universidade de Santiago de Compostela.</p>
<p>c) Unha persoa representante da Facultade de Ciencias da Educación da Coruña.</p>
<p>d) Unha persoa representante da Facultade de Ciencias da Educación de Ourense.</p>
<p>e) Unha persoa representante da Facultade de Ciencias da Educación e do Deporte de Pontevedra.</p>
<p>f) Unha persoa representante do Instituto de Ciencias da Educación de Santiago de Compostela.</p>
<p>g) Unha persoa representante da Cátedra da Infancia da Universidade de Vigo.</p>
<p>1.3.7. Persoas representantes das asociacións de nais e pais do alumnado, designados polos seus presidentes/as:</p>
<p>a) Unha persoa representante da Confapa, Confederación Galega de Apas de Centros Públicos.</p>
<p>b) Unha persoa representante da Congapa, Confederación Galega de Apas.</p>
<p>1.3.8. Unha persoa representante da Fiscalía do Tribunal Superior de Xustiza de Galicia, designada polo Fiscal Superior do Tribunal.</p>
<p>1.3.9. O/A presidente/a da Sociedad de Pediatría de Galicia, ou persoa en quen delegue.</p>
<p>1.3.10. O/A presidente/a da Confederación Galega de Asociacións Veciñais Rosalía de Castro, ou persoa en quen delegue.</p>
<p>2. Por cada membro titular deberase designar unha persoa suplente para o caso de que aquela non puidese asistir.</p>
<p>3. Procurarase na designación de vogais que este órgano teña unha composición de xénero equilibrada segundo o previsto na Lei 7/2004, do 16 de xullo, galega para a igualdade de mulleres e homes, e na Lei orgánica 3/2007, do 22 de marzo, para a igualdade efectiva de mulleres e homes.</p>
<p>4. Poderán incorporarse ao Observatorio Galego da Infancia outros organismos e entidades, segundo o que dispoña a normativa de funcionamento interno.</p>
<p>5. A participación no observatorio terá carácter honorífico e gratuíto e non dará dereito á percepción de ningún tipo de indemnización en concepto de axudas de custo ou gastos de desprazamento.</p>
<p>6. A revogación da condición de membro do observatorio terá lugar polo mesmo procedemento polo que foi designado ou proposto.</p>
<p>7. Actuará como secretario/a do observatorio un funcionario/a do departamento da Administración autonómica competente en materia de infancia con rango de subdirector/a xeral, que actuará con voz pero sen voto.</p>
<p>Artigo 5º.-Funcionamento.</p>
<p>1. O Observatorio Galego da Infancia funcionará en Pleno, en Comisión Permanente e en grupos de traballo.</p>
<p>2. O Pleno é o órgano superior integrado por todas as persoas que forman parte do observatorio, de acordo coa composición establecida no artigo anterior.</p>
<p>3. O Pleno reunirase con carácter ordinario unha vez ao ano, e con carácter extraordinario cantas veces sexa convocado pola súa presidencia, pola súa iniciativa ou por proposta dun terzo dos seus membros.</p>
<p>4. A Comisión Permanente é o órgano encargado de executar os acordos do pleno, reunirase dúas veces ao ano e estará integrada polos seguintes membros:</p>
<p>-O/a presidente/a do observatorio, que actuará como presidenta da Comisión Permanente.</p>
<p>-O/a vicepresidente/a do observatorio.</p>
<p>-Unha persoa representante da Federación Galega de Municipios e Provincias.</p>
<p>-Dúas persoas representantes das outras consellerías e/ou órganos da Administración pública representadas no Pleno.</p>
<p>-Dúas persoas representantes das organizacións non gobernamentais.</p>
<p>-Unha persoa representante do ámbito universitario.</p>
<p>-Unha persoa representante da rede asociativa comunitaria (ANPAS, AA.VV.).</p>
<p>-Unha persoa representante dos colexios e asociacións profesionais e da Sociedad de Pediatría de Galicia.</p>
<p>-O/a secretario/a do observatorio.</p>
<p>5. O funcionamento do Pleno e da Comisión Permanente será establecido nun regulamento de réxime interno do observatorio, que será aprobado pola maioría absoluta dos membros do Pleno.</p>
<p>6. O Pleno e a Comisión Permanente poderán acordar a constitución, con carácter permanente ou temporal, de grupos de traballo para analizar aspectos concretos relacionados coa infancia.</p>
<p>O acordo de constitución de cada grupo de traballo deberá especificar a súa composición, as funcións que se lle encomenden e, se é o caso, o prazo para a súa constitución.</p>
<p>7. A presidencia do observatorio poderá invitar ás sesións do Pleno, da Comisión Permanente ou dos grupos de traballo os/as expertos/as que, en cada caso, se considere conveniente.</p>
<p>Artigo 6º.-Funcións do presidente.</p>
<p>1. Correspóndelle ao/á presidente/a:</p>
<p>a) Desempeñar a representación do observatorio.</p>
<p>b) Acordar a convocatoria das sesións ordinarias e extraordinarias do Pleno e fixar a súa orde do día.</p>
<p>c) Presidir as sesións, moderar o desenvolvemento dos debates e dirixir as deliberacións e votacións.</p>
<p>d) Dirimir co seu voto os empates, para os efectos de adoptar acordos.</p>
<p>e) Visar as actas e certificacións expedidas polo secretario.</p>
<p>f) Desempeñar calquera outra función que lle atribúa o observatorio ou sexa inherente á súa condición de presidente deste.</p>
<p>2. En caso de vacante, ausencia ou enfermidade, o/a presidente/a será substituído/a polo/a vicepresidente/a.</p>
<p>Artigo 7º.-Funcións do secretario.</p>
<p>Correspóndelle ao secretario:</p>
<p>1. Asistir ás reunións do Pleno e da Comisión Permanente, con voz pero sen voto.</p>
<p>2. Efectuar a convocatoria das sesións do observatorio por orde do/a presidente/a, así como as citacións aos membros deste.</p>
<p>3. Preparar as reunións do observatorio.</p>
<p>4. Levantar acta das sesións.</p>
<p>5. Expedir, co visto e prace do/a presidente/a certificacións das consultas, ditames e acordos aprobados.</p>
<p>6. Recibir os actos de comunicación dos membros co órgano e, polo tanto, as notificacións, peticións de datos, rectificacións ou calquera outra clase de escritos dos cales deba ter coñecemento.</p>
<p>7. Cantas funcións sexan inherentes á súa condición de secretario.</p>
<p>Artigo 8º.-Réxime económico.</p>
<p>O financiamento do Observatorio Galego da Infancia realizarase a través das consignacións correspondentes ao departamento da Administración autonómica competente en materia de infancia nos orzamentos xerais da Xunta de Galicia. A constitución e posta en funcionamento do observatorio non xerará aumento dos créditos orzamentarios asignados ao mencionado departamento.</p>
<p>Artigo 9º.-Réxime xurídico.</p>
<p>O Observatorio Galego da Infancia poderá establecer as súas propias normas de funcionamento sen prexuízo do establecido neste decreto e no capítulo II do título II da Lei 30/1992, do 26 de novembro, de réxime xurídico das administración públicas e do procedemento administrativo común.</p>
<p>Disposición adicional</p>
<p>Única.-O Observatorio Galego da Infancia constituirase dentro dos tres meses seguintes á entrada en vigor deste decreto.</p>
<p>Disposición transitoria</p>
<p>Única.-Mentres non se procede á constitución do Observatorio Galego da Infancia, nos termos da disposición adicional única deste decreto, continuarán en vigor os capítulos VI e VII do Decreto 42/2000, do 7 de xaneiro, polo que se refunde a normativa reguladora vixente en materia de familia, infancia e adolescencia.</p>
<p>Disposición derrogatoria</p>
<p>Única.-Quedan derrogados os capítulos VI e VII do Decreto 42/2000, do 7 de xaneiro, polo que se refunde a normativa reguladora vixente en materia de familia, infancia e adolescencia, e todas as normas de igual ou inferior rango que se opoñan ao establecido neste decreto.</p>
<p>Disposicións derradeiras</p>
<p>Primeira.-Facúltase o titular do departamento competente da Administración autonómica en materia de igualdade e benestar para que dite as disposicións necesarias para o desenvolvemento e execución deste decreto.</p>
<p>Segunda.-Este decreto entrará en vigor aos vinte días da súa publicación no Diario Oficial de Galicia.</p>
<p>Santiago de Compostela, vinte e catro de xullo de dous mil oito.</p>
<p>Emilio Pérez Touriño</p>
<p>Presidente</p>
<p>Anxo Manuel Quintana González</p>
<p>Vicepresidente da Igualdade e do Benestar</p>

