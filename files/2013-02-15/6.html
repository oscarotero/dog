---
date: '2013-02-15'
id: CA04-080213-0002
page: 4465
number: 33
agency: Consellería de Economía e Industria
section: III. Outras disposicións.
title: >-
  ORDE do 7 de febreiro de 2013 pola que se convoca concurso público dos terreos
  francos resultantes da declaración de caducidade de dereitos mineiros
  correspondentes á provincia de Pontevedra.
range: Orde
url: >-
  https://www.xunta.gal/dog/Publicados/2013/20130215/AnuncioCA04-080213-0002_gl.html
---
<p>A Lei 3/2008, do 23 de maio, de ordenación da minaría de Galicia (en diante Lominga), constitúe a lexislación propia da Comunidade Autónoma en materia de minas e desenvolve o réxime xurídico das actividades mineiras en Galicia en condicións de sustentabilidade e seguranza, promovendo un aproveitamento racional dos recursos compatible coa protección do ambiente. No seu título IV regula o procedemento de outorgamento e contido dos dereitos mineiros e establece no artigo 35 que os terreos francos resultantes do levantamento dunha zona de reserva ou a declaración de caducidade dun permiso de exploración, un permiso de investigación ou unha concesión mineira poderán ser declarados rexistrables unha vez celebrado o necesario concurso público previsto na lexislación específica mineira.</p>
    <p>A devandita lexislación específica mineira está constituída pola Lei 22/1973, do 21 de xullo, de minas, e as súas modificacións posteriores, desenvolvida polo Regulamento xeral para o réxime da minaría aprobado polo Real decreto 2857/1978, do 25 de agosto. O artigo 39 da Lei de minas sinala que o levantamento da reserva ou a caducidade do permiso de exploración, do permiso de investigación ou da concesión de explotación non outorgará ao terreo o carácter rexistrable ata que teña lugar un concurso público polo que se resolverá, conforme os artigos 53 e 64, o outorgamento de permisos de investigación e concesións directas de explotación sobre os devanditos terreos.</p>
    <p>Desde o último concurso realizado na provincia de Pontevedra transcorreron máis de dez anos, o que produciu que a día de hoxe exista grande extensión de terreo franco non rexistrable nesta provincia. Por isto, faise necesario convocar un concurso público dos dereitos mineiros caducados desta provincia en prol de fomentar e dinamizar a minaría no noso territorio.</p>
    <p>Polo exposto, en uso das facultades que me confiren o artigo 16 da Lominga e a Lei 1/1983, do 22 de febreiro, de normas reguladoras da Xunta e da súa Presidencia</p>
    <h2>Dispoño:</h2>
    <p>Primeiro. <em>Obxecto</em></p>
    <p>En aplicación dos artigos 35 da Lei 3/2008, do 23 de maio, de ordenación da minaría de Galicia, 39.2, 53 e 64 da Lei 22/1973, do 21 do xullo, de minas, e 72 e 85 do Regulamento xeral para o réxime da minaría do 25 de agosto de 1978, mediante a presente orde decláranse como francos e acórdase convocar concurso público dos terreos resultantes da caducidade dos dereitos mineiros que se recollen no anexo I da presente orde, cuxas cuadrículas mineiras están comprendidas na provincia de Pontevedra, incluídas aquelas superficies que, pertencendo a máis dunha provincia, teñan maior superficie na de Pontevedra, con expresión do tipo de dereito, número, nome, recurso, superficie e termos municipais afectados.</p>
    <p>Segundo. <em>Designación do terreo, lugar e superficie do depósito ou recurso mineiro obxecto do concurso</em></p>
    <p>A superficie solicitada no concurso poderá ser a totalidade da designada no dereito caducado ou unha parte del.</p>
    <p>A designación do terreo que se pretende será por cuadrículas mineiras referidas ao meridiano de Greenwich.</p>
    <p>Cada solicitude formularase sobre a superficie do mesmo dereito obxecto do concurso, coa excepción dos dereitos definidos en pertenzas mineiras e das solicitudes de reclasificación de recursos tanto da sección A) como da sección C), nos cales se poderán formular solicitudes sobre varios dereitos obxecto do concurso e sobre terreos francos e rexistrables que os rodeen, se é necesario para formar cuadrículas mineiras.</p>
    <p>O depósito ou recurso mineiro que se pretenda será da mesma sección que a que correspondía ao dereito caducado. No caso de recursos da sección D), a solicitude será para o mesmo recurso do dereito caducado.</p>
    <p>Terceiro. <em>Viabilidade e solvencia técnica</em></p>
    <p>Os requisitos de viabilidade e solvencia técnica serán os sinalados no artigo 17 da Lominga e acreditaranse polos medios alí previstos.</p>
    <p>Cuarto. <em>Metodoloxía e técnica mineira</em></p>
    <p>O proceso metodolóxico a seguir na investigación do depósito ou recurso mineiro estará fundamentado nunha estratexia de programación de actuacións con obxectivos progresivos en tres fases.</p>
    <p>A primeira fase comprenderá os traballos de investigación e os estudos de campo necesarios para obter datos suficientes e adecuados para interpretar a estrutura xeolóxica da superficie solicitada e para caracterizar o recurso en cuestión desde o punto de vista fisicoquímico, xeoestrutural e xeomecánico.</p>
    <p>A segunda fase incluirá métodos de investigación e ensaios de caracterización propios á utilidade de cada material, orientados a delimitar as zonas concretas de maior interese e probable explotación futura. A investigación comprenderá unha campaña de sondaxes con recuperación de testemuña, cunha profundidade adecuada para dar constancia da existencia dos materiais buscados e da súa potencia. A campaña deberá de ter, como mínimo, unha sondaxe por cada zona concreta de interese.</p>
    <p>A terceira fase comprenderá métodos de investigación apropiados para delimitar e cuantificar o depósito, cun mínimo dunha malla de sondaxes.</p>
    <p>Nas concesións directas, no proxecto de explotación deberanse indicar os datos e probas que permitan definir a explotación dos recursos como consecuencia de melloras tecnolóxicas ou de novas perspectivas de mercado, así como todos os parámetros necesarios (intensidade do traballo previsto, volume de materia extraíble, custos de extracción, volume aproveitable, valor do material no mercado, rendibilidade etc.) que xustifiquen a viabilidade do aproveitamento nas cuadrículas solicitadas.</p>
    <p>Quinto. <em>Investimento mínimo necesario</em></p>
    <p>O investimento mínimo necesario por cuadrícula exixible para o outorgamento dun dereito mineiro no concurso será de doce mil euros (12.000 euros) de unha a dez cuadrículas e de seis mil (6.000 euros) das dez cuadrículas en diante.</p>
    <p>Sexto. <em>Prazo de execución dos traballos</em></p>
    <p>O prazo de execución dos traballos será como máximo dun ano para cada fase de investigación. Para as explotacións será o que se acredite no proxecto en función das reservas demostradas e do ritmo de produción previsto que faga viable o aproveitamento.</p>
    <p>Sétimo. <em>Solicitudes e documentación necesaria</em></p>
    <p>O escrito de solicitude dirixirase ao conselleiro de Economía e Industria e será conforme o modelo normalizado que se achega no anexo II desta orde. As solicitudes deberanse axustar aos requisitos establecidos no artigo 35 da Lei 3/2008, do 23 de maio, de ordenación da minaría de Galicia, nos artigos 53 e 64 da Lei 22/1973, do 21 de xullo, de minas, e nos artigos 72 e 85.1 do Regulamento xeral para o réxime da minaría do 25 de agosto de 1978.</p>
    <p>As solicitudes presentaranse no Rexistro Xeral da Xunta de Galicia, Edificio Administrativo San Caetano, 15781 Santiago de Compostela, ou por calquera dos medios previstos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común. Cando as proposicións non se presenten directamente no Rexistro Xeral da Xunta, deberase comunicar a solicitude mediante fax (número 981 54 55 15), á Consellería de Economía e Industria, dentro do prazo fixado no anuncio publicado da convocatoria. O prazo de presentación será dun mes contado a partir do día seguinte ao da última publicación desta orde, sexa no <em>Diario Oficial de Galicia</em> ou no <em>Boletín Oficial del Estado</em>.</p>
    <p>No primeiro sobre incluirase a documentación acreditativa da capacidade xurídica e de obrar do solicitante e da representación, e o comprobante da fianza provisoria, que consistirá no 10 % da taxa correspondente ás solicitudes de dereitos mineiros establecida na Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, segundo modificacións introducidas pola Lei de orzamentos xerais da Comunidade Autónoma para 2012, que se indica no anexo III desta orde.</p>
    <p>Para acreditar a capacidade xurídica e de obrar presentarase a seguinte documentación:</p>
    <p>– No caso de persoas xurídicas, copia compulsada da escritura ou documento de constitución, de modificación, dos estatutos ou do acto fundacional, nos cales consten as normas polas cales se regula a súa actividade, debidamente inscritos, se é o caso, no rexistro público correspondente segundo o tipo de persoa xurídica de que se trate.</p>
    <p>– No caso de persoas físicas, e só no caso de non autorizar a súa consulta, copia compulsada do documento nacional de identidade (DNI) ou documento que regulamentariamente o substitúa, e xuntarase copia compulsada do número de identificación fiscal (NIF) no caso de que non figure no DNI.</p>
    <p>Para acreditar a representación presentaranse os seguintes documentos:</p>
    <p>– Os que comparezan e asinen a solicitude no nome doutro deberán presentar copia compulsada no DNI do apoderado, ou documento que regulamentariamente o substitúa, só no caso de non autorizar a súa consulta.</p>
    <p>– Se o solicitante for unha persoa física, achegarase copia auténtica ou compulsada da escritura do poder notarial.</p>
    <p>– Se o solicitante for unha persoa xurídica, achegarase copia compulsada da escritura de constitución da persoa xurídica e modificación, se é o caso, inscrita no rexistro público correspondente con aqueles particulares dos estatutos ou acordos sociais dos cales se deduza a dita representación. Se esta non resultar unicamente deles, presentarase, ademais, escritura de poder notarial para xustificala, inscrita no rexistro público correspondente.</p>
    <p>A achega do documento de identidade será exixible salvo que o solicitante preste o consentimento para que o órgano xestor acceda ao sistema de verificación de datos de identidade do Ministerio de Administracións Públicas, de conformidade co Decreto 255/2008, do 23 de outubro, polo que se simplifica a documentación para a tramitación dos procedementos administrativos e se fomenta a utilización de medios electrónicos.</p>
    <p>O segundo sobre conterá a designación do terreo que se pretende e os documentos requiridos para as solicitudes de dereitos mineiros segundo o artigo 17 da Lominga, nos cales se acreditarán os requisitos da convocatoria sinalados nos artigos segundo, terceiro, cuarto, quinto e sexto, e unha declaración responsable dos documentos presentados.</p>
    <p>Os datos relativos á situación xeográfica da superficie sometida a concurso estarán á disposición dos interesados na Sección de Minas da Xefatura Territorial de Pontevedra, rúa Fernández Ladreda nº 43, 5º, en horas de oficina.</p>
    <p>Oitavo. <em>Apertura pública e admisión de solicitudes</em></p>
    <p>A apertura e admisión de solicitudes será realizada por unha mesa que se constituirá en acto público aos dez días hábiles seguintes ao remate do prazo de presentación de solicitudes. A constitución da mesa terá lugar ás 10.00 horas dese día na Dirección Xeral de Industria, Enerxía e Minas. Poderán asistir á apertura as persoas que presenten solicitudes.</p>
    <p>A mesa estará formada polos seguintes membros:</p>
    <p>– O director xeral de Industria, Enerxía e Minas ou persoa en quen delegue, que actuará, como presidente.</p>
    <p>– O xefe do Servizo de Xestión Mineira ou un enxeñeiro de minas designado polo director xeral de Industria, Enerxía e Minas, que deberá de actuar como secretario da mesa.</p>
    <p>– Un letrado da Xunta de Galicia.</p>
    <p>– O interventor delegado da Consellería de Economía e Industria.</p>
    <p>– Un representante da Xefatura Territorial de Lugo da Consellería de Economía e Industria.</p>
    <p>Constituída a mesa, darase lectura ao anuncio do concurso, e procederase á contaxe de solicitudes presentadas, e a dar coñecemento público do número de proposicións recibidas e do nome dos concursantes.</p>
    <p>A seguir procederase á apertura dos sobres na orde habitual, para os efectos da comprobación formal da documentación exixida no artigo anterior.</p>
    <p>Tras a revisión da documentación polos servizos técnicos da Consellería de Economía e Industria, se a solicitude non reúne algún dos requisitos exixidos nesta orde de convocatoria, requirirase o interesado para que nun prazo de dez días hábiles emende a falta ou achegue os documentos preceptivos. Neste requirimento farase indicación expresa de que, se así non o fixer, se terá por desistido da súa petición, logo da correspondente resolución, de conformidade co establecido no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Unha vez revisadas as solicitudes e as emendas feitas, aquelas que non reúnan todos os requisitos e a documentación necesaria serán inadmitidas, con indicación da causa de inadmisión.</p>
    <p>Noveno. <em>Resolución do concurso</em></p>
    <p>O órgano mineiro competente para resolver é o conselleiro de Economía e Industria conforme o artigo 16 da Lominga.</p>
    <p>O concurso adxudicarase a favor das propostas máis vantaxosas no seu conxunto a xuízo do órgano mineiro competente, entendendo por tales as que ofrezan as mellores condicións científicas e técnicas e as maiores vantaxes económicas e sociais, en atención aos seguintes criterios:</p>
    <p>– A calidade técnica do proxecto e as garantías que se ofrezan da súa viabilidade.</p>
    <p>– A proposta de rehabilitación dos terreos, as garantías de protección do medio e de minimización de afectacións causadas pola labra e as medidas de compensación que se prevén aplicar para a conservación do medio.</p>
    <p>– O recurso mineiro en relación á superficie solicitada.</p>
    <p>– O impacto do proxecto no desenvolvemento e mellora das condicións económicas e sociais da zona de implantación.</p>
    <p>O concurso resolverase no prazo máximo de tres meses contados desde o día seguinte á última publicación da convocatoria. Transcorrido o prazo sen se ditar resolución expresa, os interesados poderán entender desestimadas as súas solicitudes por silencio administrativo.</p>
    <p>A resolución poñerá fin á vía administrativa, notificarase a todos os concursantes e publicarase no <em>Diario Oficial de Galicia</em> e no <em>Boletín Oficial del Estado</em>.</p>
    <p>Contra a resolución poderán interpoñerse os seguintes recursos:</p>
    <p>– Recurso potestativo de reposición ante o conselleiro de Economía e Industria, no prazo dun mes contado a partir do día seguinte ao da notificación da resolución, se esta for expresa, ou de tres meses contados a partir do seguinte a aquel en que se produza o acto presunto.</p>
    <p>– Recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación da resolución, se esta for expresa, ou de seis meses contados a partir do seguinte a aquel en que se produza o acto presunto.</p>
    <p>Resolto o concurso e transcorridos os prazos para a interposición dos respectivos recursos sen que estes se interpuxesen, a documentación achegada coas propostas non seleccionadas quedará á disposición dos interesados.</p>
    <p>As fianzas constituídas polos solicitantes das propostas non seleccionadas no concurso devolveranse nun prazo de 30 días naturais, contando desde a notificación da resolución denegatoria.</p>
    <p>Décimo. <em>Declaración de terreo franco e rexistrable</em></p>
    <p>Se despois de realizado o concurso quedasen terreos sen adxudicar, poderán ser declarados francos e rexistrables pola Administración mineira, debéndose publicar esa declaración no <em>Diario Oficial de Galicia</em>.</p>
    <p>Disposición derradeira primeira</p>
    <p>Contra a presente orde, que pon fin á vía administrativa, poderase interpoñer recurso potestativo de reposición ante o conselleiro de Economía e Industria no prazo dun mes contado desde o día seguinte ao da súa última publicación, sexa no <em>Diario Oficial de Galicia</em> ou no <em>Boletín Oficial del Estado</em>, de conformidade co establecido na Lei 30/1992, do 26 de novembro, de réxime xurídico das administracións públicas e do procedemento administrativo común, ou interpoñer directamente recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia no prazo de dous meses contados desde a mesma data, conforme o disposto na Lei 29/1998, do 13 de xullo, reguladora da xurisdición contencioso-administrativa.</p>
    <p>Disposición derradeira segunda</p>
    <p>Os gastos de inserción desta orde nas publicacións oficiais serán pola conta dos adxudicatarios.</p>
    <p>Disposición derradeira terceira</p>
    <p>Esta orde entrará en vigor a partir do día seguinte da última publicación, sexa no <em>Diario Oficial de Galicia</em> ou no <em>Boletín Oficial del Estado</em>.</p>
    <p>Santiago de Compostela, 7 de febreiro de 2013</p>
    <footer><p>P.D. (Orde 30.4.2009, DOG nº 87, do 6 de maio)<br>Borja Verea Fraiz<br>Secretario xeral técnico da Consellería de Economía e Industria</p></footer>

