---
date: '2013-02-15'
id: CA02-040213-0008
page: 4530
number: 33
agency: 'Consellería de Medio Ambiente, Territorio e Infraestruturas'
section: VI. Anuncios. a) Administración autonómica.
title: >-
  ANUNCIO do 28 de xaneiro de 2013, da Secretaría Xeral de Calidade e Avaliación
  Ambiental, polo que se somete a información pública a solicitude de renovación
  da autorización ambiental integrada solicitada por Gestán Medioambiental, S.L.
  para o centro de tratamento de residuos, e a súa modificación, no concello de
  Sobrado dos Monxes (A Coruña). Número de autorización 2006/0291_AIA/IPPC_134.
  Clave do expediente de renovación 2012-IPPC-M-105.
range: Anuncio
url: >-
  https://www.xunta.gal/dog/Publicados/2013/20130215/AnuncioCA02-040213-0008_gl.html
---
<p>Con data do 23 de abril de 2008 outorgouse a Gestán Medioambiental, S.L. a autorización ambiental integrada nº 2006/0291_AIA/IPPC_134 para o centro de tratamento de residuos localizado no concello de Sobrado dos Monxes (A Coruña), da cal é titular. Nesta autorización estableceuse unha vixencia de cinco anos contados a partir do día seguinte da súa notificación ao titular, que se efectuou o 7 de maio de 2008.</p>
    <p>No artigo 25 da Lei 16/2002, do 1 de xullo, de prevención e control integrados da contaminación, estipula que, transcorrido o prazo de vixencia da autorización, esta debe ser renovada e, se é o caso, actualizada. </p>
    <p>Paralelamente ao procedemento de renovación, Gestán Medioambiental, S.L., en cumprimento do disposto no artigo 10 da Lei 16/2002, do 1 de xullo, de prevención e control integrados da contaminación (BOE nº 157, do 2 de xullo), comunicou á Secretaría Xeral de Calidade e Avaliación Ambiental a pretensión de levar a cabo unha modificación na planta de referencia: construción e explotación do novo vaso no centro xestor das Pías.</p>
    <p>A modificación considerouse substancial. Este feito implica que para o desenvolvemento da mesma debe obterse unha nova autorización ambiental integrada, cuxo procedemento está regulado na citada Lei 16/2002.</p>
    <p>Atendendo ao indicado, e para os efectos previstos na Lei 16/2002, do 1 de xullo, de prevención e control integrados da contaminación (BOE nº 157, do 2 de xullo), no Real decreto lexislativo 1/2008, do 11 de xaneiro, polo que se aproba o texto refundido da Lei de avaliación de impacto ambiental de proxectos (BOE nº 23, do 26 de xaneiro), e no artigo 7.2 do Real decreto 509/2007, do 20 de abril, polo que se aproba o regulamento para o desenvolvemento e execución da Lei 16/2002, faise público que por espazo de trinta (30) días hábiles, contados a partir do seguinte ao da publicación deste anuncio no <em>Diario Oficial de Galicia</em>, quedará exposta a documentación presentada pola solicitante para a renovación e modificación da autorización ambiental integrada, constituída polos documentos titulados:</p>
    <p>– Proxecto básico para a renovación da autorización ambiental integrada do centro de tratamento de residuos de Gestán Medioambiental, S.L. Ayuntamiento de Sobrado dos Monxes. Xuño de 2012.</p>
    <p>– Documento resumo para a renovación da autorización ambiental integrada do centro de tratamento de residuos de Gestán Medioambiental, S.L. Ayuntamiento de Sobrado dos Monxes. Xuño de 2012.</p>
    <p>– Proxecto básico para la ampliación de la autorización ambiental integrada del centro de tratamiento de residuos de Gestán Medioambiental, S.L. Ayuntamiento de Sobrado dos Monxes. Xuño de 2012.</p>
    <p>– Proxecto construtivo dun novo vaso no centro xestor das Pías-Sobrado (A Coruña). Setembro de 2011.</p>
    <p>Co fin de que calquera interesado poida consultala e, se é o caso, formular no dito prazo as alegacións, suxestións ou observacións que consideren convenientes. O citado documento estará ao dispor dos administrados, en horario de atención ao público, nas seguintes dependencias:</p>
    <p>– Secretaría Xeral de Calidade e Avaliación Ambiental-Servizo de Prevención e Control Integrados da Contaminación (San Lázaro, s/n, 15781 Santiago de Compostela).</p>
    <p>– Xefatura Territorial da Coruña da Consellería de Medio Ambiente, Territorio e Infraestruturas (r/ Vicente Ferrer, 2, 15008 A Coruña).</p>
    <p>– Concello de Sobrado dos Monxes (praza Portal s/n, 15813 Sobrado dos Monxes).</p>
    <p>Santiago de Compostela, 28 de xaneiro de 2013</p>
    <footer><p>Justo de Benito Basanta<br>Secretario xeral de Calidade e Avaliación Ambiental</p></footer>

