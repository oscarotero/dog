---
date: '2021-01-15'
id: G0426-301220-0004
page: 2425
number: 9
agency: Consellería do Medio Rural
section: III. Outras disposicións.
title: >-
  RESOLUCIÓN do 22 de decembro de 2020, da Dirección Xeral de Gandaría,
  Agricultura e Industrias Agroalimentarias, pola que prorrogan todas as medidas
  fitosanitarias establecidas na Resolución do 8 de marzo de 2017 pola que se
  establecen as zonas infestadas e as zonas tampón e se implementan as medidas
  para a erradicación e control con respecto ao organismo de corentena Tecia
  solanivora Povolny ou couza guatemalteca da pataca na Comunidade Autónoma de
  Galicia.
range: Resolución
url: >-
  https://www.xunta.gal/dog/Publicados/2021/20210115/AnuncioG0426-301220-0004_gl.html
---
<p>Antecedentes:</p>
    <p>A praga denominada couza guatemalteca da pataca, provocada polo organismo nocivo denominado Tecia solanivora Povolny ou Scrobipalpopsis solanivora Povolny, foi detectada na Comunidade Autónoma de Galicia en agosto do ano 2015.</p>
    <p>A través de resolucións da Dirección Xeral de Gandaría, Agricultura e Industrias Agroalimentarias declarouse a presenza da praga e establecéronse as zonas demarcadas e as medidas urxentes de obrigado cumprimento tanto para produtores profesionais e de autoconsumo deste tubérculo como para os puntos de venda de pataca de semente.</p>
    <p>Con data do 4 de marzo de 2017 publicouse o Real decreto 197/2017, do 3 de marzo, polo que se establece o Programa nacional de control e erradicación de Tecia (Scrobipalpopsis) solanivora Povolny (BOE núm. 54, do 4 de marzo). Neste real decreto, o seu artigo 6.5 establece que nas comunidades autónomas onde o cultivo da pataca sexa feita de forma maioritaria nun gran número de parcelas pequenas, repartidas irregularmente por todo o territorio e por agricultores non profesionais que dedican toda a súa produción ao autoconsumo ou a venda directa en mercados locais, poderán redefinirse as zonas infestadas para adaptalas ao seu territorio, ampliándoas, se for o caso, a todo o termo municipal.</p>
    <p>O artigo 8.1.a) do real decreto indica, ademais, que se prohibirá a plantación de cultivos de pataca durante un período mínimo de dous anos. Transcorrido este prazo, a autoridade competente valorará a situación da praga, en especial se non se conseguiu acadar o obxectivo da erradicación, e poderá prorrogar o período de vixencia desta prohibición.</p>
    <p>A Resolución do 13 de xaneiro de 2020 da Dirección Xeral de Gandaría, Agricultura e Industrias Agroalimentarias (DOG núm. 11, do 17 de xaneiro) declarou a zona infestada e zona tampón vixentes neste momento e mantivo todas as medidas fitosanitarias establecidas previamente pola Resolución, desta mesma dirección xeral, do 8 de marzo de 2017 (DOG núm. 49, do 10 de marzo).</p>
    <p>A día de hoxe, os datos de seguimento da presenza deste organismo nocivo mostran un avance significativo na súa contención, previa a unha posible erradicación, xa que nos concellos de Cariño, Neda e Ortigueira na provincia da Coruña e Lourenzá, A Pastoriza, A Pontenova, Ribadeo, Riotorto e O Valadouro na provincia de Lugo, non se ten detectado a presenza deste organismo durante dous anos consecutivos. Por outra parte, da análise recente dunhas mostras obtidas de varias trampas de campo e de explotacións da parroquia de Sorrizo (San Pedro), incluída ata ese momento na zona tampón, e na parroquia de Chamín (Santaia), ambas as dúas parroquias no concello de Arteixo, constátanse novas deteccións deste organismo, polo que estas parroquias deberán declararse como zona infestada e aplicarse nelas as medidas fitosanitarias establecidas na mencionada Resolución do 8 de marzo de 2017.</p>
    <p>Por todo o anteriormente exposto,</p>
    <h2>RESOLVO:</h2>
    <p>1. Ampliar as zonas infestadas pola existencia da praga denominada Tecia solanivora Povolny (couza guatemalteca da pataca) na Comunidade Autónoma de Galicia ás parroquias de Sorrizo (San Pedro) e Chamín (Santaia) no concello de Arteixo, na provincia da Coruña.</p>
    <p>2. As persoas das parroquias indicadas no punto 1 deberán presentar unha declaración das existencias de pataca almacenada para os efectos de que os servizos oficiais procedan á súa retirada e destrución por considerarse este tubérculo como material contaminado por este organismo nocivo. A declaración de existencias, conforme o modelo do anexo II, poderá presentarse na oficina agraria comarcal máis próxima ou en calquera dos lugares e rexistros establecidos na normativa reguladora do procedemento administrativo común ou a través da sede electrónica da Xunta (https://sede.xunta.gal/portada) utilizando o procedemento PR004A. O prazo será de vinte días hábiles contados a partir do día seguinte ao da publicación desta resolución. Con posterioridade á retirada deste tubérculo deberán desinsectar o chan, as paredes e o teito da zona de almacenamento.</p>
    <p>3. Consideraranse zonas tampón, estremeiras con estas novas zonas infestadas, as parroquias de Barrañán (San Xián) e Armentón (San Pedro) no concello de Arteixo na provincia da Coruña.</p>
    <p>4. Os seguintes concellos deixan de ser considerados como zonas infestadas por Tecia solanivora Povolny ou couza guatemalteca da pataca e pasan a ser considerados dentro da zona demarcada como zonas tampón: Cariño, Neda e Ortigueira na provincia da Coruña e Lourenzá, A Pastoriza, A Pontenova, Ribadeo, Riotorto e O Valadouro na provincia de Lugo.</p>
    <p>5. Considerase zona infestada na provincia da Coruña a totalidade da superficie dos concellos de Mañón, Muxía, Narón, San Sadurniño e Valdoviño e das parroquias de Sorrizo (San Pedro) e Chamín (Santaia) no concello de Arteixo, de Lendo (San Xián) e Caión (Santa María do Socorro), no concello da Laracha, e a parte sur da parroquia de Noicela (Santa María), no concello de Carballo. Na provincia de Lugo considerase como zona infestada a totalidade da superficie dos concellos de Alfoz, Barreiros, Burela, Cervo, Foz, Mondoñedo, Trabada, O Vicedo, Viveiro e Xove. No anexo I móstrase un plano coas zonas demarcadas de Tecia solanivora.</p>
    <p>6. Considérase zona tampón na provincia da Coruña a totalidade da superficie dos concellos de Cabanas, Cariño, A Capela, Cedeira, Cerdido, Fene, Ferrol, Moeche, Neda, Ortigueira, As Pontes de García Rodríguez e A Somozas, unha franxa de 5 km limítrofe cos concellos infestados que afecta parcelas dos concellos de Cee, Camariñas, Dumbría, Fisterra e Vimianzo e, ademais, as parroquias de Monteagudo (San Tomé), Barrañán (San Xián) e Armentón (San Pedro) no concello de Arteixo, Rebordaos (San Salvador), Vilela (San Miguel) e a parte norte da parroquia de Noicela (Santa María), segundo figura no anexo, no concello de Carballo, e Cabovilaño (San Román), Lemaio (Santa María) e Torás (Santa María), no concello da Laracha. Na provincia de Lugo a zona tampón supón os concellos de Abadín, Lourenzá, Ourol, A Pastoriza, A Pontenova, Ribadeo, Riotorto e O Valadouro e unha franxa de 5 km limítrofe cos concellos infestados que afecta parcelas do concello de Muras.</p>
    <p>7. Manter todas as medidas fitosanitarias establecidas na Resolución do 8 de marzo de 2017 e, en concreto, a expresa prohibición do cultivo de pataca nas zonas infestadas pola existencia da praga denominada Tecia solanivora Povolny ou couza guatemalteca da pataca, na Comunidade Autónoma de Galicia. Tamén se prohíbe a saída de pataca de consumo da zona infestada excepto no caso de tránsito. No caso de ser necesario o tránsito con orixe e destino en zonas non infestadas, o vehículo deberá ir totalmente pechado cunha estrutura ríxida ou cunha lona protectora que se axuste perfectamente coa caixa do camión e impida calquera contacto dos tubérculos co exterior. Os vehículos non deberán estacionarse nestas zonas máis do tempo necesario para os descansos obrigatorios do transportista e deberán abandonalas o antes posible co fin de evitar o risco de contaminación. Se o motivo da entrada de pataca na zona infestada é subministrar pataca dentro desa zona, en ningún caso a pataca que entrou poderá saír da dita zona.</p>
    <p>8. Os agricultores de todas as zonas tampón declaradas en Galicia deberán comunicar inmediatamente despois da sementeira e, en todo caso, antes do 1 de abril, todas as parcelas cultivadas con pataca, segundo o modelo establecido no anexo III da presente resolución.</p>
    <p>Canto ao destino desta pataca:</p>
    <p>• Se é de autoconsumo, para a súa produción aplicaranse as medidas establecidas no artigo 8.4 do Real decreto 197/2017, e o seu movemento realizarase sempre en vehículos pechados ou cubertos cunha malla.</p>
    <p>• Se é o de comercialización, para a súa produción aplicaranse as medidas establecidas no artigo 8.4 do Real decreto 197/2017, a instalación de almacenamento deberá cumprir co establecido no artigo 8.5 do Real decreto 197/2017, deberá estar inscrita no Rexistro Oficial de Produtores, Comerciantes e Importadores de Vexetais (ROPCIV) e o movemento de pataca deberá realizarse en vehículos pechados ou cubertos cunha malla e sempre acompañados do correspondente pasaporte fitosanitario.</p>
    <p>9. Os operadores de pataca de semente na Comunidade Autónoma de Galicia deberán cumprir os seguintes requisitos:</p>
    <p>a) En zonas infestadas por couza guatemalteca non poderán ter existencias nin comercializar este tipo de pataca.</p>
    <p>b) En zonas tampón e zonas libres de couza guatemalteca deberán:</p>
    <p>• Levar o rexistro de información dos compradores de pataca de semente indicado no punto 2 da Resolución do 9 de febreiro de 2017.</p>
    <p>• Os operadores situados en zona tampón, ademais, deberán instalar no local destinado a almacén trampas de feromona específica para a captura de Tecia.</p>
    <p>Santiago de Compostela, 22 de decembro de 2020</p>
    <footer><p>Silvestre José Balseiros Guinarte<br>Director xeral de Gandaría, Agricultura e Industrias Agroalimentarias</p></footer>

