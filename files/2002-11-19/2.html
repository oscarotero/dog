---
date: '2002-11-19'
id: 17FAA
page: 16
number: 223
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Orde do 18 de novembro de 2002 pola que se establecen medidas transitorias e
  urxentes para facer fronte ás consecuencias do accidente do buque Prestige.
range: Orde
url: 'https://www.xunta.gal/dog/Publicados/2002/20021119/Anuncio17FAA_gl.html'
---
<p>Esta orde ten por obxecto arbitrar medidas transitorias e urxentes para palia-las repercusións máis inmediatas sobre a actividade pesqueira e marisqueira, da contaminación producida polo accidente do buque petroleiro Prestige en augas próximas á Comunidade Autónoma de Galicia.</p>
<p>Ante a prohibición da actividade pesqueira e marisqueira regulada por Resolución do 16 de novembro de 2002 do conselleiro de Pesca e Asuntos Marítimos é preciso adoptar de xeito inmediato medidas que compensen ós armadores, ós tripulantes e ós mariscadores, pola perda dos ingresos previstos.</p>
<p>Todo isto debe facerse compatible con actuacións coordinadas entre consellerías e con procedementos que garantan o mellor uso dos recursos, cunha tramitación áxil que facilite a máxima celeridade na resposta dado o seu carácter de solución anticipada que, en ningún caso, vai impedi-la repercusión dos gastos cara ás entidades e administracións implicadas.</p>
<p>Estas axudas non afectan ás posibles indemnizacións que por danos e perdas puidesen corresponderlles ós afectados</p>
<p>DISPOÑO:</p>
<p>Artigo 1º</p>
<p>Poderán acollerse ás axudas establecidas nesta orde os armadores, os tripulantes e os mariscadores que, provistos do correspondente permiso de explotación, veñan exercendo a actividade pesqueira e marisqueira, e teñan porto base na zona prohibida, segundo resolucións que, para o caso, dicte o conselleiro de Pesca e Asuntos Marítimos.</p>
<p>Os armadores e tripulantes das embarcacións censadas na modalidade de artes menores e cerco, incluídas no Rexistro de Buques de Pesca, Marisqueo e Acuicultura de Galicia que paralicen a súa actividade deberán deposita-lo rol de despachos na Capitanía Marítima correspondente.</p>
<p>Os tripulantes que non opten polas axudas ás que se refire esta orde e as embarcacións que non desexen para-la súa actividade poderán dedicarse á pesca fóra da zona afectada.</p>
<p>Artigo 2º</p>
<p>O período cuberto por esta orde será desde o día 17 de novembro de 2002 e durante un mes, sen</p>
<p>prexuízo dunha posible modificación, no caso de que as circunstancias o recomenden.</p>
<p>A contía que percibirá cada armador, tripulante ou mariscador durante o período arriba descrito será a seguinte:</p>
<p>* Armadores: (21 euros+4,75 euros por TRB) por día de inactividade.</p>
<p>* Tripulante ou mariscador: 30 euros por día de inactividade.</p>
<p>Estas axudas imputaranse ó concepto orzamentario que corresponda e aboaranse de conformidade co procedemento aprobado por resolución do conselleiro de Economía e Facenda do día 15 de novembro de 2002.</p>
<p>Artigo 3º</p>
<p>Para acollerse ás referidas axudas, os afectados deberán presentar unha solicitude dirixida ó conselleiro de Pesca e Asuntos Marítimos, acompañada da seguinte documentación:</p>
<p>1. En tódolos casos:</p>
<p>-Solicitude normalizada do anexo I.</p>
<p>-Declaración xurada (segundo o anexo II).</p>
<p>-Certificación da entidade bancaria que acredite o número de conta do beneficiario para o aboamento da axuda.</p>
<p>2. Ademais, en cada caso particular:</p>
<p>* No caso dos mariscadores:</p>
<p>-Fotocopia do DNI.</p>
<p>-Fotocopia do permiso de explotación en vigor para o ano 2002.</p>
<p>-Xustificantes de ter realizado vendas en lonxa neste ano.</p>
<p>* No caso dos tripulantes:</p>
<p>-Fotocopia do DNI.</p>
<p>-Copia cotexada da folla da cartilla de navegación onde figure o embarque.</p>
<p>-Copia cotexada da folla do rol onde figuren os embarques.</p>
<p>* No caso dos armadores:</p>
<p>-Fotocopia do DNI ou tarxeta de identificación fiscal no caso de persoas xurídicas.</p>
<p>-Fotocopia do permiso de explotación en vigor para o ano 2002.</p>
<p>-Copia cotexada do rol de despachos do buque dos dous meses inmediatamente anteriores á paralización.</p>
<p>-Acreditación de que o rol da embarcación está depositado na Capitanía Marítima.</p>
<p>-Certificación do Rexistro Mercantil acreditativa da propiedade do buque.</p>
<p>Toda a documentación deberá ser presentada antes do 1 de decembro de 2002 nas delegacións territoriais ou comarcais da Consellería de Pesca e Asuntos Marítimos.</p>
<p>Calquera variación nas circunstancias declaradas polos beneficiarios destas axudas deberá ser notificada de inmediato.</p>
<p>Artigo 4º</p>
<p>Á vista das solicitudes presentadas, e logo da proposta da Dirección Xeral de Estructuras e Mercados da Pesca, resolverá o conselleiro de Pesca e Asuntos Marítimos.</p>
<p>Artigo 5º</p>
<p>1. Estas axudas serán incompatibles coa realización polo perceptor de calquera actividade laboral durante o período establecido.</p>
<p>2. Así mesmo, serán incompatibles coas prestacións ou subsidios que puidesen percibir en concepto de desemprego.</p>
<p>Disposicións transitorias</p>
<p>Primeira.-Tódolos actos de trámite dictados nos expedientes de gasto regulados nesta orde entenderanse condicionados a que, ó dictarse o acordo de compromiso de gasto, subsistan as mesmas circunstancias de feito e de dereito existentes no momento en que foron producidos aqueles actos.</p>
<p>Segunda.-No caso de que as circunstancias varíen no que respecta á extensión das áreas, poderá modificarse a zona afectada, e polo tanto, os portos base nos que os armadores, os tripulantes e os mariscadores terán dereito á percepción das axudas así como as modalidades de pesca implicadas.</p>
<p>Neste suposto, facúltase o director xeral de Estructuras e Mercados da Pesca para dicta-las normas necesarias para amplia-lo alcance desta orde ás novas circunstancias.</p>
<p>Terceira.-Facúltase así mesmo o director xeral de Estructuras e Mercados da Pesca para dicta-las disposicións necesarias para o desenvolvemento desta orde.</p>
<p>Disposicion derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 18 de novembro de 2002.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>

