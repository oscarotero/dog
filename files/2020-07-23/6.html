---
date: '2020-07-23'
id: G0424-130720-0004
page: 29199
number: 147
agency: 'Consellería de Economía, Emprego e Industria'
section: III. Outras disposicións.
title: >-
  EXTRACTO da Orde do 9 de xullo de 2020 pola que se establecen as bases
  reguladoras de axudas a centros especiais de emprego (CEE) co fin de promover
  a integración laboral das persoas con discapacidade e se procede á súa
  convocatoria para as anualidades 2020-2021. Programa III: axudas ao mantemento
  do custo salarial nos CEE (procedemento TR341M).
range: Orde
url: >-
  https://www.xunta.gal/dog/Publicados/2020/20200723/AnuncioG0424-130720-0004_gl.html
---
<p>BDNS (Identif.): 516091.</p>
    <p>De conformidade co previsto nos artigos 18 e 20 da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. Entidades beneficiarias</p>
    <p>Os centros especiais de emprego que figuren inscritos como tales no Rexistro Administrativo de Centros Especiais de Emprego de Galicia, de acordo co disposto no Decreto 200/2005, do 7 de xullo, polo que se regula a autorización administrativa e a inscrición no Rexistro Administrativo de Centros Especiais de Emprego de Galicia, a súa organización e funcionamento (DOG núm. 138, do 19 de xullo), sempre que se cumpran as condicións e os requisitos establecidos no capítulo IV das bases reguladoras.</p>
    <p>Así mesmo, poderán ser beneficiarias aquelas entidades que, na data de presentación da solicitude de axudas, teñan solicitado a súa cualificación como centro especial de emprego ou ampliación de novos centros de traballo.</p>
    <p>Segundo. Obxecto</p>
    <p>O obxecto deste programa é axudar aos CEE a financiar o custo salarial de todas as persoas traballadoras con discapacidade contratadas en centros de traballo do territorio da Comunidade Autónoma de Galicia.</p>
    <p>Terceiro. Contía e condicións da subvención</p>
    <p>Subvencionarase cun importe do 50 % do salario mínimo interprofesional (SMI) correspondente ás mensualidades indicadas na convocatoria, para as persoas con discapacidade contratadas nos centros especiais de emprego que estean de alta na Seguridade Social.</p>
    <p>Para as persoas con discapacidade incluídas nalgún dos supostos do artigo 5.2, o importe será o 60 % do SMI. </p>
    <p>No suposto de contratos de traballo a tempo parcial, a contía da subvención reducirase proporcionalmente. No suposto de que nun mesmo mes se produzan variacións na duración da xornada, soamente se terá en conta a porcentaxe da xornada laboral inferior para calcular a contía que se concederá nesa mensualidade.</p>
    <p>Cuarto. Bases reguladoras e convocatoria</p>
    <p>Orde do 9 de xullo de 2020 pola que se establecen as bases reguladoras de axudas a centros especiais de emprego (CEE) co fin de promover a integración laboral das persoas con discapacidade e se procede á súa convocatoria para as anualidades 2020-2021. </p>
    <p>Quinto. Importe</p>
    <p>Para a concesión destas axudas destínanse quince millóns oitenta e cinco mil euros (15.085.000 euros), coa seguinte distribución por anualidades:</p>
    <p>Anualidade 2020: cinco millóns trescentos oitenta e cinco mil euros (5.385.000 €). </p>
    <p>Anualidade 2021: nove millóns setecentos mil euros (9.700.000 €).</p>
    <p>Sexto. Prazo de presentación de solicitudes </p>
    <p>O prazo de presentación de solicitudes será dun mes a partir do día seguinte ao da publicación desta orde no Diario Oficial de Galicia.</p>
    <p>Sétimo. Período subvencionable e xustificación das axudas</p>
    <p>Con cargo á anualidade 2020, subvencionaranse as mensualidades de xullo a outubro de 2020. </p>
    <p>Con cargo á anualidade orzamentaria de 2021, subvenciónanse as mensualidades de novembro e decembro de 2020 e as mensualidades de xaneiro a xuño de 2021.</p>
    <p>A presentación da conta xustificativa necesaria para o pagamento final das axudas do Programa III de subvencións ao custo salarial (detallada por anualidades) será ao remate do período subvencionable, como data máxima o 30 de setembro de 2021.</p>
    <p>Santiago de Compostela, 9 de xullo de 2020</p>
    <footer><p>Francisco José Conde López<br>Conselleiro de Economía, Emprego e Industria</p></footer>

