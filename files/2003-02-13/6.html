---
date: '2003-02-13'
id: 5BF2
page: 1
number: 31
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 23 de xaneiro de 2003 pola que se convocan axudas para o
  desenvolvemento de guións e para a realización de proxectos de producción
  audiovisual en lingua galega que incorporen novos realizadores.
range: Orde
url: 'https://www.xunta.gal/dog/Publicados/2003/20030213/Anuncio5BF2_gl.html'
---
<p>A Lei 6/1999, do 1 de setembro, do audiovisual de Galicia, dedica o seu capítulo II ás actividades de fomento do sector audiovisual.</p>
<p>En consonancia co espírito recollido na citada lei, e tendo en conta que á Administración autonómica lle corresponde promover e potencia-lo ensino do</p>
<p>audiovisual e das novas tecnoloxías interactivas así como a actividade profesional no sector audiovisual, considera necesario colaborar na formación de todos aqueles que se inicien neste sector, mediante axudas ó desenvolvemento de guións orixinais e axudas que permitan poñer en práctica as creacións de novos realizadores.</p>
<p>Na súa virtude</p>
<p>DISPOÑO:</p>
<p>I. Bases xerais para a concesión das subvencións.</p>
<p>Artigo 1º.-Obxecto e partida orzamentaria.</p>
<p>Convócanse axudas, mediante réxime de concorrencia competitiva, para apoia-lo desenvolvemen</p>
<p>to de guións e para a realización de proxectos de producción audiovisual en lingua galega que incorporen novos realizadores.</p>
<p>Polo tanto, para as mencionadas axudas resérvase a cantidade de 150.253 euros que se imputarán ó crédito dispoñible na aplicación orzamentaria 10.04.353.B 770.0 dos orzamentos xerais da Comunidade Autónoma de Galicia para o ano 2003.</p>
<p>En relación co establecido no artigo 88 do Tratado CE o réxime de axudas é o previsto no Regulamento (CE) número 69/2001, da Comisión, do 12 de xaneiro de 2001, relativo á aplicación dos artigos 87 e 88 do Tratado CE as axudas de mínimis.</p>
<p>Artigo 2º.-Beneficiarios.</p>
<p>Poderán optar a estas subvencións:</p>
<p>a) No caso de axudas ó desenvolvemento de guións en lingua galega, as persoas físicas residentes en Galicia que teñan prevista a escritura dun guión para proxectos como os sinalados no artigo 13º.</p>
<p>b) Para a realización de proxectos de producción en lingua galega que incorporen novos realizadores, tanto persoas físicas residentes en Galicia, como productoras audiovisuais e empresas de producción multimedia legalmente constituídas como tales, con domicilio social en Galicia que incorporen para a dirección do proxecto en cuestión un novo realizador. No caso de productoras cinematográficas deberán estar inscritas no Rexistro Oficial do Instituto de Cinematografía e Artes Audiovisuais.</p>
<p>Artigo 3º.-Motivos de exclusión.</p>
<p>Quedan excluídos os solicitantes que anteriormente recibisen algunha outra subvención da Consellería de Cultura, Comunicación Social e Turismo e non cumprisen as bases e a finalidade establecida na súa convocatoria o seu investimento, así como proxectos encargados por terceiras persoas e as produccións didácticas e publicitarias.</p>
<p>Ademais, quedan excluídos aqueles solicitantes que, para o mesmo proxecto, xa foran beneficiarios dunha subvención para o desenvolvemento e para a producción audiovisual das convocadas anualmente pola Consellería de Cultura, Comunicación Social e Turismo.</p>
<p>Artigo 4º.-Solicitudes.</p>
<p>As solicitudes faranse mediante instancia dirixida ó conselleiro de Cultura, Comunicación Social e Turismo, segundo os modelos que figuran como anexos desta orde, e presentaranse no rexistro xeral da Consellería de Cultura, Comunicación Social e Turismo ou nos rexistros das delegacións provinciais, sen prexuízo dos procedementos establecidos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>No caso de persoas físicas xuntarase a seguinte documentación:</p>
<p>a) Copia cotexada de alta no IAE.</p>
<p>b) Copia cotexada do DNI.</p>
<p>c) Currículum vitae do solicitante.</p>
<p>No caso de persoas xurídicas xuntarase a documentación seguinte:</p>
<p>a) Copia cotexada do DNI do representante ou solicitante e acreditación suficiente da representación que exerza mediante poder notarial debidamente inscrito.</p>
<p>b) Copia cotexada da documentación acreditativa da constitución legal da empresa, do seu domicilio social en Galicia e da súa inscrición no Rexistro Mercantil.</p>
<p>c) Copia cotexada da tarxeta de identificación fiscal.</p>
<p>d) Documentación cotexada e acreditativa da inscrición no correspondente Rexistro de Empresas do Instituto de Cinematografía e Artes Audiovisuais.</p>
<p>e) Documento cotexado e acreditativo de estar ó día no pagamento do imposto de actividades económicas.</p>
<p>f) Tanto para persoas físicas como xurídicas, documentación cotexada e acreditativa de que o proxecto é obra orixinal e/ou posuí-los dereitos suficientes do guión, obra literaria ou calquera outro medio que requira a obtención de dereitos ou opción de compra sobre eles.</p>
<p>g) Tanto para personas físicas como xurídicas, declaración de solicitudes efectuadas ou axudas concedidas, para o mesmo proxecto, das distintas administracións públicas.</p>
<p>A esta documentación de carácter xeral engadiráselle a sinalada nas correspondentes bases específicas de cada unha das modalidades de subvención.</p>
<p>Artigo 5º.-Prazo de presentación de solicitudes.</p>
<p>As solicitudes deberán presentarse, segundo o modelo que figura nos anexos, no prazo de corenta días hábiles contados a partir do día seguinte á publicación desta orde no Diario Oficial de Galicia. Se o último día de prazo resultase ser sábado ou festivo, poderase presenta-lo seguinte día hábil.</p>
<p>Artigo 6º.-Tramitación.</p>
<p>Os servicios competentes da Dirección Xeral de Comunicación e Audiovisual tramitarán as solicitudes e instrumentarán os procedementos necesarios para a concesión da subvención.</p>
<p>Así mesmo, correspóndelle á Dirección Xeral de Comunicación e Audiovisual eleva-la proposta de concesión de axudas, dentro das dispoñibilidades económicas, ó conselleiro de Cultura, Comunicación</p>
<p>Social e Turismo, que resolverá poñendo fin á vía administrativa.</p>
<p>Artigo 7º.-Comisión Asesora.</p>
<p>Para a avaliación dos proxectos presentados constituirase unha comisión asesora, de carácter consultivo, nomeada polo conselleiro de Cultura, Comunicación Social e Turismo, que estará presidida polo director xeral de Comunicación Social e Audiovisual e composta polos seguintes vocais:</p>
<p>-Un vocal en representación da CRTVG.</p>
<p>-Dous vocais en representación do sector audiovisual.</p>
<p>-Un vocal en representación das universidades de Galicia.</p>
<p>-Un vocal en representación do Centro Galego de Artes da Imaxe.</p>
<p>-Un vocal da Dirección Xeral de Comunicación Social e Audiovisual.</p>
<p>-Un vocal do Consorcio Audiovisual de Galicia.</p>
<p>-Actuará como secretario, con voz e sen voto, un funcionario da Dirección Xeral de Comunicación Social e Audiovisual.</p>
<p>A comisión asesora poderá requirir dos solicitantes canta documentación complementaria considere precisa e informará, única e exclusivamente, sobre os criterios que figuran respectivamente nos artigos 15º e 20º desta orde, segundo a modalidade de subvención.</p>
<p>Os membros da comisión presentarán os seus informes previos dos proxectos, valorando cada criterio en catro niveis, segundo puntuación que se sinala no seguinte cadro e elaborarán un informe conxunto sobre os proxectos presentados.</p>
<p>NivelTramos puntuación</p>
<p>Moi favorable6-10</p>
<p>Favorable5-6</p>
<p>Aceptable3-4</p>
<p>Desfavorable0-2</p>
<p>Artigo 8º.-Resolución.</p>
<p>Para os efectos establecidos no artigo 42.2º da Lei 30/1992, do 26 de novembro, de réxime xurídico das administracións públicas e do procedemento administrativo común, o prazo máximo para resolve-las solicitudes correspondentes ás accións especificadas nesta orde será de cinco meses, contados a partir do día seguinte á publicación desta convocatoria. De non notificarse resolución favorable neste prazo entenderase desestimada a petición correspondente, podendo interpoñer, con carácter potestativo, recurso de reposición ante o conselleiro de Cultura, Comunicación Social e Turismo no prazo dun mes, previo ó recurso contencioso-administrativo ante o Tribunal Superior de Xustiza de Galicia.</p>
<p>Toda alteración das condicións tidas en conta para a concesión da subvención e, en todo caso, a obten</p>
<p>ción concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución da concesión.</p>
<p>Artigo 9º.-Prazo de aceptación.</p>
<p>Notificada a resolución de subvención, os beneficiarios deberán manifestar por escrito a súa aceptación comprometéndose a executa-los proxectos subvencionados no prazo e condicións establecidas. De non recibirse a aceptación no prazo de dez días naturais entenderase que o beneficiario renuncia á subvención concedida e procederase, sen máis trámite, ó arquivo do expediente.</p>
<p>Artigo 10º.-Obrigas do beneficiario.</p>
<p>Os beneficiarios das subvencións, unha vez aceptadas estas, quedarán obrigados a destina-los fondos percibidos para o obxecto concreto para o que foron concedidos. A Consellería de Cultura, Comunicación Social e Turismo poderá realiza-las oportunas comprobacións para o mellor coñecemento da efectiva realización do proxecto obxecto de axuda.</p>
<p>De igual maneira o beneficiario estará obrigado a facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control de destino de axudas.</p>
<p>Así mesmo, en concordancia co disposto no artigo 4º g), no momento da xustificación da execución total do proxecto, e en calquera caso, antes do último pagamento, o peticionario deberá presentar unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo proxecto, das distintas administracións públicas competentes, ou calquera dos seus organismos, entes ou sociedades. En ningún caso o importe das subvencións concedidas poderá ser de tal contía que, illadamente ou en concorrencia coas concedidas a través doutras administracións públicas, supere o 100% do custo total da actividade subvencionada que deberá desenvolve-lo beneficiario.</p>
<p>Artigo 11º.-Pagamento.</p>
<p>O pagamento das subvencións realizarase de acordo coas disposicións orzamentarias que lle sexan de aplicación.</p>
<p>Para proceder a calquera pagamento os beneficiarios deberán presentar certificacións acreditativas do cumprimento das obrigas tributarias e coa Seguridade Social e de non ter pendente de pagamento ningunha débeda, por ningún concepto, coa Administración pública da Comunidade Autónoma, segundo o disposto no artigo 79 do texto refundido da Lei de réxime financeiro e orzamentario de Galicia aprobado polo Decreto lexislativo 1/1999, do 7 de outubro, modificado pola Lei 8/1999, do 30 de decembro, de medidas fiscais e orzamentarias, de función pública e de actuación administrativa. As</p>
<p>devanditas certificacións serán expedidas para efectos de subvención.</p>
<p>Artigo 12º.-Perda da subvención.</p>
<p>O incumprimento por parte do beneficiario de calquera requisito desta orde facultará a Consellería de Cultura, Comunicación Social e Turismo para instruír expediente sancionador, conforme o previsto no artigo 79 do texto refundido da Lei de réxime financeiro e orzamentario aprobado polo Decreto lexislativo 1/1999, do 7 de outubro, modificado pola Lei 8/1999, do 30 de decembro, de medidas fiscais e orzamentarias, de función pública e de actuación administrativa e na Lei de réxime xurídico das administracións públicas e do procedemento administrativo común; se procede, anulará os beneficios concedidos e solicitará a devolución das cantidades percibidas, se as houbese, segundo o procedemento que establece o Regulamento xeral de recadación.</p>
<p>II. Bases específicas para a concesión da subvención.</p>
<p>A) Subvencións para o desenvolvemento de guións en lingua galega:</p>
<p>Artigo 13º.-Tipos de proxectos.</p>
<p>Serán obxecto de subvención ó desenvolvemento de guións os seguintes tipos de proxectos:</p>
<p>a) Longametraxes cinematográficas.</p>
<p>b) Películas para TV.</p>
<p>c) Produccións multimedia.</p>
<p>Non se poderán presentar á presente convocatoria adaptacións de obras preexistentes.</p>
<p>Artigo 14º.-Documentación técnica que hai que presentar.</p>
<p>Ademais da documentación sinalada no artigo 4º, xuntaranse sete exemplares encadernados de:</p>
<p>-Memoria explicativa do proxecto.</p>
<p>-Sinopse argumental, 1 páx. máximo.</p>
<p>-Tratamento cinematográfico do proxecto de guión, cunha extensión mínima de 30 páx.</p>
<p>-Declaración subscrita polo solicitante de que o proxecto non foi desenvolvido.</p>
<p>-Documento que acredite, se é o caso, o compromiso dunha producción das sinaladas no artigo 13º baseada no guión, por parte de empresas de producción audiovisual ou empresas de producción multimedia.</p>
<p>Esta documentación poderá ser recollida nas dependencias da Dirección Xeral de Comunicación Social e Audiovisual polas productoras no prazo de seis meses desde a publicación da convocatoria. Transcorrido este prazo, a documentación será destruída co obxecto de garanti-la confidencialidade dos datos.</p>
<p>Artigo 15º.-Criterios de valoración.</p>
<p>A proposta da Dirección Xeral de Comunicación Social e Audiovisual elaborarase tendo en conta os seguintes aspectos:</p>
<p>-Interese do guión e calidade artística (orixinalidade e creatividade do guión).</p>
<p>-Viabilidade da execución do proxecto unha vez desenvolvido o guión no marco da industria audiovisual galega.</p>
<p>Artigo 16º.-Xustificación.</p>
<p>A entrega dos guións debe facerse antes do 1 de novembro do presente exercicio orzamentario.</p>
<p>A documentación que integrará a xustificación do desenvolvemento do guión constará dun exemplar do guión definitivo en lingua galega.</p>
<p>Artigo 17º.-Copias do proxecto.</p>
<p>Nos títulos de crédito da producción resultante, así como en toda a publicidade que dela se faga, farase constar que recibiu unha subvención para desenvolvemento de guións por parte da Dirección Xeral de Comunicación Social e Audiovisual, Consellería de Cultura, Comunicación Social e Turismo segundo a normativa da imaxe corporativa da Xunta de Galicia.</p>
<p>B) Subvencións para a realización de proxectos de producción audiovisual en lingua galega que incorporen novos realizadores:</p>
<p>Artigo 18º.-Tipos de proxectos.</p>
<p>Serán obxecto de axudas a realización das seguintes produccións audiovisuais:</p>
<p>a) Curtametraxes, as produccións cinematográficas de duración inferior a sesenta minutos.</p>
<p>b) Vídeo-creación, os proxectos que expresen una clara vontade de experimentación formal.</p>
<p>c) Produccións multimedia, as que conxuguen o emprego de medios informáticos e audiovisuais tanto na súa elaboración como no seu consumo.</p>
<p>As devanditas axudas destinaranse a proxectos que, tendo un investimento inferior a 60.101 euros, incorporen novos realizadores, entendéndose por tales, quen á data da presente convocatoria dirixise menos de tres proxectos de producción audiovisual das características que se especifican anteriormente.</p>
<p>Artigo 19º.-Documentación técnica que hai que presentar.</p>
<p>Ademais da documentación sinalada no artigo 4º na presente orde xuntarase a seguinte documentación, en calquera dos idiomas oficiais de Galicia:</p>
<p>Sete exemplares encadernados de:</p>
<p>a) Memoria explicativa (2 páx. máximo).</p>
<p>b) Sinopse do proxecto (2 páx. máximo).</p>
<p>c) Guión definitivo da producción.</p>
<p>d) Relación de membros do equipo.</p>
<p>e) Plan de producción co orzamento total deste, de acordo co modelo que estará á disposición dos interesados na Dirección Xeral de Comunicación Social e Audiovisual, incluíndo a incidencia no emprego existente e que se vai crear, directo e indirecto.</p>
<p>f) Plan de financiamento, con expresión das contribucións doutras entidades, organismos ou institucións e documentalmente acreditado.</p>
<p>g) Calendario desagregado do gasto para a execución do traballo (gastos xerais, gasto de persoal, servicios contratados para as produccións, material, consumibles, mercadotecnia, outros).</p>
<p>h) Declaración subscrita polo solicitante, de que dirixiu menos de tres proxectos á data da convocatoria.</p>
<p>i) Calquera outra documentación que o solicitante estime pertinente para a mellor defensa do proxecto.</p>
<p>Esta documentación poderá ser recollida nas dependencias da Dirección Xeral de Comunicación e Audiovisual polas productoras no prazo de seis meses desde a publicación da convocatoria. Transcorrido este prazo, a documentación será destruída co obxecto de garanti-la confidencialidade dos datos.</p>
<p>Artigo 20º.-Criterios de valoración.</p>
<p>A proposta da Dirección Xeral de Comunicación e Audiovisual elaborarase tendo en conta, os seguintes criterios:</p>
<p>-Calidade do proxecto (grao de desenvolvemento, elaboración, axuste entre o proxecto e o orzamento, presentación a outras convocatorias de axudas).</p>
<p>-Utilización de recursos de Galicia (persoal artístico, técnico e servicios instalados en Galicia, así como a rodaxe na Comunidade Autónoma).</p>
<p>-Viabilidade do proxecto (grao de financiamento garantido, porcentaxe de axuda solicitada, compromisos de distribución).</p>
<p>-Calidade artística (orixinalidade e creatividade do proxecto).</p>
<p>Artigo 21º.-Contía da axuda.</p>
<p>Cando se trate de axudas dadas en concepto de mínimis por calquera Administración pública e para calquera tipo de gasto, non poderá superarse o límite de 100.000 euros, nun período de tres anos para o mesmo beneficiario.</p>
<p>Considérase importe subvencionable o gasto asociado ó proxecto, podendo alcanza-las axudas, con carácter xeral, as porcentaxes do importe subvencionado que se relacionan a continuación.</p>
<p>a) Proxectos de curtametraxes: ata o 60% do custo total, cun máximo de 30.000 euros.</p>
<p>b) Proxectos de vídeo-creación: ata o 60% do custo total, cun máximo de 15.000 euros.</p>
<p>c) Proxectos de produccións multimedia: ata o 60% do custo total, cun máximo de 15.000 euros.</p>
<p>Artigo 22º.-Obrigacións do beneficiario.</p>
<p>1. As produccións subvencionadas deberán axustarse fielmente ó proxecto presentado. Calquera modificación do proxecto ou no equipo técnico e artístico deberá ser notificada á Consellería de Cultura, Comunicación Social e Turismo que decidirá o que proceda e adoptará as medidas que considere procedentes.</p>
<p>2. As productoras subvencionadas deberán comunicarlle á Consellería de Cultura, Comunicación Social e Turismo a data de iniciación e finalización da rodaxe ou gravación da producción subvencionada, no caso de que estas varíen nas previsións do proxecto.</p>
<p>3. Nos títulos de crédito iniciais da producción, así como en toda a publicidade que dela se faga, farase constar que a producción foi subvencionada pola Dirección Xeral de Comunicación e Audiovisual, Consellería de Cultura, Comunicación Social e Turismo, segundo a normativa da imaxe corporativa da Xunta de Galicia.</p>
<p>Artigo 23º.-Xustificación de gastos.</p>
<p>As productoras subvencionadas quedarán obrigadas a presentar á Dirección Xeral de Comunicación e Audiovisual xustificación de tódolos gastos realizados, imputables á producción audiovisual subvencionada, antes do 1 de novembro de cada exercicio económico do que se trate, a través da documentación seguinte:</p>
<p>-Copia cotexada de tódalas facturas relativas ós gastos realizados na anualidade que corresponda xustificar, de acordo coa resolución de concesión e nos termos expresados no orzamento presentado, excluído o IVE. Para o cal, relacionaranse de maneira numerada os xustificantes dos gastos, desagregados por capítulos, incluíndo o número de factura, o emisor, concepto, a suma parcial folla por folla e a suma do total da relación.</p>
<p>Artigo 24º.-Copias da producción audiovisual.</p>
<p>Ademais da xustificación anterior, as productoras deberán entregar unha copia da producción audiovisual resultante final en formato DVD antes do 1 de novembro.</p>
<p>En calquera caso o beneficiario non poderá percibir máis do 80% da subvención total concedida ata a entrega definitiva, que se realizará antes do 31 de decembro da anualidade que corresponda, en lingua galega, e que constará de dúas copias</p>
<p>no formato subvencionado de acordo coas seguintes modalidades:</p>
<p>-Curtametraxes: 35 mm ou Betacam dixital ou SP, segundo proxecto.</p>
<p>-Vídeo-creación: Betacam dixital ou SP.</p>
<p>-Multimedia: CD Rom ou DVD Rom.</p>
<p>As copias entregadas, en perfecto estado, á Consellería de Cultura, Comunicación Social e Turismo quedarán depositadas no Centro Galego de Artes da Imaxe dependente da Dirección Xeral de Comunicación e Audiovisual, para a súa conservación e uso con fins culturais e de promoción do audiovisual galego. En todo caso, e para estes fins, a Consellería</p>
<p>de Cultura, Comunicación Social e Turismo poderá realizar cantas copias considere precisas.</p>
<p>Disposicións derradeiras</p>
<p>Primeira.-Facúltase o director xeral de Comunicación e Audiovisual para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 23 de xaneiro de 2003.</p>
<p>Jesús Pérez Varela</p>
<p>Conselleiro de Cultura, Comunicación</p>
<p>Social e Turismo</p>
<p>CONSELLERÍA DE XUSTIZA, INTERIOR E ADMINISTRACIÓN</p>
<p>LOCAL</p>

