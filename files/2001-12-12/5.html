---
date: '2001-12-12'
id: 13B6E
page: 15
number: 239
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 305/2001, do 29 de novembro, polo que se crea a Facultade de Ciencias
  da Saúde por transformación da Escola Universitaria de Terapia Ocupacional no
  campus da Coruña da Universidade da Coruña.
range: Decreto
url: 'https://www.xunta.gal/dog/Publicados/2001/20011212/Anuncio13B6E_gl.html'
---
<p>A Lei 11/1989, do 20 de xullo, de ordenación do sistema universitario de Galicia (DOG nº 156, do 16 de agosto), supuxo a realización dunha planificación xeral do sistema. A esta planificación contribuíron decisivamente diversos decretos de creación de centros e de autorización de implantación de estudios.</p>
<p>Unha vez rematado o proceso de expansión do sistema universitario de Galicia, trabállase a prol da súa consolidación, atendendo expresamente os problemas derivados da definición específica de cada campus.</p>
<p>Neste decreto, baixo a formulación xeral exposta, considérase a creación dun novo centro no campus de Coruña da Universidade da Coruña, unha vez cumpridos xa tódolos requisitos previos ó acto formal de creación por parte da Xunta de Galicia.</p>
<p>Esta creación inscríbese no marco de reorganización dos centros existentes no sistema universitario de Galicia e, dentro da viabilidade do proxecto tanto desde o punto de vista económico como da</p>
<p>existencia de recursos humanos e materiais, responde á necesidade de completa-lo perfil da Universidade da Coruña, de mellora da calidade do ensino e da potenciación da actividade investigadora, e de atender a unha demanda amplamente compartida e manifestada en tódolos ámbitos da área metropolitana onde se atopa esta universidade.</p>
<p>Por todo isto, en aplicación do artigo 2.4º da Lei 5/1987, do 27 de maio, do Consello Social da Universidade e do Consello Universitario de Galicia, por instancia do Consello Social da Universidade da Coruña, co informe do Consello de Universidades e o informe do Consello Universitario de Galicia, por proposta do conselleiro de Educación e Ordenación Universitaria, e logo de deliberación do Consello da Xunta de Galicia na súa reunión do día vintenove de novembro de dous mil un,</p>
<p>DISPOÑO:</p>
<p>Artigo único.</p>
<p>1. Créase a Facultade de Ciencias da Saúde no campus da Coruña da Universidade da Coruña.</p>
<p>2. A Facultade de Ciencias da Saúde créase pola transformación da Escola Universitaria de Terapia Ocupacional no campus da Coruña, adscribríndose ó dito centro o Departamento de Medicina.</p>
<p>3. Na Facultade de Ciencias da Saúde do campus da Coruña impartiranse os estudios xa autorizados da diplomatura en terapia ocupacional e aqueles</p>
<p>outros relacionados coa área de ciencias da saúde do campus da Coruña, así como os estudios de terceiro ciclo en Medicina.</p>
<p>Disposicións derradeiras</p>
<p>Primeira.-Autorízase o conselleiro de Educación e Ordenación Universitaria para que, no ámbito das súas competencias, dicte as disposicións necesarias para o desenvolvemento do presente decreto.</p>
<p>Segunda.-O presente decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, vintenove de novembro de dous mil un.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación Universitaria</p>

