---
date: '2003-05-20'
id: 10EAA
page: 6
number: 96
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Decreto 261/2003, do 8 de maio, polo que se declara a urxente ocupación, para
  efectos de expropiación forzosa, polo Concello de Friol, dos bens e dereitos
  necesarios para a realización das obras do proxecto de reforma do campo de
  fútbol de Friol.
range: Decreto
url: 'https://www.xunta.gal/dog/Publicados/2003/20030520/Anuncio10EAA_gl.html'
---
<p>O Concello de Friol, en sesión que tivo lugar o día vinteseis de novembro de dous mil dous, aprobou o proxecto de reforma do campo de fútbol de Friol, e na sesión do vinteoito de xaneiro de dous mil tres, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>O Concello de Friol remitiu a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Administración Local o día trinta e un de marzo de dous mil tres.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Administración Local o día oito de abril de dous mil tres.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que segundo sinala o Concello, as instalacións actuais quedaron inadecuadas e insuficientes, atopándose en moi mal estado, polo que non cumpren coas mínimas condicións impostas pola normativa hixiénico-sanitaria, sendo necesaria a súa mellora coa maior premura que sexa posible, o que facilitaría una mellor práctica deportiva e ademais contribuiría a unha rexeneración ambiental da zona, que se atopa nun proceso de recesión e degradación do medio; así mesmo as obras proxectadas levan consigo unha conseguinte mellora para o tráfico rodado, evitando os problemas de aparcamento e circulación que se orixinan na actualidade.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Administración Local, e logo de deliberación do Consello da Xunta de Galicia na súa reunión do día oito de maio de dous mil tres,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a</p>
<p>urxente ocupación, polo Concello de Friol, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de reforma do campo de fútbol de Friol.</p>
<p>Santiago de Compostela, oito de maio de dous mil tres.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Administración</p>
<p>Local</p>

