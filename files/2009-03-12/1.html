---
date: '2009-03-12'
page: 5
number: 50
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Orde do 27 de febreiro de 2009 pola que se modifica o modelo de declaración
  complementaria da taxa por servizos profesionais, polas inspeccións e controis
  sanitarios oficiais de carnes frescas e carnes de coello e caza.
range: Orde
---
<p>A Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, recolle no seu anexo 2, entre outras, as tarifas aplicables pola taxa por servizos profesionais, modalidade administrativo-facultativa nas inspeccións e controis sanitarios oficiais de carnes frescas e carnes de coello e caza, tarifas axustadas á normativa comunitaria, en concreto ao Regulamento (CE) nº 882/2004, do Parlamento europeo e do Consello, do 29 de abril de 2004, sobre os controis oficiais efectuados para garantir a verificación do cumprimento da lexislación en materia de pensos e alimentos e a normativa sobre saúde animal e benestar dos animais.</p>
<p>A Lei de orzamentos xerais da Comunidade Autónoma de Galicia para o ano 2009, modificou, en consonancia coa normativa que se aplica nas distintas comunidades autónomas do estado español, mediante o seu artigo 57, as tarifas xa referidas consonte co disposto no Regulamento (CE) nº 882/2004.</p>
<p>O Decreto 61/2005, do 7 de abril, polo que se ditan as normas para a aplicación das taxas e prezos da Comunidade Autónoma de Galicia, establece a obriga de autoliquidación das taxas e o artigo 2 da orde da Consellería de Economía e Facenda do 30 de xuño de 1992, pola que se aproba o modelo de autoliquidación das taxas da Comunidade Autónoma de Galicia e se establece a utilización de efectos timbrados para o pagamento das taxas por servizos administrativos de compulsa de documentos e de verificación de suficiencia e documentos acreditativos de lexitimación, dispón que os suxeitos pasivos das tarifas sinaladas teñen a obriga de presentar e ingresar a autoliquidación correspondente polas actuacións habidas en cada un dos trimestres naturais do ano nos vinte primeiros días naturais seguintes á finalización de cada trimestre, e xunto coa autoliquidación deberán presentar unha declaración complementaria debidamente cuberta, que se axustará ao modelo establecido no anexo II da citada orde.</p>
<p>A modificación das tarifas fai necesaria, polo tanto, a adaptación do modelo sinalado á nova estrutura tarifaria.</p>
<p>Por ese motivo, e no uso das facultades conferidas pola disposición adicional do Decreto 61/2005, do 7 de abril, previamente citado</p>
<p>DISPOÑO:</p>
<p>Artigo único.-Modificación do modelo de declaración complementaria da taxa por servizos profesionais, polas inspeccións e controis sanitarios oficiais de carnes frescas e carnes de coello e caza.</p>
<p>Modifícase o modelo de declaración complementaria da taxa por servizos profesionais polas inspeccións e controis sanitarios oficiais de carnes frescas e carnes de coello e caza contido no anexo II da orde da Consellería de Economía e Facenda do 30 de xuño de 1992, pola que se aproba o modelo de autoliquidación das taxas da Comunidade Autónoma de Galicia e se establece a utilización de efectos timbrados para o pagamento das taxas por servizos administrativos de compulsa de documentos e de verificación de suficiencia e documentos acreditativos de lexitimación, quedando substituído polo modelo que figura no anexo desta orde.</p>
<p>Disposición transitoria</p>
<p>O modelo de declaración complementaria que se substitúe por esta orde seguirá tendo vixencia para o cumprimento das obrigas tributarias referidas ás actuacións gravadas que se realicen ata a fin do ano 2008, debendo ser empregado en consecuencia, xunto coas autoliquidacións que se refiran aos feitos impoñibles acaecidos con anterioridade ao 1 de xaneiro de 2009.</p>
<p>Disposición derradeira</p>
<p>Esta orde entrará en vigor o día seguinte ao da súa publicación. No entanto, o modelo que figura no anexo desta orde deberá empregarse a partir do 1 de abril de 2009 e presentarase conxuntamente coas autoliquidacións que se refiran aos feitos impoñibles realizados desde o 1 de xaneiro de 2009.</p>
<p>Santiago de Compostela, 27 de febreiro de 2009.</p>
<p>José Ramón Fernández Antonio</p>
<p>Conselleiro de Economía e Facenda</p>
<p>Ver referencia pdf "05000D001P006.PDF"</p>

