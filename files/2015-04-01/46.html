---
date: '2015-04-01'
id: O143-260315-0003
page: 12873
number: 62
agency: Augas de Galicia
section: VI. Anuncios. a) Administración autonómica.
title: >-
  RESOLUCIÓN do 24 de marzo de 2015 pola que se somete a información pública o
  proxecto modificado número 1 das obras de ampliación e modernización da
  estación depuradora de augas residuais do Lagares (Vigo), que inclúe o
  proxecto construtivo da ampliación e modernización e a relación individual de
  bens, dereitos e propietarios afectados necesarios para a súa execución.
range: Resolución
url: >-
  https://www.xunta.gal/dog/Publicados/2015/20150401/AnuncioO143-260315-0003_gl.html
---
<p>A Comunidade Autónoma de Galicia ten transferidas as competencias de funcións e servizos do Estado en materia de abastecementos de auga, saneamento e condución e defensa das marxes de ríos, mediante o Real decreto 1870/1985, do 11 de setembro, sobre traspaso de funcións e servizos da Administración xeral do Estado á Comunidade Autónoma de Galicia, en materia de abastecemento de auga, saneamento, condución e defensa das marxes.</p>
    <p>O 9 de marzo de 2007, a Xunta de Galicia, Augas de Galicia e AcuaNorte subscribiron un protocolo xeral de colaboración para o desenvolvemento da actuación: saneamento de Vigo, cuxo obxecto era a redacción do estudo de alternativas e o anteproxecto do sistema de depuración de Vigo. O 19 de xullo de 2007, as ditas partes ratificaron os compromisos adquiridos, mediante a subscrición dun convenio para o desenvolvemento da actuación de saneamento de Vigo. Posteriormente, o 2 de agosto de 2010, foi subscrito entre a Xunta de Galicia, o Concello de Vigo, AcuaNorte e Augas de Galicia o convenio para a construción das obras correspondentes á actuación hidráulica de saneamento de Vigo.</p>
    <p>A execución das obras da actuación de saneamento de Vigo está encomendada á Sociedade Estatal Aguas de las Cuencas de España, S.A. (en diante, Acuaespaña), ao figurar recollida no seu convenio de xestión directa.</p>
    <p>A actuación de saneamento de Vigo está declarada de interese xeral da Comunidade Autónoma de Galicia, de conformidade co disposto no artigo 28 da Lei 9/2010, do 4 de novembro, de augas de Galicia, xa que as obras de referencia están recollidas no Plan hidrolóxico Galicia-Costa, aprobado polo Real decreto 1332/2012, do 14 de setembro.</p>
    <p>O artigo 29 da Lei 9/2010, do 4 de novembro, de augas de Galicia, dispón que a aprobación definitiva do proxecto, anteproxecto ou documento similar de obras hidráulicas declaradas de interese da Comunidade Autónoma levará implícita a declaración de utilidade pública e a necesidade de urxente ocupación dos bens e adquisición de dereitos, co fin da expropiación forzosa e a ocupación temporal, de acordo co disposto na lexislación correspondente. Esta declaración referirase tamén aos bens e dereitos que poidan incluírse na reformulación do documento técnico correspondente e ás modificacións de obras e obras complementarias que, se é o caso, poidan aprobarse posteriormente.</p>
    <p>Así, debe salientarse que os procedementos expropiatorios correspondentes ás obras incluídas no anteproxecto citado se tramitarán mediante o procedemento de urxencia previsto nos artigos 52 e seguintes da Lei do 16 de decembro de 1954, de expropiación forzosa, e concordantes do seu regulamento de desenvolvemento.</p>
    <p>A solución proposta para o cumprimento dos obxectivos de calidade da auga na ría de Vigo, asociados ao saneamento de Vigo, integra as infraestruturas seguintes:</p>
    <p>1. Estación depuradora de augas residuais.</p>
    <p>2. Emisario submarino da estación depuradora de augas residuais do Lagares.</p>
    <p>3. Ampliación da acometida eléctrica existente.</p>
    <p>Para a execución da obra da estación depuradora de augas residuais licitouse un contrato conxunto para a redacción do proxecto construtivo, a execución das obras e a posta en marcha e, o 7 de setembro de 2012, Augas de Galicia aprobou tecnicamente o proxecto construtivo da ampliación e modernización da estación depuradora de augas residuais do Lagares (Vigo).</p>
    <p>Posteriormente, redactouse un proxecto modificado núm. 1 das obras de ampliación e modernización da estación depuradora de augas residuais do Lagares (Vigo). As actuacións comprendidas nesta modificación basicamente consisten na instalación de equipamento adicional para a eliminación de areas, dun sistema de desodorización por vía biolóxica, de equipos de iluminación con lámpadas LED e na modificación de sistemas construtivos.</p>
    <p>Así mesmo, en atención ao requirido por Augas de Galicia, incorpórase ao proxecto modificado a información obtida dos estudos e da enxeñaría de detalle realizada durante a execución do proxecto e necesaria para a validación final e completa das solucións adoptadas. Dentro deste grupo englóbanse os seguintes aspectos: desenvolvemento da enxeñaría de detalle do reactor biolóxico; axuste de dimensións e pesos de pontes guindastre; equipamento de regulación e medida dentro da alínea de subministración de gas e desenvolvemento da enxeñaría de detalle do equipamento de desinfección.</p>
    <p>Por medio desta resolución sométese á información pública tanto o referido ao proxecto construtivo como o referido ao proxecto modificado, ao estar aquel contido neste.</p>
    <p>O proxecto foi examinado e supervisado pola Área Técnica de Augas de Galicia e, segundo informe do 2 de marzo de 2015, cumpre todos os requisitos exixidos polo texto refundido da Lei de contratos do sector público, aprobado polo Real decreto lexislativo 3/2011, do 14 de novembro. O 16 de marzo de 2015, a Dirección de Augas de Galicia dita unha resolución pola que se aproba tecnicamente o proxecto das obras.</p>
    <p>Considerando o exposto anteriormente,</p>
    <h2>RESOLVO:</h2>
    <p>Primeiro. Someter o proxecto modificado núm. 1 das obras de ampliación e modernización da estación depuradora de augas residuais do Lagares (Vigo) –que inclúe o proxecto construtivo da ampliación e modernización da estación depuradora de augas residuais do Lagares (Vigo)– ao trámite de información pública para os efectos do previsto no artigo 86 da Lei 30/1992, do 26 de novembro, de réxime xurídico das administracións públicas e do procedemento administrativo común, para que calquera persoa física ou xurídica formule as alegacións que considere convenientes.</p>
    <p>Segundo. Someter a relación dos titulares de terreos, bens e dereitos afectados polas obras previstas no proxecto modificado e que se achega como anexo a esta resolución ao trámite de información pública previsto no artigo 18 da Lei do 16 de decembro de 1954, de expropiación forzosa, e nos artigos 17 e 18 do seu regulamento de desenvolvemento, co fin de que os que se consideren prexudicados polas obras que se prevén poidan formular as alegacións que consideren oportunas.</p>
    <p>Para tal efecto, o proxecto estará á disposición do público nas oficinas do Servizo Territorial da Zona Hidrográfica de Galicia Sur (r/ San Salvador, 2, 4º, 36201 Vigo), da Área Técnica de Augas de Galicia (r/ Doutor Maceira, 18 baixo, 15706 Santiago de Compostela), da Sociedade Estatal Aguas de las Cuencas de España, S.A. (r/ Colón, 21, 3º, 36201 Vigo) e do Concello de Vigo (praza do Rei, s/n), así como na páxina web de Augas de Galicia (http://augasdegalicia.xunta.es), por un prazo común de vinte días contados desde o seguinte ao da publicación desta resolución no Diario Oficial de Galicia.</p>
    <p>Publíquese esta resolución no Diario Oficial de Galicia, no Boletín Oficial da provincia de Pontevedra, no taboleiro de edictos do Concello de Vigo e en dous xornais dos de maior circulación da provincia de Pontevedra.</p>
    <p>Santiago de Compostela, 24 de marzo de 2015</p>
    <footer><p>Gonzalo Mosqueira Martínez<br>Director de Augas de Galicia</p></footer>

