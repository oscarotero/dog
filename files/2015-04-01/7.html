---
date: '2015-04-01'
id: G0165-250315-0005
page: 12786
number: 62
agency: Consellería do Medio Rural e do Mar
section: III. Outras disposicións.
title: >-
  ORDE do 23 de marzo de 2015 pola que se acorda a cesión en propiedade á
  Universidade de Vigo dos hibridomas Hyb-M26.5 e Hyb M22.8  e o seu
  saber-facer, copropiedade da Comunidade Autónoma de Galicia e a Universidade
  de Vigo.
range: Orde
url: >-
  https://www.xunta.gal/dog/Publicados/2015/20150401/AnuncioG0165-250315-0005_gl.html
---
<p>O Decreto 132/2014, do 2 de outubro, polo que se aproba a estrutura orgánica da Consellería do Medio Rural e do Mar, dispón no seu artigo 1 que esta é o órgano da Administración da Comunidade Autónoma de Galicia con competencias en cooperación pesqueira interinstitucional e co exterior, de acordo co establecido no Estatuto de autonomía para Galicia e segundo os termos sinalados pola Constitución española, sen prexuízo das competencias que poidan corresponderlles aos outros organismos da Comunidade Autónoma. </p>
    <p>O dito decreto, no seu artigo 16, establece que a Dirección Xeral de Desenvolvemento Pesqueiro é un órgano de dirección dependente da Secretaría Xeral do Mar, á cal lle corresponde a investigación mariña, que se desenvolverá en coordinación coa consellería competente en materia de investigación e desenvolvemento tecnolóxico.</p>
    <p>O artigo 16.2 do Decreto 132/2014, do 2 de outubro, establece que a Dirección Xeral de Desenvolvemento Pesqueiro, para o exercicio das súas funcións, contará, dependendo funcionalmente da Dirección Xeral, co Centro de Investigacións Mariñas (Cima) que exercerá as funcións relativas á actividade investigadora e, particularmente, as referidas ás áreas de procesos oceanográficos costeiros, recursos mariños, acuicultura e patoloxía. </p>
    <p>Ao Cima correspóndelle a coordinación, programación e xestión das infraestruturas e dos medios dispoñibles, tanto en equipamento como en persoal, dedicados á investigación mariña; á xestión e ao control de gastos de funcionamento e á execución dos proxectos de investigación; ao fomento da coordinación interinstitucional e á integración interdisciplinar para unha optimización do rendemento da investigación mariña en Galicia e, en xeral, cantos asuntos lle sexan encomendados en razón da súa competencia pola Dirección Xeral.</p>
    <p>O artigo 82 da Lei 5/2011, do 30 de setembro, de patrimonio da Comunidade Autónoma de Galicia, permite que os bens e dereitos patrimoniais da Comunidade Autónoma de Galicia poidan ser cedidos gratuitamente para a realización de fins de utilidade pública ou interese social a outras administracións públicas, sempre que a súa afectación ou explotación non se considerase previsible.</p>
    <p>O artigo 83 da Lei 5/2011 establece que á cesión de bens mobles do patrimonio da Comunidade Autónoma de Galicia é competencia do titular da consellería que teña a adscrición do ben.</p>
    <p>A extinta Consellería de Pesca e Asuntos Marítimos e a Universidade de Vigo levaron a cabo de maneira conxunta a execución dos proxectos titulados: Identificación inmunolóxica e bioquímica de larvas de mexillón (Mytilus galloprovincialis), entre o ano 2000 e 2002, e Incorporación de técnicas de inmunodetección na monitorización de larvas de mexillón nas augas costeiras galegas, entre o ano 2005 e 2008. </p>
    <p>Ambos os dous proxectos foron desenvolvidos no marco das axudas do programa sectorial do Plan galego de investigación, desenvolvemento e innovación tecnolóxica (PGIDIT), convocadas en 2000 e 2005, e nas cales participaron o Cima (Centro de Investigacións Mariñas) e a Universidade de Vigo. </p>
    <p>Como consecuencia dos dous proxectos xa finalizados orixináronse unha serie de resultados que poderían ser susceptibles de explotación: os hibridomas Hyb-M26.5 e Hyb M22.8, produtores monoclonais de rato, e o seu correspondente saber-facer; e resultou que a Consellería do Medio Rural e do Mar é copropietaria ao 50 % coa Universidade de Vigo dos mencionados hibridomas Hyb-M26.5 e Hyb M22.8 e do seu correspondente saber-facer.</p>
    <p>O 31 de xullo de 2014, a Universidade de Vigo solicitoulle á Conselleira do Medio Rural e do Mar a cesión gratuíta do 50 % da propiedade dos hibridomas Hyb-M26.5 e Hyb M22.8, así como a cesión gratuíta do seu correspondente saber-facer.</p>
    <p>De conformidade co establecido no artigo 2 do Decreto 7/2010, do 14 de xaneiro, polo que se aproban os estatutos da Universidade de Vigo; os fins de utilidade pública a que se van dedicar os bens cedidos son: o fomento da procura de novos coñecementos e a transferencia destes á sociedade, a creación artística e o desenvolvemento científico e tecnolóxico e a avaliación dos seus resultados, tanto no que atinxe á investigación básica como á aplicada.</p>
    <p>En consecuencia, de conformidade co previsto no artigo 27, número 15, do Estatuto de autonomía de Galicia, e en uso das facultades que me confire a Lei 5/2011, do 30 de setembro, de patrimonio da Comunidade Autónoma de Galicia, e a Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1</p>
    <p>Acordar a cesión en propiedade á Universidade de Vigo dos hibridomas denominados Hyb-M26.5 e Hyb M22.8 e o seu correspondente saber-facer. Estes hibridomas teñen as seguintes características:</p>
    <p>Resultado da fusión de células do bazo de ratos Balb/c inmunizados con larvas en D de mexillón da especie Mytilus galloprovincialis, con células de mieloma NSO.</p>
    <p>Artigo 2</p>
    <p>A cesión queda sometida ás seguintes cláusulas:</p>
    <p>a) De conformidade co establecido polo artigo 82 da Lei 5/2011, do 30 de setembro, de patrimonio da Comunidade Autónoma de Galicia, os bens cedidos destinaraos a entidade cesionaria a fins de utilidade pública ou interese social.</p>
    <p>b) Coa cesión outórgaselle á Universidade de Vigo a totalidade da propiedade dos bens mobles cedidos.</p>
    <p>c) Serán de cargo da entidade cesionaria todos os gastos de conservación e mantemento dos bens mobles cedidos.</p>
    <p>d) Tanto se os bens cedidos non se aplican aos fins sinalados, como se se descoidan ou se utilizan con grave quebrantamento, ou se incumpren as condicións do acordo, considerarase resolta a cesión e a copropiedade dos bens reverterá na Comunidade Autónoma de Galicia, que terá dereito a percibir, logo de taxación pericial, o valor de detrimento ou deterioración que sufrisen.</p>
    <p>e) A Consellería do Medio Rural e do Mar reserva para si unha licenza non exclusiva, de alcance mundial, gratuíta e a perpetuidade para a realización de actividades de investigación e formación relacionadas co saber-facer obxecto de cesión.</p>
    <p>Artigo 3</p>
    <p>A cesión formalizarase mediante acta subscrita pola Secretaría Xeral Técnica desta consellería, ou por empregado público en quen delegue, e nela deberá constar o acordo de cesión e a aceptación do cesionario.</p>
    <p>Artigo 4</p>
    <p>Corresponde á Consellería do Medio Rural e do Mar verificar a aplicación dos hibridomas citados no artigo 1 ao fin para o cal son cedidos e, para isto, pode adoptar cantas medidas sexan necesarias.</p>
    <p>Disposición derradeira primeira</p>
    <p>A Consellería do Medio Rural e do Mar, a través da Secretaría Xeral Técnica, realizará os trámites necesarios para a efectividade de canto se dispón nesta orde.</p>
    <p>Disposición derradeira segunda</p>
    <p>Esta orde producirá efectos desde o día seguinte ao da súa publicación no Diario Oficial de Galicia.</p>
    <p>Santiago de Compostela, 23 de marzo de 2015</p>
    <footer><p>Rosa María Quintana Carballo<br>Conselleira do Medio Rural e do Mar</p></footer>

