---
date: '2006-06-13'
page: 9
number: 112
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Orde do 2 de xuño de 2006 pola que se modifica a disposición adicional
  primeira das ordes do 19 de maio de 2005, 30 de abril de 2004 e 5 de xuño de
  2003, polas que se regula o procedemento para o pagamento e a presentación
  telemáticos das autoliquidacións correspondentes ao imposto sobre sucesións e
  doazóns e ao imposto sobre transmisións patrimoniais e actos xurídicos
  documentados.
range: Orde
---
<p>No ámbito tributario, a Lei 58/2003, do 17 de decembro, xeral tributaria, desenvolve no seu artigo 96 a utilización de tecnoloxías informáticas e telemáticas nos procedementos de aplicación dos tributos, sinalando que a Administración tributaria promoverá a utilización das técnicas e medios electrónicos, informáticos e telemáticos necesarios para o desenvolvemento da súa actividade e o exercicio das súas competencias, coas limitacións que a Constitución e as leis establezan.</p>
<p>A Consellería de Economía e Facenda impulsou a utilización de tecnoloxías informáticas e telemáticas nos procedementos tributarios, a través da súa oficina virtual, fomentando a colaboración social de acordo co establecido no artigo 92 da Lei 58/2003, do 17 de decembro, xeral tributaria, en especial no que se refire á celebración de acordos con entidades privadas ou con institucións ou organizacións representativas de sectores ou intereses sociais, laborais, empresariais ou profesionais para a presentación e remisión á Administración tributaria de autoliquidacións, declaracións, comunicacións ou calquera outro documento con transcendencia tributaria, logo de autorización dos obrigados tributarios.</p>
<p>Neste sentido ditáronse ordes do 5 de xuño de 2003, 30 de abril de 2004 e 19 de maio de 2005, en que se regula o pagamento e presentación telemáticos dos impostos sobre transmisións patrimoniais e actos xurídicos documentados e sucesións e doazóns. Nestas ordes a presentación telemática das autoliquidacións por terceiras persoas amparábanse na figura do presentador regulada no artigo 36.2º da Lei 29/1987, do 18 de decembro, do imposto sobre sucesións e doazóns, e no artigo 56.4º do Real decreto lexislativo 1/1993, do 24 de setembro, polo que se aproba o texto refundido da Lei do imposto sobre transmisións patrimoniais e actos xurídicos documentados, nos cales, polo feito da presentación do imposto, o presentador se convertía en mandatario dos obrigados ao pagamento. Non obstante, o TC nas sentenzas 111 e 113 do 5 de abril de 2006 declara inconstitucional ambos os dous artigos, polo que procede modificar as ordes citadas reconducindo a figura do presentador á representación voluntaria.</p>
<p>En virtude do exposto,</p>
<p>DISPOÑO:</p>
<p>Artigo único.</p>
<p>Modifícase a disposición adicional primeira das ordes do 19 de maio de 2005 pola que se regula o procedemento para o pagamento e a presentación telemáticos das autoliquidacións correspondentes ao impos</p>
<p>to sobre sucesións e doazóns e se modifican as ordes que regulan o pagamento e a presentación telemáticos no imposto sobre transmisións patrimoniais e actos xurídicos documentados e na taxa fiscal sobre o xogo; Orde do 30 de abril de 2004 por a que se regula o procedemento para o pagamento e a presentación telemáticos das autoliquidacións correspondentes ao imposto sobre transmisións patrimoniais e actos xurídicos documentados e Orde do 5 de xuño de 2003 da Consellería de Economía e Facenda, pola que se regula o procedemento para o pagamento e a presentación telemáticos das autoliquidacións correspondentes ao imposto sobre transmisións patrimoniais e actos xurídicos documentados, pola transmisión de determinados medios de transporte usados entre particulares, que quedará redactada do seguinte xeito:</p>
<p>«Os profesionais colexiados, así como as entidades institucións ou organizacións representativas de sectores ou intereses sociais, laborais, empresariais ou profesionais, no exercicio das súas funcións e nas actuacións previstas nos convenios correspondentes, respectarán as normas establecidas na Lei 58/2003, do 17 de decembro, xeral tributaria e a Lei orgánica 15/1999, do 13 de decembro, de protección de datos de carácter persoal.</p>
<p>Os membros dos colexios profesionais, as entidades privadas, así como as institucións ou organizacións representativas de sectores ou intereses sociais, laborais, empresariais ou profesionais aos que o suxeito pasivo solicitase a colaboración para a presentación telemática deste imposto, deberán posuír a representación nos termos establecidos no artigo 46 da Lei 58/2003, do 17 de decembro, xeral tributaria. A Administración poderá requirir destes, en calquera momento, a acreditación da devandita representación.</p>
<p>A falta de representación abonda das persoas no nome da cal se presentase a documentación dará lugar á exixencia das responsabilidades que fosen procedentes».</p>
<p>Disposición derradeira</p>
<p>Única.-Entrada en vigor.</p>
<p>A presente orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 2 de xuño de 2006.</p>
<p>José Ramón Fernández Antonio</p>
<p>Conselleiro de Economía e Facenda</p>

