---
date: '2011-04-13'
page: 6
number: 73
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Resolución do 7 de abril de 2011, da Secretaría Xeral para o Deporte, pola que
  se fai pública a lista de deportistas recoñecidos/as como deportistas
  galegos/as de alto nivel polo procedemento iniciado en novembro de 2010, así
  como as solicitudes desestimadas e a causa.
range: Resolución
---
<p>O artigo 27º do Estatuto de autonomía de Galicia recolle, no seu punto 22, a competencia exclusiva da Comunidade Autónoma galega na promoción do deporte e a adecuada utilización do lecer. Recollendo esta asunción de competencia exclusiva, procedeuse á aprobación da Lei 11/1997, do 22 de agosto, xeral do deporte de Galicia, pola que se pretende a plena efectividade do feito, e dereito, deportivo na nosa comunidade autónoma.</p>
<p>No concreto ámbito do deporte de alto nivel, o artigo 46º.3 da lei establece que, independentemente da clasificación xeral de deportistas de alto nivel e das medidas que se establecen na lexislación do Estado, a Comunidade Autónoma de Galicia poderá realizar unha clasificación propia de deportistas galegos de alto nivel, de acordo coas federacións deportivas galegas, para os efectos do ámbito galego, e que será publicada no Diario Oficial de Galicia, aos cales lles serán de aplicación os beneficios que se establecerán regulamentariamente.</p>
<p>En desenvolvemento da citada Lei do deporte, o Decreto 6/2004, do 8 de xaneiro, polo que se regula a cualificación dos deportistas galegos de alto nivel e os programas de beneficios dirixidos a estes, e a Orde do 30 de maio de 2005, que derroga a anterior Orde do 20 de xaneiro de 2004, pola que se desenvolve o citado decreto, establecen os criterios que serán tidos en conta para determinar que deportistas deben posuír tal consideración, atribuíndo, así mesmo, á Comisión de Avaliación e Seguimento dos Deportistas Galegos de Alto Nivel a función de propoñer ao órgano competente en materia de deporte a relación de deportistas galegos de alto nivel.</p>
<p>En consecuencia, atendendo á proposta enviada, con data do 23 de marzo de 2011, pola referida Comisión de Avaliación e Seguimento dos Deportistas Galegos de Alto nivel, na súa reunión de valoración do procedemento de novembro de 2010, esta secretaría xeral</p>
<p>RESOLVE:</p>
<p>Primeiro.-Aprobar a relación de deportistas que cumpren os criterios para ser recoñecidos/as como deportistas galegos/as de alto nivel, que se relacionan no anexo I desta resolución, e que en consecuencia gozan da consideración de alto nivel e desfrutan dos beneficios que para tal consideración se atribúan.</p>
<p>Segundo.-Publicar a relación das solicitudes desestimadas e a causa, que se relacionan no anexo II desta resolución.</p>
<p>Terceiro.-Publicar a relación dos/as deportistas con beneficios vixentes (recoñecidos/as en anteriores convocatorias) así como a data de perda da condición de deportista galego/a de alto nivel, que se relacionan no anexo III desta resolución.</p>
<p>Cuarto.-Contra esta resolución, que esgota a vía administrativa, os/as interesados/as poderán interpoñer recurso potestativo de reposición, ante esta secretaría xeral, no prazo dun mes contado desde o día seguinte ao da súa publicación no DOG, de conformidade co establecido na Lei 30/1992, do 26 de novembro, na súa nova redacción dada pola Lei 4/1999, do 13 de xaneiro, ou poderán impugnala directamente, no xulgado do contencioso-administrativo competente, no prazo de dous meses contados a partir da mesma data, segundo o establecido na Lei 29/1998, do 13 de xullo, reguladora da xurisdición contencioso-administrativa.</p>
<p>Santiago de Compostela, 7 de abril de 2011.</p>
<p>José Ramón Lete Lasa</p>
<p>Secretario xeral para o Deporte</p>
<p>Ver referencia pdf "07300D001P006.PDF"</p>

