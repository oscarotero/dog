---
date: '2002-10-21'
id: '15022'
page: 14
number: 203
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Resolución do 8 de outubro de 2002, da Delegación Provincial de Pontevedra,
  pola que se dicta a normativa para a pesca da lamprea no río Ulla e se fixa o
  período e condicións para presentar solicitudes para a súa adxudicación no
  vindeiro ano 2003.
range: Resolución
url: 'https://www.xunta.gal/dog/Publicados/2002/20021021/Anuncio15022_gl.html'
---
<p>De conformidade coa disposición adicional segunda da Orde do 20 de xaneiro de 2000, pola que se fixan as normas xerais de pesca nas augas continentais da Comunidade Autónoma de Galicia, na que se faculta o delegado provincial da Consellería de Medio Ambiente en Pontevedra para dictar cantas normas sexan necesarias para a regulación da pesca da lamprea no río Ulla e, co obxecto de que se realice un aproveitamento ordenado desta pesqueira, establécese un réxime especial de pesca da antedita especie para o vindeiro ano 2003 nos tramos e coas limitacións que a continuación se indican, ás que se deberán ate-las persoas autorizadas como titulares así como as autorizadas para pescar nelas:</p>
<p>* Nas pesqueiras de Areas e Vellas deberán deixar libre o canal central do río, non podendo faenar na denominada vea.</p>
<p>* O período de pesca será : desde o lugar de Areas (Herbón) ata o lugar denominado Vellas, ambos inclusive, do día 7 de xaneiro ó 31 de marzo; e no tramo comprendido desde o canal de Herbón ata o lugar de Sinde do 10 de febreiro ata ó 30 de abril.</p>
<p>* A pesca só poderá practicarse desde as pesqueiras tradicionais, detalladas no anexo, debendo empregar redes que non causen dano a outras especies piscícolas.</p>
<p>* As redes só poderán estar colocadas desde as 20 ata as 8 horas.</p>
<p>* Prohíbese a realización dos labores de pesca, debendo levantarse as redes das pesqueiras, desde as 8 horas dos sábados ata as 20 dos luns.</p>
<p>* Toda persoa que faene nas pesqueiras deberá estar en posesión da correspondente licencia de pesca e do permiso de 4ª categoría para cada día e pesqueira, documentos que deberán levar consigo xunto co DNI durante a práctica desta actividade.</p>
<p>* Serán devoltos ás augas ou entregados ós axentes que o soliciten, todos aqueles exemplares piscícolas que non sexan as lampreas capturadas nas pesqueiras.</p>
<p>* En todo momento, deberán colaborar cos axentes de Conservación da Natureza da Consellería de Medio Ambiente, seguindo as súas instruccións.</p>
<p>* O mesmo día que remate o réxime especial, procederase a retira-las artes de pesca.</p>
<p>As infraccións contra esta regulación serán sancionadas de conformidade co establecido na Lei 7/1992, do 24 de xullo, de pesca fluvial. Polo uso indebido da pesqueira responderá o seu titular; se nun mesmo posto hai varios titulares, responderán conxunta e solidariamente.</p>
<p>Os permisos para toda a temporada estarán á venda a partir do 20 de decembro de 2002.</p>
<p>Xunto cos permisos entregarase un cuestionario de rexistro de capturas que deberá ser debidamente cuberto e deberá estar sempre á disposición dos axentes de Conservación da Natureza. Unha vez rematada a temporada, será entregado no Servicio de Conservación da Natureza. O cumprimento deste requisito será indispensable para poder obter permiso para a próxima temporada.</p>
<p>No caso de que a pesqueira a traballe unha persoa distinta do seu titular, aquel, para a obtención dos citados permisos, deberá acreditar no Servicio de Conservación da Natureza estar autorizado polo titular desta.</p>
<p>Prazo para presenta-las solicitudes.</p>
<p>Co obxecto de adxudica-las pesqueiras para a pesca da lamprea, acordo abri-lo prazo para que os titulares das pesqueiras do río Ulla presenten a súa solicitude:</p>
<p>-Este prazo estará aberto desde a publicación da presente resolución ata as 14 horas do día 25 de novembro de 2002.</p>
<p>-Coa solicitude deberán presentar copia do DNI e a documentación que acredite a titularidade da pesqueira no Servicio Provincial de Conservación da Natureza, r/ Benito Corbal, 47-5ª planta, Pontevedra.</p>
<p>-A pesqueiras solicitadas serán as que se relacionan no anexo.</p>
<p>Pontevedra, 8 de outubro de 2002.</p>
<p>José Antonio López Rodríguez</p>
<p>Delegado provincial de Medio Ambiente</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

