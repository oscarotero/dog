---
date: '1996-05-29'
id: 6C06
page: 5
number: 105
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 200/1996, do 17 de maio, polo que se desafecta do dominio público o
  inmoble coñecido como Albergue de Turismo, sito na parroquia de Ribas Altas,
  termo municipal de Monforte de Lemos (Lugo).
range: Decreto
url: 'https://www.xunta.gal/dog/Publicados/1996/19960529/Anuncio6C06_gl.html'
---
<p>O artigo 10.1º da Lei 3/1985, do 12 de abril, do patrimonio da Comunidade Autónoma de Galicia, sinala que cando os bens e dereitos non fosen necesarios para o cumprimento dos fins determinantes da súa afectación, cesará a súa natureza demanial e adquirirán a condición de patrimoniais, sen prexuízo, se é o caso, do dereito de reversión nos termos da lexislación da expropiación forzosa respecto daqueles bens adquiridos por este título.</p>
<p>O apartado segundo do antedito artigo establece que a desafectación dos bens de dominio público da Comunidade Autónoma de Galicia deberá facerse mediante acordo do Consello da Xunta de Galicia, logo de instrucción do expediente pola Consellería de Economía e Facenda, por instancia da consellería interesada, e sempre que se acredite a desaparición das causas xustificativas da afectación.</p>
<p>No presente caso, a dita acreditación resulta da mesma solicitude de cesión do uso do inmoble polo Concello de Monforte de Lemos, informada favorablemente pola Secretaría Xeral para o Turismo, ó asumi-lo dito concello, en virtude das súas competencias, a prestación do servicio.</p>
<p>Por todo isto, de conformidade coa proposta da Consellería de Economía e Facenda e logo de deliberación do Consello da Xunta de Galicia na súa reunión do día dezasete de maio de mil novecentos noventa e seis,</p>
<p>DISPOÑO:</p>
<p>Artigo 1º</p>
<p>Desaféctase do dominio público o inmoble coñecido como Albergue de Turismo sito na parroquia de Ribas altas, termo municipal de Monforte de Lemos (Lugo); o dito inmoble foi construído sobre unha parcela que se atopa inscrita no Rexistro da Propiedade de Monforte de Lemos, no tomo 615, libro 226, folio 144, predio número 20.318,inscrición 1ª.</p>
<p>Artigo 2º</p>
<p>O inmoble anteriormente descrito adquire natureza patrimonial.</p>
<p>Santiago de Compostela, dezasete de maio de mil novecentos noventa e seis.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>3957</p>

