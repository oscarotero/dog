---
date: '2020-12-31'
id: G0427-221220-0003
page: 51297
number: 262
agency: Consellería do Mar
section: III. Outras disposicións.
title: >-
  ORDE do 21 de decembro de 2020 pola que se aproba o Plan xeral de explotación
  marisqueira para o trienio 2021-2023 (códigos de procedemento PE403A, PE403C,
  PE403D e PE403E).
range: Orde
url: >-
  https://www.xunta.gal/dog/Publicados/2020/20201231/AnuncioG0427-221220-0003_gl.html
---
<p>A Lei 11/2008, do 3 de decembro, de pesca de Galicia, modificada pola Lei 6/2009, do 11 de decembro, establece que a política da Administración autonómica terá, en relación coa conservación e a xestión dos recursos pesqueiros e marisqueiros, entre outros obxectivos, o establecemento e a regulación de medidas dirixidas á conservación, á xestión e á explotación responsable, racional e sustentable dos recursos mariños vivos. Entre as medidas de conservación e xestión que recolle a dita lei figura a adopción, logo de audiencia do sector afectado, de plans de xestión definidos como medidas reguladores da actividade pesqueira e marisqueira.</p>
    <p>Os plans de explotación marisqueira tiveron o seu desenvolvemento normativo no Decreto 423/1993, do 17 de decembro, polo que se refunde a normativa vixente en materia de marisqueo, extracción de algas e cultivos mariños. Na actualidade, o Decreto 153/2019, do 21 de novembro, polo que se regula o réxime de conservación e explotación dos recursos marisqueiros e das algas, establece que a extracción dos recursos xerais estará suxeita ao Plan xeral de explotación marisqueira aprobado con carácter trianual pola Consellería do Mar e regula os plans de xestión. </p>
    <p>Nesta orde establécese o réxime necesario para que a explotación marisqueira en Galicia se realice coas garantías de desenvolver unha explotación sustentable dos recursos marisqueiros xerais, e tendo en conta aspectos de carácter ambiental, social e económico. </p>
    <p>Os plans de xestión incluídos no Plan xeral recollen obxectivos biolóxicos, ecolóxicos, económicos e sociais a tres anos, niveis de referencia e indicadores, así como estratexias de actuación. Os plans de xestión atenden a obxectivos biolóxicos relacionados co uso sustentable e a longo prazo dos recursos marisqueiros. Dentro dos obxectivos ecolóxicos destacan a participación das persoas mariscadores en actividades relacionadas coa protección da biodiversidade e ecosistemas mariños, en particular mediante a recollida pasiva de residuos. Finalmente, os obxectivos socioeconómicos están maioritariamente relacionados coa mellora dos ingresos e o mantemento ou creación de emprego. </p>
    <p>Os plans de xestión son o resultado dun estudo continuado da evolución dos recursos e do hábitat. Moitos dos traballos realizados para a elaboración e desenvolvemento dos plans de xestión achegan información estandarizada que pode ser encadrada nos descritores 1, 2, 3, 6 e 10 definidos pola Directiva marco sobre a estratexia mariña (DMEM) como criterios para definir o bo estado ambiental.</p>
    <p>As entidades do sector, titulares dos plans de xestión, realizan de forma coordinada e continua no tempo, a recollida de información estandarizada dos descritores mencionados, e en coordinación co persoal técnico da consellería lévase a cabo a monitorización e mantemento do estado dos recursos marisqueiros e do ecosistema ao longo do litoral e zona marítima de Galicia. Isto permite que as áreas xestionadas mediante os plans de xestión conformen unha rede planificada de zonas naturais, deseñada e xestionada para proporcionar un amplo abano de servizos ecosistémicos e protexer a biodiversidade, o que atende ao concepto de infraestrutura verde (azul no medio acuático).</p>
    <p>Como novidade, os plans de xestión poden incluír a realización de actividades de turismo mariñeiro por parte das persoas mariscadoras en apoio do uso sustentable dos recursos, de acordo co recollido nos artigos 112 e 113 da Lei 11/2008, do 3 de decembro.</p>
    <p>Os plans manteñen o enfoque baseado na coxestión e gobernanza dos recursos, coa participación do sector produtor do marisqueo na súa elaboración e na asunción de responsabilidades na xestión sustentable dos recursos.</p>
    <p>O mecanismo de elaboración do Plan xeral permite ás entidades asociativas do sector a participación activa na xestión dos recursos marisqueiros mediante a presentación de plans de xestión para as autorizacións e para as zonas de libre marisqueo en que procuran unha mellora da explotación con respecto ás normas xerais de libre marisqueo. Adquiren especial relevancia as actividades de conservación, entre as cales se inclúen a implementación de actividades de semicultivo, o establecemento de puntos de control da actividade extractiva e o control, seguimento, protección e vixilancia dos bancos marisqueiros, elementos fundamentais para a recuperación e mellora das zonas produtivas. </p>
    <p>Sen prexuízo do exposto, a Administración avalía o réxime de conservación e explotación dos recursos tendo en conta as variables biolóxicas e a saúde dos stocks, así como as variables ecolóxicas e socioeconómicas da xestión e, se procede, introduce as melloras necesarias, co fin de asegurar unha explotación sustentable tendo en conta aspectos ambientais e acadar unha maior rendibilidade económica e a creación de emprego. </p>
    <p>A orde regula as solicitudes e os prazos dos plans zonais e plans de xestión de recursos marisqueiros xerais e o desenvolvemento dos plans de xestión, que adoita realizarse mediante autorizacións das xefaturas territoriais da Consellería do Mar. A experiencia do sector na xestión e conservación dos recursos e o seguimento técnico da actividade permite que, actualmente, que estean delimitados os bancos marisqueiros por especie comercial, se coñezan os niveis de capturas de cada unha, e poida analizarse o resultado do esforzo pesqueiro a que están sometidos os ditos bancos. </p>
    <p>As xefaturas territoriais, no marco do desenvolvemento dos plans de xestión, poderán adaptar medidas para favorecer o cumprimento dos obxectivos dos plans, logo de consulta coas entidades titulares destes. Ademais, tamén poderán realizar adaptacións, logo de solicitude das entidades titulares dos plans de xestión, cando se dean circunstancias que dificulten ou potencien o seu desenvolvemento, e tendo en conta aspectos biolóxicos, socioeconómicos e de creación de emprego.</p>
    <p>A orde tamén regula, como medida para unha mellor conservación, os períodos autorizados para a extracción dos diferentes crustáceos, tendo en conta os datos científicos dispoñibles no momento actual, e sen prexuízo de que o órgano xestor poida realizar modificacións en función do estado dos recursos.</p>
    <p>As medidas de xestión para a explotación da centola, do boi e do polbo desenvolveranse a través de plans de xestión específicos para estas pesqueiras. De igual xeito, o uso do bou de vara e o bou de man para a extracción de moluscos bivalvos autorizarase a través dun plan de xestión para estas modalidades. </p>
    <p>As entidades asociativas do sector, no ámbito dos plans de xestión marisqueira, poden reservar zonas en que as persoas titulares de licenzas marítimas de pesca recreativa poidan capturar ata 50 poliquetos ao día, sempre que non interfiran coa actividade marisqueira. As entidades asociativas titulares de plans de xestión poderán levar a cabo o control destas actuacións no marco das operacións de salvagarda do medio mariño e das súas especies que están a realizar. </p>
    <p>Na orde figura recollido o punto terceiro establecido na Orde da Consellería do Mar do 28 de setembro de 2020 pola que se modifican determinados plans de explotación marisqueira con motivo das obras de dragaxe na ría do Burgo (DOG nº 197, do 29 de setembro), polo que a cláusula referida no punto segundo quedará incluída nos futuros plans marisqueiros que se aproben á Confraría de Pescadores da Coruña cando a actividade desenvolta se realice no espazo afectado polo proxecto de dragaxe ambiental dos sedimentos da ría do Burgo (A Coruña).</p>
    <p>Polo tanto, examinadas as propostas de plans de xestión remitidos polas entidades asociativas do sector, consultadas estas na elaboración das normas relativas ás zonas de libre marisqueo e nos períodos autorizados para a extracción de especies de crustáceos, vistos os informes emitidos polo persoal técnico desta consellería e as propostas das xefaturas territoriais, e de conformidade co disposto no Decreto 153/2019, do 21 de novembro,</p>
    <p class="dog-titulo">DISPOÑO:</p>
    <p>Artigo 1. <em>Obxecto</em></p>
    <p>1. Esta orde ten por obxecto aprobar o conxunto de normas e orientacións destinadas á regular e programar a conservación e explotación sustentable dos recursos marisqueiros xerais para o trienio 2021-2023.</p>
    <p>2. Tamén é obxecto desta orde regular as solicitudes e prazos para:</p>
    <p>a) A presentación dos plans de xestión de marisqueo.</p>
    <p>b) A presentación dos plans zonais.</p>
    <p>3. Os procedementos administrativos regulados nesta orde son os seguintes:</p>
    <p>a) Plans de xestión de marisqueo (PE403A).</p>
    <p>b) Plans zonais (PE403C).</p>
    <p>c) Autorización para o desenvolvemento dos plans específicos de xestión marisqueira (PE403D).</p>
    <p>d) Autorización para o desenvolvemento dos plans de xestión para autorizacións ou concesións marisqueiras (PE403E).</p>
    <p>Artigo 2. <em>Plans de xestión para autorizacións marisqueiras</em></p>
    <p>1. Apróbanse os plans de xestión para o trienio 2021-2023, para as zonas de autorización, presentados polas entidades de interese colectivo do sector produtor do marisqueo, que se relacionan no cadro A. Os plans de xestión desenvolveranse conforme o establecido no artigo 6 desta orde e as instrucións que posteriormente se diten, de seren necesarias.</p>
    <p>2. A explotación das autorizacións marisqueiras para as que non se presentaron plans de xestión ou para aquelas en que se presentaron pero non foron aprobados rexerase polo disposto no artigo 4 para as zonas de libre marisqueo.</p>
    <p>Artigo 3. <em>Plans específicos de xestión para as zonas de libre marisqueo</em></p>
    <p>1. Apróbanse os plans de xestión para o trienio 2021-2023, para as zonas de libre marisqueo, presentados polas entidades de interese colectivo do sector produtor do marisqueo que se relacionan no cadro B. Os plans de xestión desenvolveranse conforme o establecido no artigo 6 desta orde e as instrucións que posteriormente se diten, de seren necesarias.</p>
    <p>2. A explotación das zonas para as que non se presentaron plans específicos de xestión ou para aquelas en que se presentaron pero non foron aprobados, rexerase polo disposto no artigo 4 para as zonas de libre marisqueo.</p>
    <p>3. Se non existe acordo de repartición da zona de traballo entre os sectores de marisqueo a pé e desde embarcación, as zonas dos dous sectores quedarán delimitadas pola liña que une os puntos de cota mareal cero, correspondente coa liña da baixamar máxima escorada.</p>
    <p>Artigo 4. <em>Normas de explotación para as zonas de libre marisqueo para o trienio 2021-2023</em></p>
    <p>1. Como norma xeral, autorízase a extracción de moluscos nas zonas de libre marisqueo, non suxeitas a plan específico, nos seguintes períodos:</p>
    <p>a) Ría de Arousa:</p>
    <p>i. Primeiro trimestre do ano:</p>
    <p>1º. Ano 2021: do 4 de xaneiro ao 31 de marzo.</p>
    <p>2º. Ano 2022: do 3 de xaneiro ao 31 de marzo.</p>
    <p>3º. Ano 2023: do 2 de xaneiro ao 5 de abril.</p>
    <p>ii. Último trimestre do ano: </p>
    <p>Para os anos 2021, 2022 e 2023, e co obxecto de garantir a conservación e explotación sustentable do conxunto das especies e zonas, a data de inicio da actividade extractiva no último trimestre do ano coincidirá coa autorización de apertura da xefatura territorial para o plan específico de xestión aprobado para os bancos marisqueiros de Lombos do Ulla, Boído e Cabío, e a data de remate será o 31 de decembro de cada ano.</p>
    <p>A data de inicio da explotación das zonas de libre marisqueo no último trimestre do ano será establecida por resolución da dirección xeral competente en materia de marisqueo acompasando a actividade extractiva nas zonas de libre marisqueo coa autorización de apertura da xefatura territorial correspondente para o plan específico mencionado, co obxecto de acadar unha xestión equilibrada dos recursos.</p>
    <p>b) Resto das zonas:</p>
    <p>i. Ano 2021: do 4 de xaneiro ao 31 de marzo e do 1 de outubro ao 31 de decembro.</p>
    <p>ii. Ano 2022: do 3 de xaneiro ao 31 de marzo e do 1 de outubro ao 31 de decembro.</p>
    <p>iii. Ano 2023: do 2 de xaneiro ao 5 de abril e do 2 de outubro ao 31 de decembro.</p>
    <p>2. As cotas máximas de captura para as zonas de libre marisqueo na Ría de Arousa serán as recollidas no cadro C, e para o resto das zonas de libre marisqueo serán as recollidas no cadro D. As cotas máximas de captura poderán ser aumentadas ou diminuídas pola dirección xeral competente en materia de marisqueo dependendo do estado do recurso e dos informes emitidos polo persoal técnico.</p>
    <p>3. Para traballar con rastro de vieira ou voandeira (para voandeira, zamburiña, ostra e rabioso) nas zonas de libre marisqueo remitirase unha solicitude mensual á dirección xeral competente en materia de marisqueo, cunha anticipación mínima de 10 días á data de inicio da extracción, especificando a relación de embarcacións, especie obxecto de explotación e zonas de traballo, de conformidade co disposto o artigo 155 do Decreto 15/2011, do 28 de xaneiro, polo que se regulan as artes, aparellos, útiles, equipamentos e técnicas permitidos para a extracción profesional dos recursos mariños vivos en augas de competencia da Comunidade Autónoma de Galicia.</p>
    <p>4. As zonas de traballo dos sectores de marisqueo a pé e desde embarcación nas zonas de libre marisqueo estarán delimitadas pola liña que une os puntos de cota mareal cero, correspondente coa liña da baixamar máxima escorada.</p>
    <p>5. No caso de aprobación dun plan específico de xestión en zonas de libre marisqueo, as normas de explotación para zonas de libre marisqueo establecidas no Plan xeral de explotación marisqueira non resultarán de aplicación na zona de traballo do plan de xestión, de conformidade co establecido no artigo 11.4 do Decreto 153/2019, do 21 de novembro.</p>
    <p>Artigo 5. <em>Crustáceos</em></p>
    <p>Os períodos autorizados nos anos 2021, 2022 e 2023 para a extracción das especies de crustáceos establécense no cadro E. Os períodos poderán modificados pola dirección xeral competente en materia de pesca dependendo do estado do recurso e dos informes emitidos polo persoal técnico.</p>
    <p>Artigo 6. <em>O desenvolvemento dos plans de xestión </em></p>
    <p>1. As entidades titulares de plans de xestión aprobados dirixirán as solicitudes para o desenvolvemento da actividade ás xefaturas territoriais correspondentes da Consellería do Mar. </p>
    <p>2. As entidades poderán presentar solicitudes para desenvolver a actividade marisqueira durante un período mínimo dun mes e máximo de tres meses. A presentación de solicitudes realizarse de conformidade co artigo 14.</p>
    <p>Á data da presentación da solicitude, as entidades que conten con persoal técnico terán que ter actualizados os datos da explotación na ferramenta para o seguimento dos plans de xestión habilitada pola consellería. </p>
    <p>3. Os formularios normalizados a que se refire o número anterior correspóndense co anexo IV (PE403E), para os plans nas autorizacións marisqueiras, e co anexo III (PE403D), para os plans específicos en zonas de libre marisqueo. </p>
    <p>4. A documentación complementaria correspóndese coa establecida no artigo 15.1 desta orde. </p>
    <p>5. As xefaturas territoriais, de acordo co previsto no plan de xestión, ditarán resolución en que autoricen as actividades de marisqueo ou as deneguen, expresando as datas concretas da actividade e demais normas necesarias para o desenvolvemento do plan de xestión.</p>
    <p>A falta de resolución expresa determinará a autorización presunta da actividade sempre que a solicitude se presente de acordo co sinalado no número 2 deste artigo e cunha antelación mínima de 15 días á data de inicio da actividade solicitada. De incumprir estes requisitos, a solicitude considerarase desestimada.</p>
    <p>6. Os rareos e traslados de semente, as sementeiras, así como as actividades de semicultivo necesarias para a mellora da produción, agás as limpezas, requirirán de autorización e poderán levarse a cabo durante todo o ano, conforme o establecido no artigo 20.2 e 3 do Decreto 153/2019, do 21 de novembro, polo que se regula o réxime de conservación e explotación dos recursos marisqueiros e das algas. </p>
    <p>7. Os traballos de limpeza dos bancos marisqueiros requirirán de comunicación previa á xefatura territorial e á subdirección xeral de Gardacostas de Galicia, e poderán levarse a cabo durante todo o ano, conforme o establecido no artigo 20.3 do Decreto 153/2019, do 21 de novembro.</p>
    <p>Artigo 7. <em>Adaptación das medidas de xestión durante o desenvolvemento do plan</em></p>
    <p>1. As xefaturas territoriais poderán adaptar as medidas do plan de xestión establecidas no artigo 21 do Decreto 153/2019, do 21 de novembro. </p>
    <p>2. As xefaturas territoriais adaptarán as medidas do plan de xestión, logo de consulta ao sector, en función dos datos de seguimento dos obxectivos establecidos no plan, e cando exista:</p>
    <p>a) Informe emitido polo persoal técnico da consellería.</p>
    <p>b) Proposta de adaptación da xefatura territorial á/ás entidade/s titular/es do plan de xestión.</p>
    <p>3. As xefaturas territoriais adaptarán as medidas do plan de xestión, logo de petición do sector, ante circunstancias que dificulten ou ben permitan potenciar o desenvolvemento do plan de xestión, e tendo en conta aspectos biolóxicos, socioeconómicos e de creación de emprego, cando exista:</p>
    <p>a) Solicitude motivada da entidade titular do plan de xestión avalada por informe do seu persoal técnico.</p>
    <p>b) Informe favorable emitido polo persoal técnico da consellería.</p>
    <p>Artigo 8. <em>Dos plans zonais</em> </p>
    <p>1. A Consellería do Mar poderá adoptar plans zonais, que conterán medidas reguladoras da actividade pesqueira aplicadas nunha zona e nun período de tempo determinado, que teñan por obxecto, entre outros, novas especies, novas artes, modificación ou uso diferente do establecido nos plans de xestión, así como novas medidas de xestión, incluíndo limitación de capturas, capacidade e esforzo pesqueiro, de acordo co establecido no artigo 7.2.a) da Lei 11/2008, do 3 de decembro, de pesca de Galicia.</p>
    <p>2. As entidades de interese colectivo do sector produtor do marisqueo dirixirán as solicitudes de plan zonal de marisqueo á dirección xeral competente en materia de marisqueo, cunha anticipación mínima de dous meses á data prevista para o inicio da actividade.</p>
    <p>3. A presentación de solicitudes realizarse de conformidade co artigo 14.</p>
    <p>4. O formulario normalizado correspóndese co anexo II (PE 403C) desta orde. </p>
    <p>5. A documentación complementaria correspóndese coa establecida no artigo 15.2 desta orde. </p>
    <p>Artigo 9. <em>Emenda da solicitude dos plans zonais</em></p>
    <p>1. A dirección xeral competente en materia de marisqueo, como órgano responsable da tramitación da solicitude, comprobará que reúnen todos os requisitos. En caso contrario, requiriráselles ás entidades para que, nun prazo de 10 días, remitan cantos datos, documentos complementarios e aclaracións se consideren necesarios para avaliar a solicitude do plan zonal. Se así non o fixeren, considerarase que desistiron da súa petición logo de resolución que deberá ser ditada nos termos previstos no artigo 21 da Lei 39/2015, do 1 de outubro, do procedemento administrativo común das administracións públicas.</p>
    <p>2. A documentación requirida para a emenda da solicitude deberá ser presentada na forma que se determina no artigo 16.4 da Lei 39/2015, do 1 de outubro.</p>
    <p>3. Non se aplicará o disposto no número 1 a aquelas solicitudes que non acheguen na documentación complementaria, como mínimo, os aspectos que se indican a continuación, que serán inadmitidas, logo da correspondente resolución:</p>
    <p>a) Xustificación do plan zonal.</p>
    <p>b) Obxectivos xerais e operacionais que englobarán obxectivos biolóxicos, ecolóxicos e socioeconómicos, así como niveis de referencia, indicadores para o seguimento e estratexias de actuación.</p>
    <p>c) Avaliación do recurso realizada e/ou valoracións realizadas sobre o uso e as características dos útiles, equipamentos e técnicas para o marisqueo.</p>
    <p>d) Plan de extracción e comercialización.</p>
    <p>e) Plan financeiro.</p>
    <p>Artigo 10. <em>Resolución </em></p>
    <p>1. A resolución das solicitudes presentadas correspóndelle á persoa titular da Consellería do Mar.</p>
    <p>2. O prazo máximo para ditar e notificar a resolución será de catro meses, contados a partir da data de entrada da solicitude no rexistro do órgano competente. Transcorrido o prazo sen resolución expresa, as persoas interesadas poderán entender desestimadas as súas solicitudes, de conformidade co disposto no artigo 24.1 da Lei 39/2015, do 1 de outubro.</p>
    <p>Artigo 11. <em>Dos plans de xestión </em></p>
    <p>1. As entidades de interese colectivo do sector produtor do marisqueo dirixirán as súas solicitudes de plans de xestión para o trienio 2024-2026, á dirección xeral competente en materia de marisqueo antes do 1 de novembro de 2023.</p>
    <p>2. As entidades de interese colectivo do sector produtor do marisqueo dirixirán as súas solicitudes para plans de xestión de nova incorporación á dirección xeral competente en materia de marisqueo nos seguintes prazos: </p>
    <p>a) Plan de xestión para 2022-2023: antes do 1 de novembro de 2021.</p>
    <p>b) Plan de xestión para 2023: antes do 1 de novembro de 2022.</p>
    <p>3. A presentación de solicitudes deberá realizarse de conformidade co artigo 14.</p>
    <p>4. A solicitude deberá presentarse a través de formulario normalizado recollido no anexo I (PE403A) desta orde.</p>
    <p>5. A documentación complementaria correspóndese coa establecida no artigo 15.3 desta orde. </p>
    <p>Artigo 12. <em>Emenda da solicitude</em></p>
    <p>1. As xefaturas territoriais, como órganos responsables da tramitación da solicitude, comprobarán que reúnen todos os requisitos. En caso contrario, requiriráselles ás entidades para que, nun prazo de 10 días, remitan cantos datos, documentos complementarios e aclaracións se consideren necesarios para avaliar o plan. Se así non o fixeren, considerarase que desistiron da súa petición, logo de resolución que deberá ser ditada nos termos previstos no artigo 21 da Lei 39/2015, do 1 de outubro.</p>
    <p>2. A documentación requirida para a emenda da solicitude deberá ser presentada na forma que se determina no artigo 16.4 da Lei 39/2015, do 1 de outubro.</p>
    <p>3. Non se aplicará o disposto no número 1 a aquelas solicitudes que non acheguen na documentación complementaria, como mínimo, os aspectos que se indican a continuación, que serán inadmitidas, logo da correspondente resolución:</p>
    <p>a) Obxectivos xerais e operacionais que englobarán obxectivos biolóxicos, ecolóxicos e socioeconómicos, así como niveis de referencia, indicadores para o seguimento e estratexias de actuación.</p>
    <p>b) Avaliación do recurso.</p>
    <p>c) No caso de plans en zonas de libre marisqueo que no fosen aprobados con anterioridade, a definición as medidas de conservación que suporán unha mellora significativa na explotación do banco natural. </p>
    <p>d) Plan de extracción e comercialización.</p>
    <p>e) Plan financeiro.</p>
    <p>Artigo 13. <em>Aprobación dos plans de xestión </em></p>
    <p> 1. As xefaturas territoriais son os órganos instrutores do procedemento e efectuarán unha avaliación das propostas presentadas. Unha vez realizada á avaliación, as propostas avaliadas trasladaranse ás entidades do sector para que poidan presentar alegacións e elevaranse á dirección xeral competente en materia de marisqueo. </p>
    <p>2. A dirección xeral competente en materia de marisqueo determinará as medidas reguladoras da actividade marisqueira e, de ser o caso, proporá a aprobación do plan. </p>
    <p>3. Os plans de xestión para o trienio 2024-2026 serán aprobados mediante orde da Consellería do Mar. </p>
    <p>4. Os plans de xestión de nova incorporación será aprobados por resolución da persoa titular da Consellería do Mar en que se determinará o período de vixencia, que será inferior a tres anos, e non poderá superar o período de aprobación da orde pola que se aproba o Plan xeral de explotación marisqueira que estea en vigor.</p>
    <p>O prazo máximo para ditar e notificar a resolución será de catro meses, contados a partir da data de entrada da solicitude no rexistro do órgano competente. Transcorrido o prazo sen resolución expresa, as persoas interesadas poderán entender desestimadas as súas solicitudes, de conformidade co disposto no artigo 24.1 da Lei 39/2015, do 1 de outubro.</p>
    <p>Artigo 14. <em>Presentación de solicitudes</em></p>
    <p>1. As solicitudes presentaranse obrigatoriamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.gal</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, requiriráselle para que a emende a través da súa presentación electrónica. Para estes efectos, considerarase como data de presentación da solicitude aquela en que fose realizada a emenda.</p>
    <p>Para a presentación das solicitudes poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>Artigo 15. <em>Documentación complementaria </em></p>
    <p>1. As persoas interesadas deberán achegar coa solicitude de desenvolvemento do plan de xestión en zonas de autorización (anexo III-PE403D) ou de plans específicos de xestión en zonas de libre marisqueo (anexo IV-PE403E), os datos da explotación anteriores necesarios para o seguimento e xestión dos bancos, de acordo coas indicacións do persoal técnico da consellería responsables de informar a solicitude. Non será necesaria a achega destes datos sempre e cando estean dispoñibles na ferramenta para o seguimento dos plans de xestión habilitada pola consellería para a consulta desta información.</p>
    <p>2. As persoas interesadas deberán achegar coa solicitude de plan zonal (anexo II-PE403C), o plan para o ano correspondente.</p>
    <p>3. As persoas interesadas deberán achegar coa solicitude de plan (anexo I-PE403A), o plan de xestión, para o cal se empregará o modelo que se pode consultar na páxina web da Consellería do Mar: http://mar.xunta.gal/es/o-mar/o-sector/plans-de-xestion-e-biodiversidade</p>
    <p>4. A documentación complementaria deberá presentarse electronicamente. Se algunha das persoas interesadas presenta a documentación complementaria presencialmente, requiriráselle para que a emende a través da súa presentación electrónica. Para estes efectos, considerarase como data de presentación aquela en que fose realizada a emenda.</p>
    <p>As persoas interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de maneira motivada o cotexo das copias achegadas pola persoa interesada, para o que poderá requirir a exhibición do documento ou da información orixinal.</p>
    <p>5. Sempre que se realice a presentación de documentos separadamente da solicitude deberase indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>6. No caso de que algún dos documentos que se vai presentar de forma electrónica supere os tamaños máximos establecidos ou teña un formato non admitido pola sede electrónica da Xunta de Galicia, permitirase a presentación deste de forma presencial dentro dos prazos previstos e na forma indicada no número anterior. A información actualizada sobre o tamaño máximo e os formatos admitidos pode consultarse na sede electrónica da Xunta de Galicia.</p>
    <p>Artigo 16. <em>Notificacións</em></p>
    <p>1. As notificacións de resolucións e actos administrativos practicaranse só por medios electrónicos, nos termos previstos na normativa reguladora do procedemento administrativo común.</p>
    <p>2. De conformidade co artigo 45.2 da Lei 4/2019, do 17 de xullo, de administración dixital de Galicia, as notificacións electrónicas practicaranse mediante a comparecencia na sede electrónica da Xunta de Galicia e a través do sistema de notificacións electrónicas de Galicia, Notifica.gal. Este sistema remitirá ás persoas interesadas avisos da posta á disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>3. De conformidade co artigo 47 da Lei 4/2019, do 17 de xullo, de administración dixital de Galicia, as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e as entidades instrumentais do sector público autonómico. En todo caso, a Administración xeral e as entidades do sector público autonómico de Galicia poderán, de oficio, crear o indicado enderezo, para os efectos de asegurar o cumprimento polas persoas interesadas da súa obriga de relacionarse por medios electrónicos.</p>
    <p>4. As notificacións entenderanse practicadas no momento en que se produza o acceso ao seu contido, entendéndose rexeitada cando transcorresen dez días naturais desde a posta á disposición da notificación sen que se acceda ao seu contido.</p>
    <p>5. Se o envío da notificación electrónica non é posible por problemas técnicos, practicarase a notificación polos medios previstos na normativa reguladora do procedemento administrativo común.</p>
    <p>Artigo 17. <em>Trámites administrativos posteriores á presentación de solicitudes</em></p>
    <p>Todos os trámites administrativos que as persoas interesadas deban realizar durante a tramitación da solicitude deberán ser efectuados electronicamente accedendo á Carpeta cidadá da persoa interesada dispoñible na sede electrónica da Xunta de Galicia.</p>
    <p>Disposición adicional primeira. <em>Actualización de modelos normalizados</em></p>
    <p>De conformidade coa disposición adicional sexta da Lei 4/2019, do 17 de xullo, de administración dixital de Galicia, o/s modelo/s normalizado/s aplicable/s na tramitación do/dos procedemento/s regulado/regulados nesta disposición poderá/n ser actualizado/s co fin de mantelo/s adaptado/s á normativa vixente. Para estes efectos será suficiente a publicación do/dos modelo/s actualizado/s na sede electrónica da Xunta de Galicia, onde estará/n permanentemente accesible/s para todas as persoas interesadas, sen que sexa necesaria unha nova publicación no <em>Diario Oficial de Galicia</em>.</p>
    <p>Disposición adicional segunda. <em>Rastros remolcados</em></p>
    <p>Os rastros remolcados definidos na sección cuarta do capítulo IV do Decreto 15/2011, do 28 de xaneiro, só poderán capturar especies acompañantes nunha porcentaxe inferior ao 10 % do peso total das especies obxectivo, sempre e cando non estean sometidas a un plan de xestión aprobado pola Consellería do Mar, cumpran os tamaños mínimos e non estean en veda.</p>
    <p>Disposición adicional terceira. <em>Ampliación do número de embarcacións coa modalidade de marisqueo con vara</em></p>
    <p>En virtude do disposto na disposición adicional terceira da Orde do 26 de outubro de 2004, pola que se regula a alternancia de artes para embarcacións que faenen en augas da Comunidade Autónoma de Galicia, e durante a vixencia desta orde, naqueles plans de xestión en que os datos resultantes do seguimento da explotación, a situación social do sector e os estudos sobre o estado dos recursos así o permitan, poderase incrementar o número de embarcacións coa modalidade de marisqueo con vara, sen prexuízo das limitacións e condicións establecidas para cada un dos plans de xestión. </p>
    <p>O incremento dos/das participantes aprobados/as nos plans de xestión de marisqueo con vara realizarase segundo a resolución da Dirección Xeral de Desenvolvemento Pesqueiro do 22 de outubro de 2013, pola que se aproba o baremo para incrementar o número de cotas nas embarcacións que xa participan nun plan de xestión e para acceder á modalidade de marisqueo con vara no permiso de explotación no marco dun plan de xestión.</p>
    <p>Disposición adicional cuarta. <em>Permisos de explotación</em></p>
    <p>Segundo o disposto no artigo 2.1 do Decreto 423/1993, do 17 de decembro, a extracción de marisco e a recolección de algas en augas da Comunidade Autónoma de Galicia só poderá ser exercida polas persoas e embarcacións que estean en posesión do preceptivo permiso de explotación, e non serán recoñecidas como válidas aquelas autorizacións emitidas polas propias entidades.</p>
    <p>Disposición adicional quinta. <em>Extracción de mexillón silvestre</em></p>
    <p>1. Prohíbese durante todo o ano a extracción de mexillón silvestre en todo o litoral galego, agás resolución expresa da dirección xeral competente en materia de marisqueo. </p>
    <p>2. No marco dos plans de xestión poderase autorizar a extracción de mexillón silvestre cando a súa proliferación provoque efectos adversos na produción marisqueira e sempre que proceda de accións de mellora, acondicionamento ou recuperación de bancos marisqueiros.</p>
    <p>Disposición adicional sexta. <em>Suspensión da actividade extractiva de acordo co proxecto de dragaxe ambiental dos sedimentos da ría de O Burgo (A Coruña) para asegurar a normal execución do contrato de obras</em></p>
    <p>Cando a actividade marisqueira se realice no espazo afectado polo proxecto de dragaxe ambiental dos sedimentos da ría do Burgo (A Coruña), non poderá exercerse a actividade marisqueira desenvolta ao abeiro dos plans de xestión aprobados á Confraría de Pescadores da Coruña unha vez que se inicie a execución do contrato de obras correspondente ao proxecto mencionado, de acordo coas súas previsións.</p>
    <p>Disposición adicional sétima. <em>Zonas de extracción de poliquetos por persoas titulares de licenza de pesca marítima de recreo en superficie </em></p>
    <p>Dentro do ámbito dos plans de xestión de marisqueo poden considerarse zonas para que as persoas titulares de licenza de pesca marítima de recreo en superficie poidan capturar un máximo de 50 poliquetos/día, sen interferir coa actividade extractiva. </p>
    <p>Na páxina web https://www.pescadegalicia.gal/gl/poliquetos publicaranse as zonas que as entidades asociativas do sector titulares de plans de explotación marisqueira, de ser o caso, reservarán para a extracción de poliquetos para pesca marítima de recreo en superficie.</p>
    <p>Disposición derradeira primeira. <em>Consulta dos plans de xestión </em></p>
    <p>Os plans de xestión presentados polas entidades que serviron de base para esta orde estarán dispoñibles nos servizos centrais, xefaturas territoriais correspondentes da Consellería do Mar, así como na sede das entidades responsables destes.</p>
    <p>Disposición derradeira segunda. <em>Facultade de desenvolvemento</em></p>
    <p>Autorízase a persoa titular da dirección xeral competente en materia de marisqueo para o desenvolvemento desta orde e que, co obxecto da mellora da conservación e xestión dos recursos marisqueiros diferentes aos crustáceos, e na procura dunha explotación sustentable, adopte as medidas de xestión necesarias en función do estado dos recursos e dos informes emitidos polo persoal técnico. </p>
    <p>Disposición derradeira terceira. <em>Entrada en vigor</em></p>
    <p>Esta orde entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 21 de decembro de 2020</p>
    <footer><p>Rosa Mª Quintana Carballo<br>Conselleira do Mar</p></footer>

