---
date: '1996-06-05'
id: 70D2
page: 5
number: 110
agency: INSTITUTO GALEGO DE PROMOCIÓN ECONÓMICA
section: III. OUTRAS DISPOSICIÓNS
title: >-
  Resolución do 24 maio de 1996 pola que se fan públicas as bases que regulan a
  concesión de axudas financeiras ó tipo de xuro para a potenciación do comercio
  detallista na Comunidade Autónoma de Galicia e os convenios subscritos con
  distintas entidades e institucións para a adecuada instrumentación das ditas
  axudas.
range: Resolución
url: 'https://www.xunta.gal/dog/Publicados/1996/19960605/Anuncio70D2_gl.html'
---
<p>Con data 23 de maio de 1996, o Instituto Galego de Promoción Económica (Igape), a Consellería de Industria e Comercio da Xunta de Galicia, a Confederación de Empresarios de Galicia e as Cámaras de Comercio, Industria e Navegación da Coruña, Ferrol, Lugo, Ourense, Pontevedra, Santiago, Tui, Vigo e Vilagarcía de Arousa asinaron un convenio co obxecto de establecer unha liña de axudas para potencia-lo comercio detallista na Comunidade Autónoma de Galicia, ó amparo do Decreto 309/1995, do 23 de novembro, sobre incentivos para o desenvolvemento económico e fomento da actividade empresarial na Comunidade Autónoma de Galicia, e a orde da Consellería de Economía e Facenda do 18 de abril de 1996. No dito convenio e como anexo a el establécense as bases que regulan a concesión de axudas.</p>
<p>Ese mesmo día, o Igape e a Consellería de Industria e Comercio da Xunta de Galicia susbcribiron con dezasete entidades financeiras un convenio para a instrumentación das ditas axudas.</p>
<p>En virtude do exposto, de conformidade coa Lei 5/1992, de 10 de xuño, de creación do Igape e o seu regulamento, aprobado polo Decreto 317/1992, do 12 de novembro, e en virtude das facultades que teño conferidas,</p>
<p>RESOLVO:</p>
<p>Primeiro.-En cumprimento do disposto no artigo 78 da Lei 11/1992, de 11 de outubro, de réxime financeiro e presupostario de Galicia, e co obxecto de darlles unha adecuada difusión, fanse públicas as bases que regulan a concesión de axudas financeiras ó tipo de xuro para a potenciación do comercio na Comunidade Autónoma de Galicia, que figuran como anexo I.</p>
<p>Segundo.-Faise público o texto do convenio subscrito entre o Igape, a Consellería de Industria e Comercio da Xunta de Galicia, as Cámaras de Comercio galegas e a Confederación de Empresarios de Galicia, que figura como anexo II.</p>
<p>Terceiro.-Faise público o texto do convenio coas entidades financeiras e a relación de entidades que o susbcribiron o mesmo, que figura como anexo III.</p>
<p>Santiago de Compostela, 24 de maio de 1996.</p>
<p>José Antonio Orza Fernández</p>
<p>Presidente do Instituto Galego de Promoción Económica</p>
<p>ANEXO I</p>
<p>BASES QUE REGULAN A CONCESIÓN DE AXUDAS FINANCEIRAS Ó TIPO DE XURO Ó ABEIRO DO CONVENIO PARA A POTENCIACIÓN DO COMERCIO DETALLISTA NA COMUNIDADE AUTÓNOMA DE GALICIA.</p>
<p>De conformidade co disposto na cláusula sexta do convenio de data 23 de maio de 1996, subscrito ó abeiro do Decreto 309/1995, do 23 de novembro, e a Orde do 18 de abril de 1996, polo Instituto Galego de Promoción Económica (Igape), a Consellería de Industria e Comercio da Xunta de Galicia, a Confederación de Empresarios de Galicia e as Cámaras de Comercio, Industria e Navegación da Coruña, Ferrol, Lugo, Ourense, Pontevedra, Santiago de Compostela, Tui, Vigo e Vilagarcía de Arousa para a potenciación do comercio detallista na Comunidade Autónoma de Galicia, as partes asinantes establecen as bases polas que se regulará a concesión das axudas previstas nel.</p>
<p>BASES</p>
<p>Primeira.-Obxecto.</p>
<p>O obxecto das presentes bases é instrumentar unha vía de financiamento destinada á potenciación do comercio detallista na Comunidade Autónoma de Galicia, consistente en subvenciona-lo tipo de xuro dos préstamos concedidos por entidades financeiras coas que se concerte o respectivo acordo, e que se destinen ó financiamento dos investimentos que se realicen en establecementos comerciais.</p>
<p>As solicitudes de axuda obxecto das presentes bases serán atendibles mentres exista dotación orzamentaria suficiente de conformidade co disposto na base segunda.</p>
<p>Segunda.-Dotación orzamental.</p>
<p>Para o conxunto das actividades subvencionables destínase para o ano 1996 unha cantidade de ata 42,5 millóns de pesetas, resultante de aplicar 4,25 puntos de subsidiación a un importe máximo de préstamos de 1.000 millóns de pesetas, os fondos achegados polo Igape serán de 27,5 millóns de pesetas e 15 millóns de pesetas pola Consellería de Industria e Comercio. Os préstamos distribuiranse do seguinte xeito: destínanse 200 millóns de pesetas a cada unha das catro provincias galegas e o resto a un fondo común de reserva. No caso de que se esgote a dotación inicial atribuída a unha provincia, cubriranse as operacións correspondentes con cargo ó fondo común, e no caso de que se esgote este, poderán empregarse os fondos atribuídos a outras provincias que non fosen utilizados.</p>
<p>Terceira.-Ámbito territorial e prazo de solicitude.</p>
<p>O ámbito territorial destas bases será o territorio da Comunidade Autónoma de Galicia.</p>
<p>O prazo de presentación de solicitudes de subvención na entidade financeira iníciase o día da publicación destas bases no Diario Oficial de Galicia, data de entrada en vigor do convenio para a potenciación do comercio na Comunidade Autónoma de Galicia, e remata o día 15 de outubro de 1996. Nembargantes, o prazo de presentación de solicitudes poderá rematarse anticipadamente no caso de que se esgote a dotación orzamentaria destinada ás axudas previstas nestas bases, o que se comunicará ás entidades financeiras.</p>
<p>Cuarta.-Beneficiarios e actividades subvencionables.</p>
<p>Poderán acceder ás axudas establecidas nestas bases os titulares de establecementos comerciais detallistas, situados na Comunidade Autónoma de Galicia que teñan a dimensión sinalada no artigo 3.1º da orde da Consellería de Economía e Facenda do 18-4-1996.</p>
<p>Son actividades económicas subvencionables aquelas que se relacionan dentro do anexo III.</p>
<p>Quinta.-Modalidade e destino das axudas.</p>
<p>A axuda consistirá na subsidiación ó tipo de xuro dos préstamos concertados coas entidades financeiras coas que se subscribise o correspondente acordo e que se destinen a financiar proxectos de investimento en novos establecementos comerciais, moderniza-los xa existentes e/ou adquirir polo arrendatario o local onde vén exercendo a actividade, sempre e cando demostre unha antigüidade no contrato de arrendamento mínima de 5 anos.</p>
<p>En concreto, serán subsidiables os investimentos novos en:</p>
<p>-Adquisición de locais comerciais.</p>
<p>-Obras de reforma en xeral.</p>
<p>-Obras de novo establecemento.</p>
<p>Reformas estructurais.</p>
<p>-Instalacións básicas.</p>
<p>-Revestimentos, pinturas e acabados xerais.</p>
<p>-Equipamento.</p>
<p>-Elementos de transporte, exclusivamente vehículos industriais.</p>
<p>-Mobiliario e informática.</p>
<p>-Melloras decorativas.</p>
<p>-Honorarios de proxecto e decoración.</p>
<p>-Outros investimentos que contribúan á mellora das estructuras de comercialización ou desenvolvemento das actividades comerciais.</p>
<p>No caso de adquisición de bens usados unicamente serán financiables os bens inmobles, computando como investimento subvencionable por este concepto unha contía que non exceda á correspondente ó resto dos conceptos de investimento novo incluídos no proxecto investidor, excepto cando o investimento consista na adquisición polo arrendatario do local, caso no que se poderá computar como investimento subvencionable o 100% do seu valor.</p>
<p>Os investimentos en inmobilizado inmaterial non poderán supera-lo 25% do total do investimento subvencionable do proxecto.</p>
<p>O investimento subvencionable determinarase excluíndo o IVE e outros impostos do custo de adquisición.</p>
<p>Serán investimentos subvencionables os que se realicen ou se teñan realizado con posterioridade ó 1 de xaneiro de 1996 que cumpran co disposto nestas bases.</p>
<p>O beneficiario deberá mante-los investimentos obxecto de financiamento, acollidos ás axudas establecidas nestas bases, durante a vixencia do préstamo subsidiado, e destinalas á finalidade declarada na solicitude, agás no caso de que os bens en que se materialice o investimento sexan substituídos por outros da mesma natureza e destino, non podendo obter para a súa adquisición ningún tipo de axuda do Igape.</p>
<p>No caso de transmisión por calquera concepto do negocio ó que está vinculada a axuda financeira concedida e sempre que o adquirente continúe o exercicio das mesmas actividades do transmitinte, poderase solicita-lo cambio da titularidade da axuda, debéndose recoller na escritura ou documento de transmisión o traspaso da totalidade dos dereitos e obrigas comprometidos no proxecto subvencionado. A solicitude de cambio de titularidade e a documentación acreditativa deberá ser enviada a través da entidade financeira ó Igape, que resolverá sobre ela.</p>
<p>Sexta.-Características das operacións de préstamo.</p>
<p>A) Importe dos préstamos e porcentaxes de financiamento.</p>
<p>A contía do investimento subvencionable será superior a 750.000 pesetas e inferior a 10.000.000 de pesetas.</p>
<p>O importe da operación do préstamo con dereito a subsidiación será superior a 525.000 pesetas e non poderá exceder do 70% do investimento subvencionable. En ningún caso o importe do préstamo superará o importe do investimento subvencionable pendente de pagamento á data de presentación da solicitude no Igape.</p>
<p>B) Prazos de amortización e vixencia da subsidiación.</p>
<p>O prazo máximo de amortización será con carácter xeral de ata 5 anos, incluído como máximo un ano de carencia, agás para os préstamos que financien exclusivamente a adquisición de bens inmobles; en tal caso poderán superar, sen ningunha restricción, os límites de prazo e carencia establecidos. Non obstante, a subsidiación non superará os cinco primeiros anos e será calculada como se o préstamo fose a cinco anos incluído un de carencia. As amortizacións realizaranse polo prestatario en cotas trimestrais iguais, con vencemento o derradeiro día do trimestre natural, debendo recolle-la póliza ou escritura o número de cotas e as datas nas que se producirán a primeira e derradeira.</p>
<p>C) Tipo de xuro e subsidiación para o beneficiario das operacións de préstamo.</p>
<p>O tipo de xuro nominal para o beneficiario das operacións de préstamo acollidas ás presentes bases será fixo durante a vixencia das operacións e será do 8,50%.</p>
<p>Poderase conceder unha subsidiación ó tipo de xuro das operacións de préstamos acollidos a estas axudas de ata 4,25 puntos.</p>
<p>D) Amortización anticipada.</p>
<p>O beneficiario poderá amortizar anticipadamente total ou parcialmente o préstamo, destinándose o importe anticipado á reducción en igual contía das cotas de amortización restantes, sen que se produza variación no prazo de duración do préstamo. A entidade financeira deberálle comunicar puntualmente as ditas amortizacións anticipadas ó Igape e o novo calendario de amortización, e en calquera caso, antes de presenta-la solicitude de cobro da liquidación anual de subvención.</p>
<p>E) Comisións.</p>
<p>A entidade financeira prestamista poderá percibir dunha soa vez, unha única comisión máxima, de apertura e por tódolos conceptos, de ata o 1%.</p>
<p>No caso de que a operación de préstamo estea avalada por unha S.G.R., que subscriba o convenio,</p>
<p>a comisión máxima anual do 1% sobre o saldo vivo do préstamo será subvencionada polo Igape.</p>
<p>Sétima.-Tramitación.</p>
<p>A) Modelo de solicitude e documentación.</p>
<p>As solicitudes presentaranse en impreso oficial normalizado que se incorpora a estas bases como anexo I. O impreso será datado e asinado polo solicitante e dilixenciado pola entidade financeira co selo e data.</p>
<p>Ademais do impreso de solicitude presentarase por duplicado a seguinte documentación:</p>
<p>1. Documentación acreditativa das circunstancias persoais do solicitante: fotocopia do NIF, no caso de ser persoa física. No caso de ser persoas xurídicas, deberán achegar fotocopia da tarxeta de identificación fiscal e copia da escritura de constitución e estatutos debidamente inscritos no Rexistro Mercantil.</p>
<p>Certificación emitida polo representante legal na que se faga constar: número de traballadores, volume de negocio e o importe do activo total do balance, todo iso referido ó 31 de decembro de 1995. No caso de sociedades nas que o capital estea participado en mais dun 25% por outra sociedade deberá incluír na certificación que esta non supera a dimensión de Peme tal como establece o artigo 3º da orde da Consellería de Economía e Facenda do 18-4-1996.</p>
<p>2. Certificación acreditativa do cumprimento das obrigas fiscais e fronte á Seguridade Social, emitida polos organismos competentes.</p>
<p>3. Acreditación de que o beneficiario non ten contraída débeda ningunha coa Xunta de Galicia.</p>
<p>4. Fotocopia da alta no imposto de actividades económicas e do último recibo pagado por este imposto.</p>
<p>5. Memoria do investimento proxectado, que deberá conter:</p>
<p>-Indicación da situación do inmoble onde se localizarán os investimentos que se van realizar.</p>
<p>-Descrición dos investimentos que se pretende, con detalle dos que recaen sobre bens novos ou usados, indicando conceptos e importes.</p>
<p>-Orzamento dos investimentos, no que figurarán detalladas e separadas as partidas de obras e instalacións, indicando a súa finalidade, maquinaria e outros investimentos.</p>
<p>-Detalle do investimento pagado e o que está pendente de pagamento, datado e asinado polo solicitante. A dita relación estará selada pola entidade financeira.</p>
<p>6. Contrato de arrendamento, só para o caso de adquisición do local arrendado.</p>
<p>7. Declaración xurada do representante legal da empresa doutras axudas solicitadas para a mesma operación.</p>
<p>O Igape poderá solicitar toda aqueloutra documentación que considere conveniente. En todo caso, o beneficiario poderá achegar ademais calquera outra documentación e información adicional que considere oportuna para efectos dunha correcta análise da solicitude.</p>
<p>B) Presentación de solicitudes.</p>
<p>As solicitudes presentaranse na entidade financeira segundo o modelo oficial xa citado, achegando orixinal e catro copias, acompañadas pola documentación que se sinala no epígrafe anterior por duplicado exemplar.</p>
<p>A entidade financeira datará e selará os cinco exemplares, entregaralle ó solicitante a cuarta copia, quedará coa terceira copia. Remitiralle ó Igape o resto dos exemplares da solicitude e a documentación completa por duplicado, así como a comunicación de concesión do préstamo (segundo modelo que se xunta. Anexo II) e da concesión do aval da S.G.R., se é o caso. Unha vez verificado que o expediente está completo o Igape remitirá unha copia da solicitude e da documentación á delegación Provincial da Consellería de Industria e Comercio que corresponda.</p>
<p>No caso de operacións avaladas por unha S.G.R., estas poderanlles remitir ó Igape as solicitudes (orixinal e dúas copias) e a documentación por duplicado sempre e cando veñan acompañadas da comunicación de concesión do préstamo pola entidade financeira e pola certificación de concesión do aval.</p>
<p>O prazo límite para a presentación polas entidades financeiras das solicitudes ante o Igape é o 15 de novembro de 1996.</p>
<p>C) Concesión.</p>
<p>Con carácter de seguimento do convenio e de proposta sobre a concesión ou denegación da subvención, créase unha comisión integrada por dous representantes do Igape, un representante da delegación provincial da Consellería de Industria e Comercio, un representante da Confederación de Empresarios da provincia correspondente e un representante designado polas Cámaras de Comercio desa provincia. Esta comisión funcionará por seccións provinciais sendo en todo caso presididas por un dos representantes do Igape actuando o outro como secretario, celebrándose as reunións que previamente convoque o seu presidente na sede do Igape. Asistirán, con voz pero sen voto, os técnicos do Igape que elaborasen a proposta que se eleva á comisión.</p>
<p>A comisión de seguimento propoñerá a concesión ou denegación da axuda. O Igape, resolverá e notificará ó solicitante, á entidade financeira e, se é</p>
<p>o caso, á S.G.R., a concesión ou denegación da solicitude de subsidiación.</p>
<p>Nos casos de resolucións de concesión, previamente á formalización do préstamo o beneficiario deberá aceptar expresamente a dita resolución. A aceptación formalizarase na copia da resolución que para tal efecto se remitirá xunto coa resolución de concesión.</p>
<p>D) Formalización.</p>
<p>A partir da entrada en vigor do convenio, a entidade financeira poderá formaliza-los préstamos cos seus clientes, logo de presentación de solicitude no Igape, respectando as condicións xerais establecidas nel.</p>
<p>Unha vez comunicada a resolución de concesión do Igape deberán incluír un anexo á póliza de préstamo, intervido por federatario público, no que se faga consta-las características establecidas na dita resolución.</p>
<p>Se o préstamo se formaliza con posterioridade á data de notificación da resolución de concesión, deberá recolle-la característica de estar acollido ás axudas previstas no convenio; figurará na póliza ou escritura o tipo de xuro nominal anual e os puntos de subsidiación concedidos, así como a obrigatoriedade de aplicalo ó pagamento dos investimentos especificados na descrición do investimento aprobado.</p>
<p>O prazo máximo para a formalización ou a adaptación do préstamo ás condicións da resolución do Igape será de tres meses, contados dende a data de notificación da concesión ó interesado, prazo a partir do que a concesión se considerará nula, salvo autorización expresa do Igape, á vista da solicitude razoada do beneficiario e coa conformidade da entidade financeira.</p>
<p>A entidade financeira remitiralle ó Igape, coa maior brevidade, unha fotocopia da póliza ou escritura de préstamo e, se é o caso, o correspondente anexo, antes de presenta-la primeira certificación de xustificación de investimentos.</p>
<p>E) Disposición e xustificación dos investimentos.</p>
<p>O período de disposición non poderá supera-la data da primeira amortización do préstamo.</p>
<p>Á formalización do préstamo, ou en todo caso previamente á utilización dos fondos, a entidade financeira requiriralles ós beneficiarios a documentación (facturas, contratos, certificacións de obra, etc.) que acredite a execución do investimento subvencionable, estea xa pagada ou pendente de pagamento. Non se establece restricción en canto ó número de disposicións, nin en canto á contía correspondente a cada unha delas, sempre que o importe no seu conxunto non exceda da porcentaxe -préstamo subvencionado/investimento subvencionado- segundo a resolución de concesión.</p>
<p>Unha vez formalizado o préstamo, as disposicións realizaranse a través dunha conta específica na que se reflectirán única e exclusivamente os movementos habidos nesta.</p>
<p>A entidade financeira deberá conservar copias cotexadas dos documentos que xustifiquen o investimento total subvencionado, así como dos medios utilizados para o seu pagamento, enviando esta documentación acompañada do extracto da conta específica ó Igape, cando practiquen a primeira e, se é o caso, a segunda xustificación do investimento.</p>
<p>Oitava.-Liquidación.</p>
<p>a) Liquidación de xuros.</p>
<p>A liquidación periódica de xuros, ó igual que as amortizacións, seralle realizada trimestralmente pola entidade financeira ó beneficiario, o último día do trimestre natural.</p>
<p>Os trimestres serán sempre de 90 días e tódolos meses de 30 días, computándose estes, para a liquidación, desde a data de disposición, incluída esta.</p>
<p>b) Liquidación da subsidiación.</p>
<p>O cálculo da subsidiación realizarase por parte da entidade financeira por períodos trimestrais que remitirán ó Igape segundo o procedemento establecido na cláusula novena.</p>
<p>En tanto non estean presentadas as certificacións de xustificación de investimentos, pola totalidade do investimento, as liquidacións calcularanse sobre o importe do préstamo que corresponda ó investimento xustificado. A partir da xustificación total do investimento as posteriores liquidacións da subsidiación realizaranse sobre o saldo vivo teórico do préstamo.</p>
<p>A xustificación do investimento realizarase a través de «certificacións de xustificación de investimentos» emitidas pola entidade financeira, podéndose realizar como máximo dúas certificacións. A primeira deberá acadar como mínimo o 50% do investimento subvencionable. Se se realiza unha segunda esta debe ser complementaria da primeira ata a xustificación total do investimento.</p>
<p>A entidade financeira esixiralles ós beneficiarios copias cotexadas dos documentos que xustifiquen a realización do investimento subvencionable así como os documentos xustificativos do pagamento, que remitirán ó Igape acompañando ás ditas certificacións.</p>
<p>As «certificacións de xustificación de investimentos», que deberán ser cubertas pola entidade financeira, deberán conter cando menos o importe do investimento subvencionable xustificado e a porcentaxe que representa respecto da totalidade do investimento aprobado; a parte do préstamo disposto utilizado para o pagamento do investimento xustificado; a data valor da xustificación do investimento, que se define como a última data de pagamento do investimento xustificado na certificación;</p>
<p>indicación de se se trata de primeira, única ou segunda e complementaria. Neste último caso deberá reflectirse os datos sinalados anteriormente, correspondentes á primeira certificación e a data en que esta foi presentada, así como o resumo total do investimento xustificado e o importe disposto do préstamo e as porcentaxes correspondentes entre investimento xustificado e préstamo disposto.</p>
<p>No caso de que na única ou última certificación de xustificación de investimento non se acade o 100% do investimento subvencionable aprobado na resolución, deberá achegar, a entidade financeira, unha solicitude de modificación da resolución asinada polo empresario para adaptala ó proxecto realizado e xustificado.</p>
<p>Para o cálculo da subsidiación tomarase como data inicial a data valor que figura na certificación de xustificación de investimento emitida pola entidade financeira.</p>
<p>No caso de que o préstamo fora formalizado con anterioridade á concesión, conforme ó disposto no primeiro parágrafo, apartado D da cláusula 7ª anterior, a data valor da certificación de investimento non poderá ser anterior á data de notificación da resolución.</p>
<p>Os trimestres serán sempre de 90 días e os meses de 30 días.</p>
<p>O prazo máximo para remitiren as entidades financeiras as certificacións de xustificación dos investimentos, será de 4 meses, contado a partir da data de terminación do período de disposición, podendo o Igape conceder prórroga a solicitude razoada do empresario, tramitada a través da entidade financeira.</p>
<p>Novena.-Pagamento da subsidiación.</p>
<p>O pagamento da subsidiación ós beneficiarios realizarase anualmente a través da entidade financeira, agás o disposto no punto 1º do parágrafo terceiro desta cláusula.</p>
<p>As entidades financeiras solicitaranlle ó Igape o pagamento da subvención, dentro dos 15 primeiros días do ano correspondente ó exercicio inmediatamente anterior. Achegaranlle á devandita solicitude as liquidacións trimestrais en formato de listados ou relacións individualizadas dos préstamos ordenados alfabeticamente onde figuren: o capital vivo teórico a data de inicio do trimestre que se liquida; as variacións no capital vivo que se produciran ó longo do trimestre e a data na que se produciron e, naqueles préstamos nos que se presentara nese trimestre certificación de xustificación de investimentos, o importe do préstamo disposto con dereito a subvención e a data valor; o tipo de xuro; os puntos obxecto de subsidiación e o importe da subvención que corresponde, certificando a autenticidade deses datos.</p>
<p>As liquidacións trimestrais presentaranse en tres grupos diferenciados de préstamos:</p>
<p>1º Trimestralmente cada entidade financeira realizará unha liquidación da subsidiación daqueles préstamos dos que a súa última amortización venza nese trimestre natural. O período de liquidación da subvención para cada préstamo abarcará desde o 1 de xaneiro do exercicio que se está liquidando ata a data do vencemento do préstamo, incluído este. A entidade financeira solicitará o cobro desta liquidación trimestral dentro dos 15 primeiros días do trimestre natural seguinte ó que se liquida.</p>
<p>2º Para aqueles préstamos excepcionais recollidos no apartado B) da cláusula sexta, formalizados a máis de 5 anos, presentarase liquidación individualizada de cada un deles.</p>
<p>3º A liquidación da subvención do resto dos préstamos efectuarase do modo xeral descrito no segundo parágrafo desta cláusula.</p>
<p>As liquidación practicadas serán a conta e provisionais, en tanto o Igape non realice a oportuna comprobación, que poderá efectuarse durante o período de vixencia do préstamo. Nos casos de erros nas liquidacións de subsidiación, o Igape procederá á súa corrección, podendo compensa-las cantidades indebidamente aboadas coas posteriores liquidacións de subsidiación.</p>
<p>Décima.-Verificación e control dos investimentos.</p>
<p>De acordo co sinalado no artigo 2.2º e artigo 17 da Orde do 18-4-1996 da Consellería de Economía e Facenda pola que se establecen axudas para o financiamento das empresas galegas, poderanse efectua-las inspeccións ou comprobacións que se consideren oportunas, debendo os beneficiarios facilitar ó máximo o devandito labor inspector e achega-la documentación ou información que lle sexa solicitada. Para a súa realización o Igape solicitará a oportuna asistencia técnica das delegacións provinciais da Consellería de Industria e Comercio.</p>
<p>Décimo primeira.-Perda da subvención.</p>
<p>Serán causas de perda da subvención, con obriga de devolución do percibido e o pagamento dos xuros de demora correspondentes, o incumprimento das condicións ou obrigas establecidas nas presentes bases, no Decreto 309/1995, do 23 de novembro da Xunta de Galicia, na Orde 18-4-1996 da Consellería de Economía e Facenda e demais lexislación concordante.</p>
<p>Décimo segunda.-Interpretación e resolucións de dúbidas.</p>
<p>Correspóndelle ó Igape a interpretación e resolución das dúbidas que xurdan sobre a aplicación e cumprimento destas bases, sendo os acordos adoptados neste sentido inmediatamente executivos.</p>
<p>Cláusula de aplicación transitoria</p>
<p>De acordo co establecido na disposición transitoria da orde da Consellería de Economía e Facenda de 18-4-1996, as empresas que formalizasen operación crediticias que poidan estar contempladas na citada disposición transitoria, poderán solicita-la subsidiación establecida nestas bases durante os dous primeiros meses de vixencia delas, achegando á solicitude e documentación establecida, una solicitude específica onde se sinalen os investimentos efectuados a partir do 6-12-1995, a operación crediticia na que os seus fondos fosen utilizados para o pagamento dos citados investimentos, así como aqueles outros investimentos realizados e pagados con fondos distintos da citada operación crediticia e que no seu conxunto estean pagados como máximo nun 30% e o resto pendente de pagamento.</p>
<p>Poderá considerarse, nos termos sinalados nestas bases, investimento subvencionable nestes expedientes, o efectuado a partir do 6-12-1995, tanto se está pagado total ou parcialmente a través da operación crediticia sinalada, como se foi pagado pola empresa sen cargo a ese crédito ponte por un importe total que non supere o 30% do investimento subvencionable.</p>
<p>O préstamo con dereito a subsidiación deberá ser destinado exclusivamente ó pagamento do crédito considerado ponte e ó pagamento de ata o 70% do investimento efectuado pero pendente de pagamento. No caso de que o crédito considerado ponte estivese formalizado e disposto única e exclusivamente para o financiamento do investimento considerado subvencionable, obxecto de solicitude, poderá ser adaptado ás condicións establecidas nas bases sen necesidade dunha nova formalización.</p>
<p>O dereito a subsidiación, no caso de resolución de concesión, computarase a partir da data desta e da formalización do novo préstamo acollido a convenio, nos termos e condicións fixadas no resto destas bases, ou da adaptación do xa formalizado acorde co establecido no parágrafo primeiro do apartado D) da cláusula sétima destas bases.</p>
<p>Modelo de comunicación de concesión de préstamo</p>
<p>Instituto Galego de Promoción Económica (Igape)</p>
<p>Rfa.: Convenio para a Potenciación do Comercio Detallista-1996</p>
<p>R/ Frei Rosendo Salvado, 16 baixo</p>
<p>15701 Santiago de Compostela</p>
<p>Estimados señores:</p>
<p>Estudiada a solicitude de préstamo presentada nesta entidade financeira, acollida ós beneficios regulados polo decreto da Xunta de Galicia 309/1995, do 23 de novembro, e a Orde do 18 de</p>
<p>abril de 1996, da Consellería de Economía e Facenda, e acollida ó convenio de colaboración arriba referenciado, comunicámoslles que foi concedido o préstamo coas características que a continuación se detallan:</p>
<p>Beneficiario:</p>
<p>Nº expediente:</p>
<p>Data de solicitude na entidade financeira:</p>
<p>Oficina:</p>
<p>Importe:</p>
<p>Prazo de vixencia:</p>
<p>Período de carencia:</p>
<p>Tipo de xuro fixo:</p>
<p>Amortización:</p>
<p>Garantías:</p>
<p>Xuntamos orixinal e dúas primeiras copias do impreso de solicitude e a documentación completa esixida para efecto por duplicado exemplar.</p>
<p>Data e sinatura,</p>
<p>ANEXO II</p>
<p>CONVENIO ENTRE O INSTITUTO GALEGO DE PROMOCIÓN ECONÓMICA (IGAPE), A CONSELLERÍA DE INDUSTRIA E COMERCIO DA XUNTA DE GALICIA, A CONFEDERACIÓN DE EMPRESARIOS DE GALICIA E AS CÁMARAS DE COMERCIO, INDUSTRIA E NAVEGACIÓN DA CORUÑA, FERROL, LUGO, OURENSE, PONTEVEDRA, SANTIAGO, TUI, VIGO E VILAGARCÍA DE AROUSA PARA A POTENCIACIÓN DO COMERCIO DETALLISTA NA COMUNIDADE AUTÓNOMA DE GALICIA</p>
<p>En Santiago de Compostela, 23 de maio de 1996,</p>
<p>REUNIDOS</p>
<p>José Antonio Orza Fernández, na súa calidade de presidente do Instituto Galego de Promoción Económica (Igape), representación que lle corresponde pola súa condición de conselleiro de Economía e Facenda de acordo coa Lei 5/1992, do 10 de xuño, de creación do Igape.</p>
<p>Antonio Couceiro Méndez, na súa calidade de conselleiro de Industria e Comercico da Xunta de Galicia, en representación desta consellería.</p>
<p>José Luis Fernández Núñez, en representación da Confederación de Empresarios de Galicia, na súa calidade de presidente da Federación do Comercico.</p>
<p>Miguel Maristany Morado, en representación das Cámaras de Comercio, Industria e Navegación da Coruña, Ferrol, Lugo, Ourense, Pontevedra, Santiago de Compostela, Tui, Vigo e Vilagarcia de Arousa (as Cámaras de Comercio Galegas).</p>
<p>EXPOÑEN:</p>
<p>Primeiro.-As partes asinantes deste convenio xuntan esforzos ante a necesidade de moderniza-lo comercio tradicional para facerlle fronte á competencia de establecementos de maior dimensión e ás esixencias do consumidor actual.</p>
<p>Segundo.-As institucións aquí representadas consideran, pois, esencial a mellora das estructuras comerciais de Galicia para, deste xeito, intentar mellora-la economía deste importante colectivo empresarial potenciando os seus establecementos de cara ó cliente, mellorando a súa calidade, eficiencia e imaxe.</p>
<p>Terceiro.-O presente convenio enmárcase dentro da liña de axudas á pequena e mediana empresa establecida ó abeiro do decreto da Xunta de Galicia 309/1995, do 23 de novembro, e a orde da Consellería de Economía e Facenda do 18 de abril de 1996, sobre incentivos para o desenvolvemento económico e fomento da actividade empresarial na Comunidade Autónoma de Galicia.</p>
<p>En virtude do exposto, as partes subscriben o presente convenio de colaboración de acordo coas seguintes,</p>
<p>CLÁUSULAS</p>
<p>Primeira.</p>
<p>O obxecto deste convenio é regula-las relacións entre o Igape, a Consellería de Industria e Comercio da Xunta de Galicia, a Confederación de Empresarios de Galicia e as Cámaras de Comercio Galegas, co</p>
<p>obxecto de establecer unha liña de axudas para potencia-lo comercio detallista na Comunidade Autónoma de Galicia a través de iniciativas do empresariado do sector.</p>
<p>Segunda.</p>
<p>As accións obxecto de apoio deste convenio estarán referidas ó financiamento mediante préstamos concedidos por entidades financeiras, coas que se concerte o respectivo acordo, subsidiando os tipos de xuro dos préstamos que estas concedan para o financiamento dos investimentos.</p>
<p>Terceira.-Subsidiación e carácteristicas dos préstamos.</p>
<p>Establécese unha subsidiación con carácter xeral de ata 4,25 puntos.</p>
<p>Con carácter xeral os préstamos subvencionados deberán ter as seguintes condicións:</p>
<p>Prazo máximo: cinco anos.</p>
<p>Amortización: trimestral.</p>
<p>Tipo de xuro: fixo.</p>
<p>Carencia: un ano.</p>
<p>Excepcionalmente, e para os proxectos destinados á adquisición de bens inmobles nas condicións sinaladas nas bases, poderán superar sen ningunha restricción os límites de prazo e carencia establecidos, aínda que a subsidiación non sobrepasará os 5 primeiros anos e será calculada como se o préstamo fose a 5 anos incluído un de carencia.</p>
<p>Cuarta.</p>
<p>A contía do préstamo subsidiable poderá acadar ata o 70% dos investimentos e será superior a 525.000 pesetas.</p>
<p>Pola natureza e dimensión empresarial dos establecementos obxecto de apoio, a contía de investimento subvencionable será superior a 750.000 pesetas e inferior a 10 millóns de pesetas.</p>
<p>Qinta.</p>
<p>A dotación orzamentaria para o presente convenio para o ano 1996 será de 42,5 millóns de pesetas, resultante de aplicar 4,25 puntos de subsidiación a un importe máximo de préstamos de 1.000 millóns de pesetas. Os fondos achegados polo Igape serán de 27,5 millóns de pesetas e 15 millóns de pesetas pola Consellería de Industria e Comercio. Os préstamos distribuiranse do seguinte xeito: destínanse 200 millóns de pesetas a cada unha das catro provincias galegas e o resto a un fondo común de reserva. No caso de que se esgote a dotación inicial atribuída a unha provincia, cubriranse as operacións correspondentes con cargo ó fondo común, e no caso de que se esgote este, poderán empregarse os fondos atribuídos a outras provincias que non fosen utilizados.</p>
<p>A Consellería de Industria e Comercio, a través das súas delegacións provinciais, as Cámaras de Comercio Galegas e a Confederación de Empresarios de Galicia achegarán o persoal técnico e administrativo necesario para asegura-la difusión, e o apoio técnico ós comerciantes no desenvolvemento del. Correspóndelle ó Iga</p>
<p>pe a verificación da solicitude, a reclamación da documentación complementaria, a elaboración da proposta, a comprobación da liquidación e o pagamento dela.</p>
<p>Sexta.-As bases que regulen as axudas ós investimentos dos empresarios, anéxanse a este convenio, e están baseadas no respecto os principios de obxectividade, concorrencia e publicidade, e a garantía da transparencia das actuacións administrativas.</p>
<p>Sétima.</p>
<p>Con carácter de seguimento do convenio e de proposta sobre a concesión ou denegación da subvención, créase unha única comisión integrada por dous representantes do Igape, un representante da delegación provincial da Consellería de Industria e Comercio, un representante da Confederación de Empresarios da provincia correspondente e un representante designado polas Cámaras de Comercio desa provincia. Esta comisión funcionará por seccións provinciais sendo en todo caso presididas por un dos representantes do Igape, actuando o outro como secretario, celebrándose as reunións que previamente convoque o seu presidente na sede do Igape. Asistirán, con voz pero sen voto, os técnicos do Igape que elaborasen a proposta que se lle eleva á comisión.</p>
<p>Oitava.</p>
<p>O Igape, resolverá e notificaralle ó solicitante, á entidade financeira e, e é o caso, á S.G.R., a concesión ou denegación da solicitude de subsidiación.</p>
<p>No presente convenio correspóndelle ó Igape a prerrogativa de interpretación e resolución das dúbidas que xurdan sobre o seu cumprimento, sendo os acordos adoptados neste sentido inmediatamente executivos.</p>
<p>Novena.</p>
<p>O presente convenio entrará en vigor a partir da data de publicación das Bases no Diario Oficial de Galicia.</p>
<p>O período de solicitude de operacións, ante a entidade financeira, conforme este convenio, será dende a data da súa entrada en vigor ata o 15 de outubro de 1996.</p>
<p>Décima.</p>
<p>Será causa suficiente para a denuncia do presente convenio o incumprimento por algunha das partes de calquera das súas cláusulas. A denuncia, que deberá facerse con 30 días de preaviso, supoñerá en todo caso deixar atendidas fronte ós beneficiarios as obrigas contraídas polas partes.</p>
<p>E en proba de conformidade e para que conste, así o din, asinan e outorgan na cidade e data indicadas no encabezamento, en cuadruplicado exemplar e a un só efecto.</p>
<p>Instituto GalegoConsellería de Industira</p>
<p>de Promoción Económicae Comercio</p>
<p>José Antonio Orza FernándezAntonio Couceiro Méndez</p>
<p>Confederación deCámaras de Comercio</p>
<p>Empresarios de GaliciaGalegas</p>
<p>José Luis Fernández NúñezMiguel Maristany Morado</p>
<p>ANEXO III</p>
<p>CONVENIO DE COLABORACIÓN ENTRE O INSTITUTO GALEGO DE PROMOCIÓN ECONÓMICA (IGAPE), A CONSELLERÍA DE INDUSTRIA E COMERCIO DA XUNTA DE GALICIA E A ENTIDADE FINANCEIRA ... PARA A POTENCIACIÓN DO COMERCIO DETALLISTA NA COMUNIDADE AUTÓNOMA DE GALICIA</p>
<p>En Santiago de Compostela, a 23 de maio de 1996,</p>
<p>REUNIDOS:</p>
<p>José Antonio Orza Fernández, na súa calidade de Presidente do Instituto Galego de Promoción Económica (Igape), representación que lle corresponde pola súa condición de conselleiro de Economía e Facenda de acordo coa Lei 5/1992, de 10 de xuño, de creación do Igape, en representación deste organismo.</p>
<p>Antonio Couceiro Méndez, na súa calidade de conselleiro de Industria e Comercico da Xunta de Galicia, en representación desta consellería.</p>
<p>D...., en representación da entidade financeira ..., estando facultado para este acto en virtude dos poderes outorgados ó seu favor con data ... ante o notario de ... D. .., con Nº... de protocolo.</p>
<p>EXPOÑEN:</p>
<p>I. Con data 23 de maio de 1996 o Igape, a Consellería de Industria e Comercio da Xunta Galicia, a Confederación de Empresarios de Galicia e o Consello Galego de Cámaras de Comercio subscribiron un convenio ó abeiro do decreto da Xunta de Galicia 309/1995, do 23 de novembro e a Orde do 18 de abril de 1996, para a potenciación do comercio detallista na Comunidade Autónoma de Galicia.</p>
<p>II. O obxecto do convenio mencionado e as bases anexas a el, é a instrumentación dunha vía de financiamento destinada á potenciación do comercio detallista na Comunidade Autónoma de Galicia, consistente en subvenciona-lo tipo de xuro dos préstamos concedidos por entidades financeiras coas que se concerte o respectivo acordo, e que se destinen ó financiamento de investimentos que se realicen en establecementos comerciais detallistas, ben de nova instalación ou de reforma deles.</p>
<p>En virtude do exposto, o Igape, a Consellería de Industria e Comercio da Xunta de Galicia e a entidade financeira ... subscriben o presente convenio de colaboración ó abeiro do decreto da Xunta de Galicia 309/1995, do 23 de novembro, e a orde da Consellería de Economía e Facenda do 18 de abril de 1996, que se rexerá polas seguintes,</p>
<p>CLÁUSULAS:</p>
<p>Primeira.-Obxecto.</p>
<p>O presente convenio ten por obxecto defini-los termos de colaboración entre o Instituto Galego de Pro</p>
<p>moción Económica (Igape), a Consellería de Industria e Comercico da Xunta de Galicia (en adiante a Consellería de Industria) e a entidade ... (en adiante a entidade financeira) co efecto de establecer unha liña de financiamento subsidiado para o comercio polo miúdo ó abeiro do decreto da Xunta de Galicia 309/1995, do 23 de novembro, e da orde da Consellería de Economía e Facenda do 18 de abril de 1996, sobre incentivos para o desenvolvemento económico e fomento da actividade empresarial na Comunidade Autónoma de Galicia, e de conformidade co Convenio para a Potenciación do Comercio Detallista na Comunidade Autónoma de Galicia, subscrito con data 23 de maio de 1996 polo IGAPE, a Consellería de Industria, a Confederación de Empresarios de Galicia e o Consello Galego de Cámaras de Comercio, e as bases que regulan a concesión das axudas ó abeiro del.</p>
<p>Segunda.-Desenvolvemento do convenio.</p>
<p>O desenvolvemento do presente convenio, orientado a logra-los obxectivos sinalados na anterior cláusula, realizarase de acordo coas bases que regulan a concesión de axudas financeiras ó tipo de xuro ó abeiro do convenio para a potenciación do comercio detallista na Comunidade Autónoma de Galicia" que se anexan a este convenio e que forman parte del.</p>
<p>Terceira.-Compromiso da entidade financeira.</p>
<p>A entidade financeira comprométese a conceder préstamos nos termos e condicións establecidos neste convenio e nas bases que regulan a concesión de axudas financeiras ó tipo de xuro ó abeiro do Convenio para a Potenciación do Comercio Detallista na Comunidade Autónoma de Galicia.</p>
<p>Cuarta.-Interpretación e resolución de incidencias.</p>
<p>Correspóndelle ó Igape a interpretación e resolución de incidencias e dúbidas que xurdan sobre a aplicación e cumprimento deste convenio, sendo os acordos adoptados neste sentido inmediatamente executivos.</p>
<p>Quinta.-Entrada en vigor e vixencia.</p>
<p>O presente convenio entrará en vigor a partir da data da publicación das bases no Diario Oficial de Galicia e a súa vixencia será a das operacións formalizadas ó amparo del.</p>
<p>E en proba de conformidade, así o din, asinan e outorgan por triplicado exemplar e para un só efecto na data e lugar do encabezamento.</p>
<p>Instituto GalegoConsellería de Industira</p>
<p>de Promoción Económicae Comercio</p>
<p>José Antonio Orza FernándezAntonio Couceiro Méndez</p>
<p>Entidade Financeira</p>
<p>Asdo.: D. ...</p>
<p>RELACIÓN DE ENTIDADES FINANCEIRAS QUE SUBSCRIBIRON O CONVENIO PARA A POTENCIACIÓN DO COMERCIO DETALLISTA NA COMUNIDADE AUTÓNOMA DE GALICIA</p>
<p>CaixaBancosS.G.R.</p>
<p>Caixa GaliciaBanco Bilbao VizcayaAfigal</p>
<p>Caixa OurenseBanco Central HispanoSogarpo</p>
<p>Caixa PontevedraBanco Español de Crédito</p>
<p>Caixa VigoBanco de Galicia</p>
<p>Banco Gallego</p>
<p>Banco Herrero</p>
<p>Banco Pastor</p>
<p>Banco Popular</p>
<p>Banco Santander</p>
<p>Banco Simeón</p>
<p>Banco Etchevarría</p>
<p>4215</p>

