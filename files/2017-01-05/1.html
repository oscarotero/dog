---
date: '2017-01-05'
id: G0164-261216-0002
page: 514
number: 4
agency: 'Consellería de Cultura, Educación e Ordenación Universitaria'
section: I. Disposicións xerais.
title: >-
  ORDE do 22 de decembro de 2016 pola que se modifica a Orde do 10 de febreiro
  de 2012 pola que se regula a proba para a obtención do título de bacharel para
  persoas maiores de vinte anos na Comunidade Autónoma de Galicia.
range: Orde
url: >-
  https://www.xunta.gal/dog/Publicados/2017/20170105/AnuncioG0164-261216-0002_gl.html
---
<p>A Lei orgánica 2/2006, do 3 de maio, de educación, no seu artigo 69.4, establece que corresponde ás administracións educativas, no ámbito das súas competencias, organizar periodicamente probas para que as persoas maiores de vinte anos poidan obter directamente o título de bacharel, sempre que demostren ter alcanzado os obxectivos do bacharelato establecidos no seu artigo 33, así como os obxectivos fixados nos aspectos básicos do currículo correspondente.</p>
    <p>A Lei orgánica 8/2013, do 9 de decembro, para a mellora da calidade educativa, modificou en distintos aspectos a Lei orgánica 2/2006, do 3 de maio, de educación, e estableceu unha nova configuración curricular do bacharelato que afecta o agrupamento das materias e a súa organización e distribución nos dous cursos de bacharelato. </p>
    <p>O Real decreto 1105/2014, do 26 de decembro, establece o currículo básico da educación secundaria obrigatoria e do bacharelato.</p>
    <p>O Decreto 86/2015, do 25 de xuño, establece o currículo da educación secundaria e do bacharelato na Comunidade Autónoma de Galicia. </p>
    <p>A Orde do 10 de febreiro de 2012 dispón as características básicas, a estrutura e fixa as disposicións de carácter xeral que regulan a proba para a obtención do título de bacharel para persoas maiores de vinte anos na Comunidade Autónoma de Galicia.</p>
    <p>Co obxecto de adaptar a proba de obtención directa do título de bacharel para persoas maiores de vinte anos á estrutura definida pola Lei orgánica 8/2013, do 9 de decembro, para a mellora da calidade educativa, procede modificar a citada Orde do 10 de febreiro de 2012.</p>
    <p>De conformidade co exposto e no uso das competencias que me son atribuídas na lexislación vixente, </p>
    <h2>DISPOÑO:</h2>
    <p>Artigo único. <em>Modificación da Orde do 10 de febreiro de 2012 pola que se regula a proba para a obtención do título de bacharel para persoas maiores de vinte anos na Comunidade Autónoma de Galicia.</em></p>
    <p>Modifícase a Orde do 10 de febreiro de 2012 pola que se regula a proba para a obtención do título de bacharel para persoas maiores de vinte anos na Comunidade Autónoma de Galicia nos seguintes termos: </p>
    <p>Un. O artigo 2 queda redactado do seguinte modo:</p>
    <p>Artigo 2. Finalidade da proba</p>
    <p>As probas teñen como finalidade verificar se se alcanzaron os obxectivos do bacharelato, establecidos no artigo 33 da Lei orgánica 2/2006, do 3 de maio, de educación, modificada pola Lei orgánica 8/2013, do 9 de decembro, para a mellora da calidade educativa, así como os fixados nos aspectos básicos do currículo recollidos no Decreto 86/2015, do 25 de xuño, polo que se establece o currículo da educación secundaria e do bacharelato na Comunidade Autónoma de Galicia. </p>
    <p>Dous. O artigo 10 queda redactado da seguinte forma:</p>
    <p>Artigo 10. Estrutura da proba</p>
    <p>1. A proba organizarase de xeito diferenciado segundo as modalidades de Ciencias e Humanidades e Ciencias Sociais.</p>
    <p>2. A proba constará de dous exercicios, o primeiro deles dedicado ás materias de Lingua Galega e Literatura I e II e ás materias xerais do bloque de materias troncais. O segundo versará sobre as materias xerais propias e as materias troncais de opción correspondentes a cada modalidade e itinerario.</p>
    <p>3. Os contidos dos exercicios terán como referente os aspectos básicos do currículo recollido no Decreto 86/2015, do 25 de xuño, polo que se establece o currículo da educación secundaria obrigatoria e do bacharelato na Comunidade Autónoma de Galicia.</p>
    <p>4. O primeiro exercicio comprenderá as seguintes materias: Lingua Galega e Literatura I e II, Lingua Castelá e Literatura I e II, Primeira Lingua Estranxeira I e II e as materias de Filosofía e Historia de España. Terá como obxectivo valorar a madureza intelectual e a formación xeral da persoa aspirante naquelas competencias que favorecen a aprendizaxe ao longo da vida. Será común para as dúas modalidades e estruturarase en catro partes:</p>
    <p>a) Primeira parte. Lingua Galega e Literatura I e II. </p>
    <p>b) Segunda parte. Lingua Castelá e Literatura I e II.</p>
    <p>c) Terceira parte. Primeira Lingua Estranxeira I e II. </p>
    <p>d) Cuarta parte. Resposta por escrito a unha serie de cuestións relativas aos contidos das materias de Filosofía e Historia de España. </p>
    <p>5. O segundo exercicio terá un carácter diferenciado en función da modalidade escollida. Estruturarase en tres partes:</p>
    <p>a) Primeira parte: realizaranse as probas das materias troncais xerais propias de cada modalidade. Para a modalidade de Ciencias, realizaranse as probas das materias de Matemáticas I e II. Para a modalidade de Humanidades e Ciencias Sociais, segundo o itinerario escollido, realizaranse as probas das materias de Latín I e II ou Matemáticas Aplicadas ás Ciencias Sociais I e II.</p>
    <p>b) Segunda parte: realizaranse as probas das materias troncais de opción. Para a modalidade de Ciencias, a persoa aspirante escollerá unha entre as seguintes opcións: Física e Química e Física, Física e Química e Química ou Debuxo Técnico I e II. Para a modalidade e itinerarios de Humanidades e Ciencias Sociais, a persoa aspirante seleccionará unha opción entre Economía e Economía da Empresa ou Historia do Mundo Contemporáneo e Xeografía.</p>
    <p>c) Terceira parte: realizaranse as seguintes probas de materias troncais de opción de modalidade. Para a modalidade de Ciencias, a persoa aspirante elixirá unha opción entre Bioloxía e Xeoloxía e Bioloxía ou Bioloxía e Xeoloxía e Xeoloxía. Para a modalidade e itinerarios de Humanidades e Ciencias Sociais a persoa aspirante seleccionará unha opción entre as materias de Grego I e II, Literatura Universal e Historia da Arte ou Literatura Universal e Historia da Filosofía.</p>
    <p> 6. Os protocolos das probas e os criterios de cualificación serán elaborados pola Dirección xeral de Educación, Formación Profesional e Innovación Educativa, segundo o regulado na presente orde.</p>
    <p>7. Os protocolos serán remitidos pola Dirección Xeral de Educación, Formación Profesional e Innovación Educativa á xefatura ou xefaturas territoriais correspondentes para a súa entrega ao presidente ou presidentes dos tribunais.</p>
    <p>Tres. O artigo 13 queda redactado do seguinte modo:</p>
    <p>Artigo 13. Superación parcial da proba</p>
    <p>1. As persoas aspirantes que teñan superadas as materias de Lingua Galega e Literatura I e II, Lingua Castelá e Literatura I e II, Primeira Lingua Estranxeira I e II, Filosofía e Historia de España terán validado o primeiro exercicio. Neste caso, a cualificación do exercicio será a media das devanditas materias expresada con números enteiros, redondeada á unidade máis próxima e, en caso de equidistancia, á superior.</p>
    <p>2. As persoas aspirantes que teñan superadas as materias de Matemáticas I e II na modalidade de Ciencias, as materias Latín I e II ou Matemáticas Aplicadas ás Ciencias Sociais I e II da modalidade de Humanidades e Ciencias Sociais e as materias de Fundamentos da Arte I e II na modalidade de Artes, así como outras catro materias troncais de opción (das que tres deberán ser da modalidade e itinerario elixidos) terán validado o segundo exercicio. Neste caso, a súa cualificación será a media das materias superadas, expresada con números enteiros, redondeada á unidade máis próxima e, en caso de equidistancia, á superior.</p>
    <p>3. As persoas aspirantes que estean en posesión do título profesional de música ou danza terán validado o segundo exercicio. A súa cualificación será a media aritmética das materias dos cursos 5º e 6º das ditas ensinanzas na correspondente especialidade, redondeada a números enteiros co mesmo criterio expresado nos puntos anteriores. No caso do alumnado que acceda directamente a 6º curso das ensinanzas profesionais de música e danza, para o cálculo da nota media serán consideradas as cualificacións das materias do dito curso.</p>
    <p>4. As persoas aspirantes que teñan superadas seis materias de modalidade cursadas de acordo co establecido no Decreto 231/2002, do 6 de xuño, polo que se modifica o Decreto 275/1994, ou cursadas de acordo co establecido no Decreto 275/1994, do 29 de xullo, terán validado o segundo exercicio, sempre e cando entre esas materias se atopen as materias de Matemáticas I e II para a modalidade de Ciencias, as materias de Latín I e II ou Matemáticas Aplicadas ás Ciencias Sociais I e II, segundo o itinerario escollido, para a modalidade de Humanidades e Ciencias Sociais e as materias de Fundamentos da Arte I e II para a modalidade de Artes. Cando exista un cambio de denominación das materias cursadas, aplicaranse os cadros de correspondencias de materias incluídos no anexo da Orde EDU/2395/2009, do 9 de setembro (BOE do 12 de setembro), e no anexo da Orde ECD/462/2016, do 31 de marzo (BOE do 5 de abril). Nestes casos, a cualificación do exercicio será a media desas materias de modalidade expresada con números enteiros, redondeada á unidade máis próxima e, en caso de equidistancia, á superior.</p>
    <p>5. O alumnado que accedese directamente a segundo de bacharelato por ter superado estudos equivalentes para efectos académicos ao primeiro de bacharelato e tivese superadas as materias de Lingua Galega e Literatura II, Lingua Castelá e Literatura II, Primeira Lingua Estranxeira II e Historia de España terá validado o primeiro exercicio. Neste caso, a cualificación do exercicio será a media desas materias expresada con números enteiros, redondeada á unidade máis próxima e, en caso de equidistancia, á superior.</p>
    <p>6. Cando o alumnado referido no punto anterior tivese superadas no segundo curso de bacharelato a materia troncal xeral propia e dúas materias troncais de opción da mesma modalidade e itinerario elixidos, terá validado o segundo exercicio. Neste caso, a cualificación do exercicio será a media desas materias de modalidade expresada con números enteiros, redondeada á unidade máis próxima e, en caso de equidistancia, á superior.</p>
    <p>Catro. Modifícase parcialmente o artigo 14.2, que queda redactado así:</p>
    <p>2. O alumnado que validase o exercicio de materias de modalidade por posuír o título profesional de música ou danza será proposto para a obtención do título de bacharel na modalidade de Artes.</p>
    <p>Disposición derradeira primeira</p>
    <p>Autorízase a Dirección xeral de Educación, Formación Profesional e Innovación Educativa para ditar as instrucións necesarias para a execución do establecido na presente orde.</p>
    <p>Disposición derradeira segunda</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 22 de decembro de 2016</p>
    <footer><p>Román Rodríguez González<br>Conselleiro de Cultura, Educación e Ordenación Universitaria</p></footer>

