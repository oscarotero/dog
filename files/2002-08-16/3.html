---
date: '2002-08-16'
id: F9D6
page: 12
number: 157
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 31 de xullo de 2002 pola que se convocan os premios de iniciativas de
  mellora da calidade de xestión de servicios nas entidades locais de Galicia.
range: Orde
url: 'https://www.xunta.gal/dog/Publicados/2002/20020816/AnuncioF9D6_gl.html'
---
<p>A Consellería de Xustiza, Interior e Relacións Laborais, en virtude das súas competencias en materia de relacións coas corporacións locais, establecidas polo Decreto 147/2002, do 11 de abril, pretende premia-lo esforzo e recoñece-la mellora dos resultados acadada ou proxectada coa implantación de iniciativas de calidade postas en marcha polas entidades locais, así como o recoñecemento activo das actuacións que en materia de xestión da calidade se leven a cabo no eido da Administración local galega, como mellora na prestacións de servicios ó cidadán.</p>
<p>Así, a través da Consellería de Xustiza, Interior e Relacións Laborais, no marco do compromiso desta coa implantación de actuacións vencelladas á mellora e racionalización da xestión na prestación dos servicios públicos que os entes locais teñen encomendados, aprobouse o Decreto 195/2002, do 23 de maio, polo que se crean os premios de iniciativas de mellora da calidade de xestión de servicios nas entidades locais de Galicia.</p>
<p>O devandito Decreto 195/2002, do 23 de maio, establece no seu artigo cuarto, que a convocatoria destes se realizará con carácter anual, mediante orde da consellería competente en materia de Administración local, determinándose nela as bases polas que se deberá rexe-la súa concesión, as categorías dos premios, así como a composición do xurado, e calquera outro aspecto relacionado cos premios.</p>
<p>Así, en cumprimento do anteriormente sinalado e de conformidade co previsto na disposición derradeira primeira do Decreto 195/2002, do 23 de maio de 2002,</p>
<p>DISPOÑO:</p>
<p>Artigo único.</p>
<p>Convócanse os premios de iniciativas de mellora da calidade de xestión de servicios no ámbito da Administración local en Galicia, co fin de estimular e recoñece-la actuación das entidades locais da Comunidade Autónoma de Galicia que se teñan distinguido pola implantación -proxectada ou xa realizada- de actividades de mellora na xestión dos ser</p>
<p>vicios que teñen encomendados, de acordo coas bases que se fan públicas no anexo I da presente orde.</p>
<p>Disposicións derradeiras</p>
<p>Primeira.-Facúltase o director xeral de Administración local para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-En todo o non previsto no Decreto 195/2002 e na presente orde, haberá que aterse ó disposto no Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Terceira.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 31 de xullo de 2002.</p>
<p>Antonio Pillado Montero</p>
<p>Conselleiro de Xustiza, Interior e Relacións</p>
<p>Laborais</p>
<p>ANEXO I</p>
<p>Bases</p>
<p>Primeira.-Poderán concorrer ós premios entidades locais de Galicia que teñan iniciativas de mellora da calidade en fase de execución na actualidade, e aqueloutras que teñan proxectada a implantación de actividades conducentes ó mesmo fin para o ano 2003.</p>
<p>A convocatoria abrangue as deputacións provinciais, concellos, consorcios e mancomunidades e demais entidades locais da Comunidade Autónoma de Galicia.</p>
<p>Segunda.-Os que desexen participar na convocatoria dos premios formularán a petición, por medio de instancia dirixida ó conselleiro de Xustiza, Interior e Relacións Laborais, e presentarana no Rexistro Central da Consellería de Xustiza, Interior e Relacións Laborais, no das delegacións provinciais, ou por calquera outro dos medios a que se refire o artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, durante o prazo de 30 días naturais, contados desde o seguinte ó da publicación da presente orde no Diario Oficial de Galicia.</p>
<p>A entidade local interesada xuntará á solicitude a seguinte documentación:</p>
<p>1. Documentación administrativa (sobre A).</p>
<p>No sobre A, pechado, figurará o nome da iniciativa, o da entidade local que a asume, e categoría á que opta, e nel incluirase:</p>
<p>-Declaración xurada do titular do órgano responsable da entidade local que concorre á convocatoria, conforme se dá fe dos resultados obtidos ou do compromiso de realiza-las actuacións de mellora no prazo previsto.</p>
<p>-Certificación do acordo da entidade local pola que se aceptan as condicións de financiamento e demais requisitos establecidos na presente orde.</p>
<p>-Declaración de conxunto de tódalas solicitudes efectuadas ou concedidas, para un mesmo proxecto ou actividade, das distintas administracións públicas competentes ou outros entes públicos.</p>
<p>2. Documentación técnica (sobre B).</p>
<p>No sobre B incluirase unha memoria na que se describa a iniciativa, acompañada da documentación que se estime oportuna. Presentaranse en CD-ROM ou disquete en programa compatible con Windows e en soporte de papel DIN-A4, escritas mecanicamente a dobre espacio e por unha soa cara en letra tamaño 12.</p>
<p>As memorias integrarán no seu contido os seguintes elementos:</p>
<p>-Descrición do órgano/unidade e do propio servicio atendendo a cada un dos procesos que o integran, dando conta ademais dos recursos materiais e persoais, internos e externos.</p>
<p>-Diagnóstico da situación prevista no que constará a identificación das áreas de mellora.</p>
<p>-Descrición da/s actuación/s de mellora, atendendo ós obxectivos marcados, á organización e planificación das actividades e ó nivel de implicación e participación de persoas, incluíndo os responsables.</p>
<p>-Fixación de calendario de aplicación.</p>
<p>-Resultados -unicamente naquelas iniciativas presentadas que xa se atopen en fase de execución e implementación- considerando os obtidos de cara ós usuarios e destinatarios; de cara ás persoas que forman o cadro de persoal da unidade ou servicio; e de cara á sociedade en xeral. No percorrido deste capítulo deberá facerse unha comparativa entre obxectivos previstos e resultados obtidos coa identificación de posibles desviacións.</p>
<p>-Avaliación, na que deberá facerse consta-lo seguimento -en fase de execución ou proxectado- das actividades de autoavaliación (avaliación da planificación da acción de mellora; avaliación do desenvolvemento da acción de mellora; avaliación dos resultados globais).</p>
<p>O defecto na solicitude seralles notificado ós interesados pola Dirección Xeral de Administración Local, e daráselles un prazo de dez días para emenda-los erros ou omisións. Transcorrido o dito prazo, se non se producise a dita emenda, as peticións serán arquivadas conforme o disposto na Lei de réxime xurídico das administracións públicas e do procedemento administrativo común.</p>
<p>Terceira.-A valoración das iniciativas presentadas corresponderalle a un xurado especial, que estará integrado por unha comisión de expertos, composta por cinco membros de recoñecido prestixo no ámbito da calidade nas administracións públicas, nomeados do seguinte xeito:</p>
<p>Pola Xunta de Galicia (tres), en representación do eido universitario (un) e da FEGAMP (un).</p>
<p>Cuarta.-Para a valoración das iniciativas presentadas, o xurado poderá solicitar cantos informes técnicos estime oportunos e, en todo caso, teranse en conta os seguintes criterios referidos ó contido do sobre de referencias técnicas das actuacións de mellora da calidade, valorándose ata un máximo de cen puntos, coas puntuacións indicadas en cada un dos puntos:</p>
<p>1. Ter obtido resultados que melloran os servicios prestados ós usuarios (20 puntos).</p>
<p>2. Ter obtido resultados que melloran o funcionamento interno dos servicios (15 puntos).</p>
<p>3. Ter un alto grao de implicación do persoal da unidade/s ou servicios/s (10 puntos).</p>
<p>4. Que as experiencias de mellora teñan servido de referencia a outras organizacións ou que as accións de mellora proxectadas tomen como referencia experiencias exitosas doutras organizacións en ámbitos similares de actuación (5 puntos).</p>
<p>5. Terse adecuado ou ter proxectada a adecuación total ou parcial ó Modelo Europeo de Xestión de Calidade (Modelo da Fundación Europea para a Xestión da Calidade-EFQM) (10 puntos).</p>
<p>6. Carácter innovador e consistencia das accións de mellora proxectadas para a súa implementación no ano 2002 (10 puntos).</p>
<p>7. Vocación de permanencia e aplicabilidade, coa presencia de mecanismos que garantan o seguimento da correcta aplicación das iniciativas, a súa efectividade, e nunha idea de mellora continua (10 puntos).</p>
<p>8. Especialmente, valorarase a aplicación da ferramenta das cartas de servicios como instrumento idóneo para expresa-lo compromiso do servicio público cos seus usuarios, sendo ademais útiles para evidencia-la efectividade do funcionamento da Administración no contacto diario e esporádico que cada persoa establece coa mesma (20 puntos).</p>
<p>Quinta.-Establécense os seguintes premios:</p>
<p>-Primeiro premio, con dotación de 9.015,18 euros.</p>
<p>-Segundo premio, con dotación de 7.512,65 euros.</p>
<p>-Terceiro premio, con dotación de 6.010,12 euros.</p>
<p>-Cuarto premio, con dotación de 4.507,59 euros.</p>
<p>-Quinto premio, con dotación de 3.005,06 euros.</p>
<p>Sexta.-As entidades locais interesadas en concorrer ós premios poderán presenta-las súas iniciativas en calquera dos seguintes eidos:</p>
<p>1. Innovacións na xestión das tecnoloxías.</p>
<p>2. Simplificación de procedementos administrativos.</p>
<p>3. Prevención de riscos laborais.</p>
<p>4. Implantación de cartas de servicios.</p>
<p>Innovacións na xestión das tecnoloxías.</p>
<p>Nesta categoría valoraranse posibilidades de achegamento da Administración ó cidadán a través das</p>
<p>novas tecnoloxías da información e comunicación, en dinámicas que tendan á racionalización dos procesos administrativos. Preténdese a través do establecemento desta modalidade, valorar e avalia-lo uso e rendemento de aplicacións informáticas na prestación de servicios por parte da Administración local.</p>
<p>Simplificación de procedementos administrativos.</p>
<p>Abrangue accións de mellora da calidade na prestación de servicios públicos por parte das entidades locais, atendendo ó ámbito de simplificación de procedementos administrativos, con obxecto de satisfacer plenamente a usuarios e interesados, xerando cada vez maior valor a partir da racionalización na organización destes.</p>
<p>Prevención de riscos laborais.</p>
<p>Inclúense neste campo actuacións tendentes á implantación, no ámbito das entidades locais, de políticas en materia de prevención de riscos laborais, en recoñecemento da súa importancia como dimensión da calidade nas organizacións.</p>
<p>Implantación de cartas de servicios.</p>
<p>Engloba actuacións orientadas á elaboración e aplicación de cartas de servicios como instrumento de comunicación e calidade ó respecto de unidades administrativas ou servicios que, no marco funcional das entidades locais, presten servicios con significativo impacto social. Como documentos a través dos cales as organizacións informan publicamente os cidadáns sobre os servicios que xestionan e respecto dos compromisos de calidade na súa prestación, os obxectivos das cartas de servicios cubren tres dimensións:</p>
<p>a) Facilitarlles ós cidadáns o exercicio efectivo dos seus dereitos, proporcionándolles unha influencia máis directa sobre os servicios administrativos e permitíndolles compara-lo que poden esperar co que reciben realmente.</p>
<p>b) Fomenta-la mellora continua da calidade, dando ós xestores a oportunidade de coñecer -de forma consciente, realista e obxectiva- cómo son utilizados os recursos e o nivel de calidade que poden acadar.</p>
<p>c) Facer explícita a responsabilidade dos xestores públicos con respecto á satisfacción dos usuarios ante o servicio prestado.</p>
<p>Sétima.-O xurado, unha vez avaliadas as iniciativas, elevará a correspondente proposta ó conselleiro de Xustiza, Interior e Relacións Laborais, quen resolverá a adxudicación dos premios, podendo quedar desertos todos ou algún do premios convocados.</p>
<p>A resolución notificaráselles a tódolos gañadores, na forma prevista no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común. Conforme o disposto no artigo 44.1º da Lei 30/1992, do 26 de novembro, modificado pola Lei 4/1999, do 13 de xaneiro, de non notificarse resolución no prazo de seis meses contados desde a publi</p>
<p>cación da presente orde no Diario Oficial de Galicia, os interesados poderán entender desestimadas as súas solicitudes por silencio administrativo. Todo iso sen prexuízo do establecido nos artigos 42 e 43 da devandita lei.</p>
<p>A entrega dos premios poderá levarse a cabo en acto público, na sala de xuntas da Consellería de Xustiza, Interior e Relacións Laborais, en data que, se é o caso, se determinará oportunamente.</p>
<p>Oitava.-O importe dos premios farase efectivo con cargo á aplicación orzamentaria 13.05.482.0, programa 123.A da Dirección Xeral de Administración Local, dos orzamentos xerais da Comunidade Autónoma de Galicia para o ano 2002, alcanzando un máximo total de 30.050,60 euros.</p>
<p>Novena.-O presidente da entidade local gañadora disporá dun prazo de quince días, contados a partir da recepción da resolución para comunica-la aceptación das condicións contidas nela.</p>
<p>Transcorrido este prazo sen que se comunique a dita aceptación, de non xustificarse suficientemente a concorrencia de circunstancias excepcionais que impidan facelo, a Consellería de Xustiza, Interior e Relacións Laborais poderá anula-la resolución.</p>
<p>Décima.-Toda alteración das condicións tidas en conta para a concesión dos premios ou, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión, tal e como se establece no Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Décimo primeira.-No caso de que o gañador do premio incumprise algunha das condicións ou obrigas estipuladas, a Consellería de Xustiza, Interior e Relacións Laborais anulará os beneficios concedidos e, conforme o disposto no artigo 78.5º do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, solicitará a devolución das cantidades percibidas, se as houbese, xunto cos xuros de demora adebedados por estes, segundo o procedemento que establece o Decreto 287/2000, do 21 de novembro, anteriormente citado; e se procede instruirá o correspondente expediente sancionador, conforme o previsto no citado decreto.</p>
<p>Décimo segunda.-A Dirección Xeral de Administración Local resérvase o dereito de publicar e divulga-las iniciativas premiadas, citando as entidades locais que as presentaron, comprometéndose estas mesmas a colaborar nas tarefas de difusión.</p>
<p>Así mesmo, as entidades premiadas poderán mencionar nos seus locais, publicacións e material impreso, que obtiveron o correspondente galardón.</p>
<p>ó da data na que lles sexa notificada a decisión do xurado.</p>
<p>Rematado o devandito prazo sen que se solicite a devolución, poderase proceder á súa destrucción.</p>
<p>Décimo cuarta.-A presentación de iniciativas para os premios implicará a aceptación polas entidades locais destas bases.</p>

