---
date: '2019-09-23'
id: L223-020919-0001
page: 42163
number: 180
agency: Concello da Guarda
section: VI. Anuncios. b) Administración local.
title: ANUNCIO de aprobación definitiva do estudo de detalle número 1.
range: Anuncio
url: >-
  https://www.xunta.gal/dog/Publicados/2019/20190923/AnuncioL223-020919-0001_gl.html
---
<p>Na sesión ordinaria celebrada polo Pleno o día 30 de xullo de 2019, tomouse o seguinte acordo que se transcribe literalmente:</p>
    <p>«Mediante Decreto 2017/0373, do 3.5.2017, foi obxecto de aprobación inicial o estudo de detalle nº 1 do Concello da Guarda, en que se acordou a apertura do trámite de información pública mediante anuncio no <em>Diario Oficial de Galicia</em> núm. 105, do 5 de xuño e anuncio publicado no <em>Faro de Vigo</em> o 6 de maio de 2017. </p>
    <p>Foron presentadas alegacións por Francisco Antonio González Durán o 16.6.2017, obxecto de informe desestimatorio emitido polo arquitecto municipal con data do 22.11.2018, nos seguintes termos:</p>
    <p>Punto 1. Aliñacións: as obras de rehabilitación ou reconstrución non deberían de ter a obriga de cesión do patín. </p>
    <p>Contestación: as aliñacións establecidas no estudo de detalle son as mesmas reflectidas no planeamento vixente xa que, conforme o artigo 79.2.c) da Lei 2/2016, de solo de Galicia, os estudos de detalle en ningún caso poderán reducir as superficies destinadas a vías, espazos libres ou dotacións públicas.</p>
    <p>Punto 2. Cores das carpintarías: - A carta de cores proposta no estudo de detalle non recolle unha serie de cores fundamentais nunha vila mariñeira. As cores básicas que se lle daban aos «gardacalores» dos barcos; azul, vermello, verde e marrón.</p>
    <p>Contestación: en relación coas cores que se poderán utilizar nas carpintarías das edificacións, conforme o punto 3.d) do informe da Dirección Xeral de Patrimonio as cores das carpintarías deberán axustarse ás tonalidades previstas na gama de cores proposta. </p>
    <p>Conforme o punto 3.b) do mesmo informe foron eliminadas as cores máis fortes de cada gama (4 en total) da gama de cores proposta inicialmente, polo que a proposta de incorporar máis cores non quedaría amparada no informe favorable emitido pola Dirección Xeral de Patrimonio Cultural.</p>
    <p>Emitidos os informes sectoriais pertinentes, así como os informes técnico e xurídicos, concluído o período de información pública, presentadas as alegacións e emitido informe sobre estas en sentido desestimatorio, se eleva ao Pleno a seguinte proposta:</p>
    <p>1. Desestimar as alegacións presentadas por Francisco Antonio González Durán con data do 16.6.2017, nos termos sinalados no informe emitido polo arquitecto municipal con data 22.11.2018, e aprobar definitivamente o estudo de detalle nº 1 ACTUACIÓN AG- Paseo Marítimo- rúa Malteses) do Concello da Guarda.</p>
    <p>2. Notificar o presente acordo aos interesados e publicar o acordo de aprobación definitiva, no prazo dun mes desde a súa adopción, no <em>Diario Oficial de Galicia</em>, e cando proceda, o texto dos documentos que integran o estudo de detalle así como o índice de planos no <em>Boletín Oficial</em> da provincia.</p>
    <p>3. Comunicar á consellería competente en materia de urbanismo, á vez que se lle dará traslado dun exemplar en soporte dixital, debidamente dilixenciado, para a súa inscrición no Rexistro de Plan Urbanístico de Galicia, no prazo dun mes desde a data da aprobación municipal».</p>
    <p>En todo caso, e de conformidade co exixido polo artigo 199.4 do RLSG, a eficacia do acto de aprobación definitiva e a entrada en vigor do estudo de detalle quedan condicionadas ao cumprimento dos anteriores trámites e ao sinalado no artigo 70.2 da Lei 7/1985, do 2 de abril, de bases do réxime local, en relación co 65.4 da mesma lei.</p>
    <p>Contra o acordo da aprobación definitiva do citado estudo de detalle poderase interpoñer directamente recurso contencioso-administrativo ante o Tribunal Superior de Xustiza de Galicia no prazo de dous meses, contados a partir do día seguinte ao da publicación deste anuncio.</p>
    <p>A Guarda, 18 de agosto de 2019</p>
    <footer><p>Antonio Lomba Baz<br>Alcalde</p></footer>

