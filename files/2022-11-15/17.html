---
date: '2022-11-15'
id: V0653-181022-0016
page: 59253
number: 217
agency: 'Vicepresidencia Primeira e Consellería de Economía, Industria e Innovación'
section: VI. Anuncios. a) Administración autonómica.
title: >-
  RESOLUCIÓN do 17 de outubro de 2022, da Dirección Xeral de Planificación
  Enerxética e Recursos Naturais, pola que se outorga autorización
  administrativa previa e de construción da modificación da central de
  coxeración que Ence Energía y Celulosa, S.A. promove no concello de
  Pontevedra.
range: Resolución
url: >-
  https://www.xunta.gal/dog/Publicados/2022/20221115/AnuncioV0653-181022-0016_gl.html
---
<p>Examinado o expediente iniciado por solicitude de Ence Energía y Celulosa, S.A. en relación coa autorización administrativa previa e autorización administrativa de construción da modificación dunha planta de coxeración, constan os seguintes</p>
    <p>Antecedentes de feito:</p>
    <p>Primeiro. Mediante a Resolución do 31 de marzo de 1989, a Dirección Xeral de Industria outorgou a condición de autoxerador eléctrico, regulamentado polo Real decreto 907/1982, do 2 de abril, e pola Orde do 7 de xullo de 1982, á central de coxeración situada en Lourizán, concello de Pontevedra, constituída por dous equipos dotados con turboalternadores de 7.950 kW (G2) e 5.936 kW (G1) de potencia respectivamente, titularidade da Empresa Nacional de Celulosas, S.A., conforme a acta de posta en marcha emitida pola Delegación Provincial de Pontevedra do Ministerio de Industria do 7 de xullo de 1969.</p>
    <p>Segundo. Mediante a Resolución do 21 de xullo de 1992, a Dirección Xeral de Industria autorizou a ampliación de produción de enerxía eléctrica e aprobou o proxecto de execución da obra de substitución do turboalternador instalado de 5.936 kW (G1), por outro de 29.500 kW (G3), na devandita central de coxeración.</p>
    <p>Do mesmo xeito, nesta resolución concédeselle a condición de autoxeración eléctrico á referida ampliación, que posúe acta de posta en marcha emitida pola Delegación Provincial de Pontevedra da Consellaría de Industria e Comercio do 21 de xullo de 1992, e o grupo G3 queda cunha potencia instalada de 27.620 kW.</p>
    <p>Terceiro. A Dirección Xeral de Industria resolveu o 22 de novembro de 1995 efectuar a inscrición da central de coxeración no Rexistro de Instalacións de Produción en Réxime Especial de acordo co recollido no Real decreto 2633/1994, do 9 de novembro, sobre produción de enerxía eléctrica por instalacións hidráulicas de coxeración e outras abastecidas por recursos ou fontes de enerxía renovables.</p>
    <p>Cuarto. Con data do 2 de xaneiro de 2003, a Dirección Xeral de Industria, Enerxía e Minas autorizou o cambio de titularidade da devandita central de coxeración a favor do Grupo Empresarial Ence, S.A., no Rexistro de Instalacións de Produción de Enerxía Eléctrica en Réxime Especial da Comunidade Autónoma de Galicia.</p>
    <p>Quinto. Esta instalación acolleuse ao Real decreto 436/2004, do 12 de marzo, polo que se establece a metodoloxía para a actualización e sistematización do réxime xurídico e económico da actividade de produción de enerxía eléctrica en réxime especial, pola Resolución da Dirección Xeral de Industria, Enerxía e Minas, do 20 de xaneiro de 2005, co número de rexistro RE-05-04.</p>
    <p>Sexto. Con data do 30 de abril de 2008, a Dirección Xeral de Industria, Enerxía e Minas autorizou administrativamente, aprobou o proxecto de execución e recoñeceu a condición de instalación acollida ao réxime especial de produción de enerxía eléctrica regulamentado polo Real decreto 661/2007, do 25 de maio, a modificación das instalacións electromecánicas da central de coxeración que a sociedade Grupo Empresarial Ence, S.A. posúe en Lourizán, concello de Pontevedra.</p>
    <p>A modificación consistía na mellora da turbina G3, con substitución do conxunto da tobeira, con redución de potencia de 27.620 kW a 26.620 kW e a substitución do bobinado do estator no alternador e o cambio de bobinado no rotor, o que implicaba unha redución de potencia aparente do alternador de 36.812 kVA a 35.509 kVA cun cosφ de 0,75.</p>
    <p>Sétimo. Con data do 16 de outubro de 2018, preséntase con número de entrada 2018/2573404 no Rexistro Electrónico da Xunta de Galicia solicitude asinada polo representante de Ence Energía y Celulosa, S.A., na cal se comunica o cambio de denominación do titular da instalación de referencia, sen existir cambio de titularidade.</p>
    <p>Oitavo. Con data do 30 de outubro de 2018, comunícase ao solicitante que procede tomar razón de cambio de denominación social Grupo Empresarial Ence, S.A. a Ence Energía y Celulosa, S.A.</p>
    <p>Noveno. Con data do 30 de setembro de 2019, a Dirección Xeral de Enerxía e Minas resolveu outorgar autorización administrativa de construción da modificación da instalación de xeración de 34,57 MW que Ence Energía y Celulosa, S.A. promove en Lourizán (Pontevedra).</p>
    <p>A modificación consistiu na instalación dun novo grupo de xeración G4 con alternador de 19,875 MVA e turbina de condensación con limitación mecánica a 12,88 MW e limitada en placa de características polo fabricante a 7,95 MW.</p>
    <p>Así mesmo, deuse de baixa do grupo G2 como grupo de xeración e reconversión deste en xerador de emerxencia de potencia 7.950 kW, e o conxunto da instalación queda cunha potencia de 34,57 MW.</p>
    <p>Décimo. Con data do 26 de maio de 2020, a Dirección Xeral de Enerxía e Minas resolveu outorgar autorización administrativa de construción da modificación da instalación de xeración de 34,57 MW que Ence Energía y Celulosa, S.A. promove en Lourizán (Pontevedra), consistente nos seguintes cambios:</p>
    <p>1. Instalación dun equipo de medida nas instalacións da subestación de Pontesampaio. </p>
    <p>2. Substitución das cabinas existentes de protección dos transformadores 1 e 2 de 66/6 kV en edificio prefabricado da subestación e tendido de condutores de iguais características aos existentes desde os transformadores ata as novas posicións.</p>
    <p>3. Creación dunha nova barra de 6 kV denominada «embarrado de xeración».</p>
    <p>4. Reagrupación dos SSAA de xeración do G3. </p>
    <p>Décimo primeiro. Con data do 13 de novembro de 2020, Ence Energía y Celulosa, S.A. solicitou a autorización administrativa previa e de construción de modificación da central de coxeración da súa titularidade, situada no concello de Pontevedra, co fin de variar a potencia da instalación de xeración turbina G4, recollida no antecedente de feito noveno, ao eliminar a limitación mediante software polo que a potencia do grupo G4 pasa de 7,95 MW a 12,88 MW.</p>
    <p>Décimo segundo. Mediante a Resolución do 16 de decembro de 2020, a Xefatura Territorial de Pontevedra someteu a información pública a solicitude de autorización administrativa previa e de construción do proxecto da modificación da instalación de xeración turbina G4, de 7,95 MW a 12,88 MW (expediente IN408A 2019/015), e publícase no <em>Diario Oficial de Galicia</em> nº 80, do 29 de abril de 2021. Dentro do prazo establecido non se presentou ningunha alegación contraria ao proxecto.</p>
    <p>Décimo terceiro. Con data do 9 de decembro de 2021, a Xefatura Territorial da Vicepresidencia Segunda e Consellería de Economía, Empresa e Innovación de Pontevedra emitiu un informe no cal se manifesta que non se atopan impedimentos para dar continuidade á tramitación da solicitude de autorización previa e de construción.</p>
    <p>Décimo cuarto. Con data do 21 de setembro de 2022 remítese á Xefatura do Servizo de Prevención e Control Integrados de Contaminación da Consellería de Medio Ambiente, Territorio e Vivenda unha copia do expediente correspondente á solicitude de autorización administrativa previa e de construción da central de coxeración co fin de que se determine se a modificación da instalación implica unha modificación da autorización ambiental integrada e, de ser o caso, se proceda á súa tramitación, de acordo co recollido no artigo 10 do Real decreto lexislativo 1/2016, do 16 de decembro, polo que se aproba o texto refundido da Lei de prevención e control integrados da contaminación.</p>
    <p>Décimo quinto. Con data do 1 de outubro de 2022, a Xefatura do Servizo de Prevención e Control Integrados de Contaminación da Consellería de Medio Ambiente, Territorio e Vivenda emitiu un informe en resposta á solicitude citada no parágrafo anterior no cal se establece que ao non afectar a modificación solicitada a capacidade térmica da instalación, non é preciso tramitar unha modificación da autorización ambiental integrada coa que conta a planta de fabricación de pasta de papel de Lourizán (Pontevedra).</p>
    <p>Décimo sexto. A modificación da instalación de xeración conta cos dereitos de acceso e conexión á rede de distribución para unha potencia nominal de 4.930 kW, de acordo co informe do xestor da dita rede do 18 de marzo de 2020.</p>
    <p>Fundamentos de dereito:</p>
    <p>Primeiro. A Dirección Xeral de Planificación Enerxética e Recursos Naturais é competente para resolver este procedemento con fundamento no Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación, no Decreto 58/2022, do 15 de maio, polo que se establece a estrutura orgánica da Xunta de Galicia, e na Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>Segundo. O artigo 53 da Lei 24/2013, do 26 de decembro, do sector eléctrico, establece que para a posta en funcionamento de novas instalacións de transporte, distribución, produción e liñas directas previstas na mencionada lei ou modificación das existentes requirirá de autorización administrativa previa, autorización administrativa de construción e autorización de explotación, que terán carácter regrado. Neste caso, o seu outorgamento correspóndelle á Administración autonómica.</p>
    <p>Terceiro. De acordo co Decreto 9/2017, do 12 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia, correspóndelle á Dirección Xeral competente en materia de enerxía a competencia para outorgar a autorización administrativa previa e a autorización administrativa de construción desta instalación.</p>
    <p>Cuarto. Na tramitación tivéronse en conta as normas de procedemento contidas na Lei 24/2013, do 26 de decembro, do sector eléctrico, no Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23, no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, na Lei 9/2021, do 25 de febreiro, de simplificación administrativa e de apoio á reactivación económica de Galicia, no Real decreto 413/2014, do 6 de xuño, polo que se regula a actividade de produción de enerxía eléctrica a partir de fontes de enerxía renovables, coxeración e residuos, e na Lei 39/2015, do 1 de outubro, do procedemento administrativo común das administracións públicas, e demais normas vixentes de aplicación.</p>
    <p>De acordo co que antecede,</p>
    <h2>RESOLVO:</h2>
    <p>Primeiro. Outorgar autorización administrativa previa á sociedade Ence Energía y Celulosa, S.A., para a modificación da central de coxeración da súa titularidade, situada no concello de Pontevedra, co fin de variar a potencia da instalación de xeración turbina G4, de 7,95 MW a 12,88 MW, promovida no concello de Pontevedra segundo o correspondente proxecto.</p>
    <p>Segundo. Outorgar autorización administrativa de construción para a modificación da planta de coxeración segundo o proxecto de execución denominado «proxecto para a autorización administrativa da modificación da instalación de xeración turbina G4, de 7,95 MW a 12,88 MW» asinado polo enxeñeiro industrial Alberto Izquierdo Belmonte, colexiado nº 1.151 do ICOIIG.</p>
    <p>As características principais recollidas no proxecto son as seguintes:</p>
    <p>Denominación do proxecto: proxecto para a autorización administrativa da modificación da instalación de xeración turbina G4, de 7,95 MW a 12,88 MW.</p>
    <p>Concello afectado: Pontevedra.</p>
    <p>Potencia instalada da modificación: 4,93 MW.</p>
    <p>Potencia total da instalación: 39,5 MW.</p>
    <p>Potencia evacuable: 39,5 MW.</p>
    <p>Localización: Marisma de Lourizán, s/n, Pontevedra.</p>
    <p>Características técnicas recollidas no proxecto:</p>
    <p>– Grupo de xeración G4 con alternador de potencia aparente 9,875 MVA, tensión 11.000 +/- 10 % V e turbina de condensación con limitación mecánica a 12,88 MW, a que se lle suprime a limitación mediante software actual a 7,95 MW.</p>
    <p>Todo isto de acordo coas seguintes condicións:</p>
    <p>1. A instalación terá que realizarse de acordo coas especificacións e planos que figuran no proxecto de execución referidos no punto segundo da parte dispositiva desta resolución.</p>
    <p>2. Deberá cumprirse, en todo momento, canto establece o Real decreto 337/2014, do 9 de maio, polo que se aproba o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23, así como a demais normativa e directrices vixentes que sexan de aplicación.</p>
    <p>3. Para introducir modificacións que afecten datos básicos do proxecto será necesaria a autorización previa desta dirección xeral. Pola súa banda, a Xefatura Territorial de Pontevedra da Vicepresidencia Primeira e Consellería de Economía, Industria e Innovación poderá autorizar as modificacións de detalle do proxecto que resulten procedentes, e deberá comunicarlle a este centro directivo todas as resolucións que dite en aplicación da devandita facultade.</p>
    <p>4. Unha vez construídas as instalacións, o titular presentará unha solicitude de autorización de explotación de acordo co establecido no artigo 53.c) da Lei 24/2013, do 26 de decembro, do sector eléctrico, e no artigo 132.1 do Real decreto 1955/2000, do 1 de decembro, perante a Xefatura Territorial de Pontevedra da Vicepresidencia Primeira e Consellería de Economía, Industria e Innovación, co fin de que esta efectúe a inspección da totalidade das obras e montaxes efectuadas e verificar o cumprimento dos compromisos contraídos por Ence Energía y Celulosa, S.A. e dos condicionados impostos nesta resolución para o cal deberá achegar a documentación requirida na ITC-RAT 22 do Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23.</p>
    <p>5. O prazo para a posta en servizo das instalacións será dun mes contado a partir da data de notificación da obtención do último permiso necesario para executar a instalación. Se transcorrido o dito prazo aquela non tivo lugar, poderá producirase a caducidade destas autorizacións.</p>
    <p>6. De acordo co establecido no artigo 53.10 da Lei 24/2013, do 26 de decembro, do sector eléctrico, o incumprimento das condicións e requisitos establecidos nas autorizacións ou a variación substancial dos presupostos que determinaron o seu outorgamento poderán dar lugar á revogación das autorizacións, logo de previa audiencia do interesado.</p>
    <p>7. Estas autorizacións outórganse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>Contra este acto, que non pon fin á vía administrativa, poderase interpoñer recurso de alzada ante o vicepresidente primeiro e conselleiro de Economía, Industria e Innovación da Xunta de Galicia, no prazo dun mes contado a partir do día seguinte ao da súa notificación, de conformidade cos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 17 de outubro de 2022</p>
    <footer><p>Pablo Fernández Vila<br>Director xeral de Planificación Enerxética e Recursos Naturais</p></footer>

