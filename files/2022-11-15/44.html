---
date: '2022-11-15'
id: G0426-271022-0008
page: 59336
number: 217
agency: Consellería do Medio Rural
section: VI. Anuncios. a) Administración autonómica.
title: >-
  EDICTO do 25 de outubro de 2022, do Xurado Provincial de Clasificación de
  Montes Veciñais en Man Común de Ourense, polo que se publica a Resolución do
  19 de outubro de 2022 relativa á revisión do esbozo do monte veciñal en man
  común Serra de Queguas, pertencente á Comunidade de Montes Veciñais en Man
  Común de Casas Vellas, Fontela, Portao, Guixinde, Ferreiros de Arriba,
  Queguas, Venceáns e Vilar, no concello de Entrimo.
range: Edicto
url: >-
  https://www.xunta.gal/dog/Publicados/2022/20221115/AnuncioG0426-271022-0008_gl.html
---
<p>Examinada a solicitude de revisión de esbozo formulada polos representantes do monte veciñal en man común Serra de Queguas, pertencente á Comunidade de Montes Veciñais en Man Común de Casas Vellas, Fontela, Portao, Guixinde, Ferreiros de Arriba, Queguas, Venceáns e Vilar, no concello de Entrimo, resultan os seguintes</p>
    <p>Feitos:</p>
    <p>Primeiro. O 6 de marzo de 2019 a Comunidade de Montes Veciñais en Man Común de Casas Vellas, Fontela, Portao, Guixinde, Ferreiros de Arriba, Queguas, Venceáns e Vilar presentou unha solicitude (Rexel núm. 2019/477976) de revisión parcial do esbozo do monte veciñal en man común Serra de Queguas, situado no concello de Entrimo.</p>
    <p>Segundo. Con data do 10 de maio de 2019, a Comunidade de Montes Veciñais en Man Común promotora presentou un escrito de emenda (Rexel núm. 2019/1051227) con que modulou a súa pretensión inicial, pois recoñece que o monte Ladeira de Folón foi desclasificado por sentenza xudicial.</p>
    <p>Coa solicitude de enmenda achegou unha memoria e planos modificados, así como un informe de validación gráfica alternativo.</p>
    <p>Terceiro. O Servizo de Montes da Xefatura Territorial de Ourense emitiu un informe favorable o día 3 de xuño de 2022 en relación coa citada solicitude. Nel indícase que o perímetro obxecto de revisión abrangue unicamente o monte ou predio denominado Chao da Pata, o cal, aínda que forma parte indiscutida do monte veciñal en man común Serra de Queguas, non consta en ningunha planimetría oficial integrante do Rexistro de Montes Veciñais en Man Común.</p>
    <p>Porén, o monte denominado Ladeira de Folón pertence ao Concello de Entrimo, polo que queda excluído da proposta de revisión, malia figurar no título do seu documento memoria.</p>
    <p>Pódese estimar a superficie inicial do monte Chao da Pata Sobreira como a diferenza entre as 413 ha conxuntas dos montes Chao da Pata e Ladeira de Folón e as 21,5 ha do monte Ladeira de Folón, de onde resulta unha superficie de 391,5 ha. Fronte a esta, a revisión revela 345,9 ha, é dicir, unha redución dun 11,6 % da superficie do monte ou predio Chao da Pata Sobreira, redución que, aínda que é significativa, se considera admisible dada a situación de partida na cal nin sequera existía cartografía dese predio.</p>
    <p>Tendo en conta o anterior, emítese informe favorable sobre a revisión parcial do esbozo do monte veciñal en man común Serra de Queguas, no seu predio denominado Chao da Pata Sobreira, conforme a documentación técnica presentada pola Comunidade de Montes Veciñais en Man Común Casas Vellas, Fontela, Portao, Guixinde, Ferreiros de Arriba, Queguas, Venceáns e Vilar.</p>
    <p>Consideracións legais e técnicas:</p>
    <p>Única. A Lei 7/2012, do 28 de xuño, de montes de Galicia, na súa disposición transitoria décimo terceira, establece o procedemento de revisión de esbozos de montes veciñais en man común.</p>
    <p>De acordo con ela, os esbozos de montes veciñais integrados nun expediente que, pola súa antigüidade, non reúnan as características de fiabilidade e precisión que exixen as novas técnicas topográficas poderán ser obxecto de revisión axustándose e completándose con aqueles datos e documentos que se consideren necesarios, en particular os requiridos para a súa inmatriculación no Rexistro da Propiedade.</p>
    <p>De acordo cos feitos e fundamentos de dereito expostos, e tendo en conta o informe favorable do Servizo de Montes do día 3 de xuño de 2022, o Xurado Provincial de Montes en Man Común acordou por unanimidade o día 10 de outubro de 2022:</p>
    <p>Aprobar a proposta de revisión de esbozo do monte veciñal en man común Serra de Queguas, no concello de Entrimo.</p>
    <p>Ourense, 25 de outubro de 2022</p>
    <footer><p>Luis Jorge Álvarez Ferro<br>Presidente do Xurado Provincial de Clasificación<br>de Montes Veciñais en Man Común de Ourense </p></footer>

