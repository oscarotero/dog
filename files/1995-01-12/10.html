---
date: '1995-01-12'
id: '9062'
page: 465
number: 8
agency: 'CONSELLERÍA DE FAMILIA, MULLER E XUVENTUDE'
section: III. OUTRAS DISPOSICIÓNS
title: >-
  Orde do 2 de xaneiro de 1995 pola que se establecen axudas periódicas de
  prevención e apoio a familias para a integración do menor.
range: Orde
url: 'https://www.xunta.gal/dog/Publicados/1995/19950112/Anuncio9062_gl.html'
---
<p>O Estatuto de autonomía de Galicia, no seu artigo 27.23, asígnalle á Comunidade Autónoma a competencia exclusiva en materia de asistencia social.</p>
<p>A Lei 4/1993, do 14 de abril, de servicios sociais para Galicia, no seu artigo 50, prevé a posibilidade de concederlles prestacións e axudas económicas a persoas que se atopen en estado de necesidade. O Decreto 2/1994, do 13 de xaneiro, polo que se establece a estructura orgánica da Consellería de Familia, Muller e Xuventude, no seu artigo 1, atribúelle á devandita consellería competencia en materia de familia e menores, de acordo co establecido no Estatuto de autonomía de Galicia.</p>
<p>A Orde da Consellería de Economía e Facenda do 2 de xuño de 1986, modificada pola Orde do 18 de outubro de 1991, posibilita no seu artigo 1.1 a tramitación anticipada de expedientes de gasto imputables ó capítulo IV «cando no exercicio orzamentario inmediatamente anterior a aquel no que se vaia materializa-la contraprestación, sempre que exista crédito adecuado e suficiente no proxecto de orzamentos xerais da Comunidade que se someta á aprobación do Parlamento de Galicia, unha vez que ese proxecto estea aprobado polo Consello da Xunta e que corresponda ó exercicio orzamentario no que se vaia a materializa-la contraprestación».</p>
<p>A aplicación desta norma supón a posibilidade de axiliza-lo proceso de execución do orzamento, beneficiando moi especialmente os propios administrados e sen mingua da soberanía do Parlamento toda vez que o artigo 3.2 dispón que «no suposto de subvencións, a autorización do gasto e a contratación da obriga demoraranse ata a aprobación do crédito que vaia ampara-lo gasto».</p>
<p>A Lei 11/1992, do 7 de outubro, de réxime financeiro e presupostario de Galicia e a Lei de presupostos xerais da Comunidade Galega para o ano 1995, establecen os requisitos e normas necesarios e básicos para a xestión e actividade económico-financeira.</p>
<p>Nos orzamentos xerais da Comunidade Autónoma para 1995, na aplicación 14.02.212A.484.10 existe partida orzamentaria para as axudas que se establecen no articulado da presente orde.</p>
<p>Na súa virtude, en uso das facultades que teño atribuídas,</p>
<p>DISPOÑO:</p>
<p>Artigo 1º.-Obxecto e finalidade destas axudas.</p>
<p>A presente orde ten por obxecto a convocatoria de axudas individuais, de carácter periódico, de prevención e apoio á familia para integración do menor, durante o exercicio económico de 1995. A finalidade destas axudas é proporcionar apoio económico a familias para garanti-la atención adecuada ós menores ó seu cargo e favorece-la permanencia destes no seu medio, evitando os riscos de desestructuración familiar.</p>
<p>Artigo 2º.-Beneficiarios.</p>
<p>Poderán ser beneficiarios destas axudas as familias con menores de idade, que se atopen en circuns</p>
<p>tancias carenciais graves e precisen de apoios económicos para satisface-las súas necesidades básicas e evita-la desestructuración familiar.</p>
<p>Artigo 3º.-Contía das axudas.</p>
<p>A contía mínima e máxima que poderán alcanzar estas axudas está comprendida entre dez mil pesetas (10.000 pts.) e vinte mil pesetas (20.000 pts.) mensuais por menor, ata un tope máximo de cincuenta mil pcsetas (50.000 pts.) mensuais por familia.</p>
<p>A determinación da contía total da axuda a conceder por unidade familiar establécense en función das circunstancias económicas e sociais que conconrran en cada caso.</p>
<p>Artigo 4º.-Requisitos.</p>
<p>Serán requisitos necesarios para a concesión das axudas:</p>
<p>1.-Residir na Comunidade Autónoma galega.</p>
<p>2.-Que os menores non teñan cumpridos os 18 anos de idade.</p>
<p>3.-Que a renda per cápita anual do núcleo familiar non exceda de trescentas mil pesetas (300.000 pts.) sen que, en todo caso, a contía total dos ingresos familiares non supere o 1.200.000 pts. anuais.</p>
<p>4.-Que a axuda sexa necesaria para garanti-la permanencia do menor no seu medio familiar.</p>
<p>5.-Que a familia poida evolucionar cara a súa plena autonomía e integración social, sendo estas axudas un apoio temporal.</p>
<p>6.-Que a dinámica do núcleo familiar garanta a educación e normalización da vida destes menores en aspectos tales como alimentación e vestiario dignos, escolarización regularizada, atención médico adecuada, hixiene e coidado corporal e outros análogos.</p>
<p>7.-Que a unidade familiar non reciba axudas polo mesmo concepto doutros organismos.</p>
<p>Artigo 5º.-Solicitudes e documentación.</p>
<p>As solicitudes formularanse mediante instancia subscrita polo representante da unidade familiar segundo o modelo oficial (anexo I).</p>
<p>Cada solicitude irá acompañada da seguinte documentación:</p>
<p>1.-Fotocopia do D.N.I. do solicitante.</p>
<p>2.-Fotocopia do libro de familia.</p>
<p>3.-Xustificación de haberes: última nómina, declaración de IRPF ou declaración xurada de non estar obrigado a facela de se-lo caso, certificación positiva ou negativa de percepción de prestación económica do INEM; xustificación doutros ingresos.</p>
<p>4.-Compromiso escrito por parte do solicitante (anexo II) de:</p>
<p>a) Aplica-las axudas á finalidade para a que sexan concedidas.</p>
<p>b) Contribuír á normalización e integración social do núcleo familiar.</p>
<p>c) Atender correctamente á educación dos menores ó seu cargo.</p>
<p>d) Acadar canto antes a plena autonomía familiar.</p>
<p>e) Comunicarlle nun prazo non superior a 15 días ó órgano competente que tramitou a solicitude, calquera modificación que afecte ás características deste tipo de axudas.</p>
<p>Deberá xuntarse á documentación aportada polos solicitantes un informe social, elaborado polos servicios sociais municipais ou, se a situación o require, polos Equipos do Menor da provincia correspondente que, en todo caso, deberá axustarse ó modelo oficial descrito no anexo III. O dito informe valorará e verificará os datos presentados, e proporá as oportunas medidas a tomar, especificándose como se efectuará o seguimento das axudas, tanto para garanti-la súa correcta aplicación como para procurar un apoio periódico que posibilite canto antes a plena autonomía destas familias.</p>
<p>No caso de que o solicitante recibise unha axuda para a integración do menor durante o ano 1994, á solicitude acompañarase unicamente a xustificación de haberes prevista no punto 3, así como o preceptivo informe social.</p>
<p>Artigo 6º.-Lugar e prazo de presentación de solicitudes.</p>
<p>A solicitude e maila documentación requirida presentaranse na delegación da Consellería de Familia, Muller e Xuventude da provincia onde teña o seu domicilio ou ben nos concellos de residencia. Estes últimos remitirán os expedientes á delegación correspondente, sendo, en todo caso, de aplicación o disposto no artigo 38.4 da Lei de réxime xurídico das administracións públicas e do procedemento administrativo común.</p>
<p>O prazo de presentación de solicitudes será de un mes a partir da data da publicación da presente orde no DOG, salvo en situacións de extrema gravidade, debidamente xustificadas, xurdidas despois deste prazo, que rematará o 31 de outubro de 1995.</p>
<p>Artigo 7º.-Tramitación.</p>
<p>1.-As delegacións provinciais comprobarán que tódalas solicitudes reúnen os requisitos esixidos na presente orde, e procederán a reclamar por escrito os datos, documentos e aclaracións que consideren necesarias para unha mellor resolución delas, co apercibimento de que se así non se fixese no prazo de 10 días se arquivará o expediente sen máis trámite.</p>
<p>2.-Revisada a documentación e completada, se é o caso, remitirase á comisión provincial de valoración, que terá a función de propoñe-la súa concesión, modificación, prórroga, suspensión, revogación ou denegación, seguindo os criterios obxectivos recollidos na presente orde.</p>
<p>3.-A composición da comisión provincial de valoración será a seguinte:</p>
<p>-Presidente: O xefe do Servicio de Familia, Infancia e Menores da delegación provincial.</p>
<p>-Vocais: O delegado provincial designará dous funcionarios, dos que un deles actuará como secretario da comisión. Así mesmo, participará un representante da intervención territorial, que actuará con voz pero sen voto.</p>
<p>Artigo 8º.-Resolución.</p>
<p>1.-A resolución das axudas, unha vez fiscalizadas pola intervención, corresponderalles ós delegados provinciais da Consellería de Familia, Muller e Xuventude, segundo o Decreto 88/1990, do 15 de febreiro, que deberán resolver no prazo de un mes, a partir da terminación do prazo de presentación de solicitudes. No caso de non existir resolución expresa neste prazo, as solicitudes teranse por desestimadas.</p>
<p>2.-A duración, contía e condicións das axudas serán as que se especifiquen na resolución de concesión.</p>
<p>3.-Os delegados provinciais poderán modificar, suspender ou revoga-las axudas concedidas, logo do informe da comisión provincial de valoración, nos</p>
<p>casos en que varíen as condicións que motivaron a concesión ou do incumprimento total ou parcial dos requisitos e condicións establecidas para ela.</p>
<p>4.-As resolución de concesión, denegación, modificación, suspensión, revogación ou prórroga das axudas dictadas polas delegacións provinciais seranlles notificadas ós interesados e terán que ser motivadas.</p>
<p>Artigo 9º.-Pagamento das axudas.</p>
<p>As delegacións provinciais da Consellería de Familia, Muller e Xuventude aboaranlles ás familias, a contía da axuda concedida en pagos periódicos por mensualidades vencidas.</p>
<p>Artigo 10º.-Seguimento.</p>
<p>O seguimento das axudas será realizado, en cada casa, polo órgano receptor que iniciou a tramitación das solicitudes, preferentemente polos servicios sociais municipais ou, se a situación o require, polo equipo do menor da provincia correspondente, e consistirá en:</p>
<p>a) Avaliación e control na súa aplicación, esixíndose un mínimo de dous informes anuais da situación das familias beneficiarias.</p>
<p>b) Apoio e orientación ás familias para acadar canto antes a súa plena autonomía.</p>
<p>c) Pór en coñecemento da comisión provincial de valoración as circunstancias que poidan motiva-la modificación ou prórroga das axudas concedidas.</p>
<p>Artigo 11º.-Revogación.</p>
<p>O incumprimento total ou parcial de calquera das condicións esixidas, así como a duplicación da axuda con cargo a outros créditos dos orzamentos xerais do Estado, da Seguridade Social, Administración institucional ou local, constituirá causa determinante de revogación da axuda e do seu reintegro polo beneficiario ou solicitante, segundo o disposto pola orde da Consellería de Economía e Facenda do 27 de decembro de 1990.</p>
<p>Artigo 12º.-</p>
<p>Os receptores das axudas ou subvencións quedan sometidos ás actuacións de comprobación que acorde a Consellería de Familia, Muller e Xuventude.</p>
<p>Disposicións adicionais</p>
<p>Primeira.-</p>
<p>De acordo co disposto no artigo 3.2 da orde da Consellería de Economía e Facenda do 2 de xuño de 1986, a autorización do gasto e a contracción da obriga demoraranse ata a aprobación do crédito que vaia ampara-lo gasto.</p>
<p>Segunda.-</p>
<p>A concesión destas axudas terá como límite global o crédito consignado no orzamento para estes fins.</p>
<p>Disposicións derradeiras</p>
<p>Primeira.-</p>
<p>Autorízase a directora xeral da Familia para dicta-las normas que sexan necesarias para o desenvolvemento da presente orde.</p>
<p>Segunda.-</p>
<p>A presente orde entrará en vigor o día seguinte ó da súa publicación no Diario Oficial de Galicia sen prexuízo de que os efectos económicos das axudas concedidas poidan retrotraerse ó primeiro de xaneiro.</p>
<p>Santiago de Compostela, 2 de xaneiro de 1995.</p>
<p>Manuela López Besteiro</p>
<p>Conselleira de Familia, Muller e Xuventude</p>

