---
date: '1998-08-14'
id: 3E5E
page: 9
number: 157
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 31 de xullo de 1998 pola que se regula a concesión de subvencións ós
  concellos de Galicia para a normalización da lingua galega.
range: Orde
url: 'https://www.xunta.gal/dog/Publicados/1998/19980814/Anuncio3E5E_gl.html'
---
<p>Dentro dos obxectivos da normalización lingüística no ámbito da Administración local comprendidos na Lei 5/1988, do 21 de xuño, de uso do galego como lingua oficial de Galicia polas entidades locais, están os mencionados nos seus artigos:</p>
<p>Artigo 1º</p>
<p>«As convocatorias de sesións, ordes do día, votos particulares, propostas de acordo, dictames das comisións informativas e actas das entidades locais de Galicia, redactaranse en lingua galega».</p>
<p>Artigo 2º</p>
<p>1.«Correspóndelle á Xunta de Galicia o pulo do proceso de incorporación da lingua galega na Administración local, moi especialmente a través de programas de formación de funcionarios en lingua galega»; e no punto 2.2. «Sen prexuízo do anterior, a Xunta de Galicia adoptará as medidas oportunas para que nos concursos de acceso de funcionarios á Administración local se garante o coñecemento da lingua galega».</p>
<p>A Lei 5/1997, do 22 de xullo, de Administración local de Galicia, nos seus apartados 1º e 3º do artigo 7 dispón, respectivamente: «O galego, como lingua propia de Galicia éo tamén da súa Administración local.</p>
<p>As convocatorias de sesións, ordes do día, mocións, votos particulares, propostas de acordo, dictames das comisións informativas, actas, notificacións, recursos, escrituras públicas, comparecencias xudiciais e tódolos actos de carácter público ou administrativo que se realicen por escrito en nome das corporacións locais redactaranse en lingua galega».</p>
<p>«A Xunta de Galicia impulsará o proceso de incorporación da lingua galega na Administración local, especialmente a través de programas de formación de funcionarios das entidades locais en lingua galega».</p>
<p>Co fin de acadar estes obxectivos, a Xunta de Galicia elaborou un plan integral de estudios dedicado ós funcionarios que presten os seus servicios nas corporacións locais galegas, do que forman parte os cursos</p>
<p>básicos, medio e de especialización, obténdose, ó remate destes, o título de traductor oficial de linguaxe administrativa galega, título que habilita os que o obteñan para encargarse da traducción da documentación á que se refire o artigo 1 da Lei 5/1988, do 21 de xuño.</p>
<p>Os funcionarios que se formen nos devanditos cursos serán a base duns gabinetes de traducción para o idioma galego que deberán estar implantados en tódolos municipios de Galicia co fin de cumpri-los mandados contidos nas Leis 5/1988, do 21 de xuño, e 3/1983, de 15 de xuño, de normalización lingüística. Mentres os devanditos gabinetes de traducción non poidan estar integrados por funcionarios en activo da correspondente corporación local e co fin de acelera-lo cumprimento, por parte dos municipios, da legalidade vixente,</p>
<p>DISPOÑO:</p>
<p>Artigo 1º</p>
<p>A Consellería de Xustiza, Interior e Relacións Laborais convoca axudas destinadas a sufraga-los custos de contratación de persoal alleo polos concellos, mentres estes non dispoñan do persoal funcionario -preciso e suficientemente formado-, para encargarse da traducción para o galego dos documentos ós que se refire o artigo 1.1º da Lei 5/1988, do 21 de xuño, así como os derivados das actividades destinadas a fomenta-lo uso do galego.</p>
<p>Artigo 2º</p>
<p>As axudas ás que se refire o artigo anterior faranse efectivas, no seu día, con cargo á aplicación orzamentaria 13.02.760.0, programa 353.F, dos vixentes orzamentos xerais da Comunidade Autónoma galega, ata un límite de vintecinco millóns de pesetas (25.000.000 de pesetas).</p>
<p>Artigo 3º</p>
<p>As subvencións serán solicitadas polo alcalde de cada concello, utilizando o modelo que figura como anexo I desta orde, e concederanse para as modalidades que a continuación se relacionan:</p>
<p>1. Mantemento dos servicios municipais de normalización lingüística xa existentes.</p>
<p>2. Creación de novos servicios municipais de normalización lingüística, debidamente xustificados e sempre que exista crédito suficiente.</p>
<p>3. Fomento da lingua galega mediante o seu uso en actividades tales como publicacións de actos culturais, deportivos, turísticos, etc., promovidos polo concello.</p>
<p>Artigo 4º</p>
<p>Os servicios municipais de normalización lingüística contarán, polo menos, cun especialista titulado en lingua galega (licenciado en filoloxía galego-portuguesa, en filoloxía galega ou mestre de EXB co diploma de especialista en lingua galega).</p>
<p>Artigo 5º</p>
<p>Os gabinetes municipais de normalización lingüística deberán cumpri-la seguinte misión:</p>
<p>a) Velar porque sexa aplicada a Lei de normalización lingüística de Galicia no ámbito de actuación do concello correspondente, así como a Lei do uso do galego como lingua oficial de Galicia polas entidades locais. As accións máis importantes serán: confección en galego das actas, edictos, convocatorias de sesións, ordes do día, dictames das comisións informativas, mocións e traduccións de tódolos impresos oficiais en lingua galega.</p>
<p>b) Ofrecerlle ó público asesoramento lingüístico para a corrección de textos galegos e para a súa traducción, se fose posible.</p>
<p>c) Impulsa-la normalización do galego nos diferentes ámbitos da vida pública.</p>
<p>Artigo 6º</p>
<p>Xunto coa petición remitirase a seguinte documentación. En tódolos casos,</p>
<p>a) Breve memoria descritiva da modalidade para a que se solicita a subvención, na que consten tódolos datos referidos a ela.</p>
<p>b) Orzamento de gastos, total e desagregado por capítulos, para a realización da actividade para a que se solicita a axuda.</p>
<p>c) Certificación do secretario da corporación de que para o dito cometido non gozan de ningunha outra subvención.</p>
<p>d) Transcrición certificada do acordo municipal, en pleno ou comisión de goberno, da solicitude de subvención.</p>
<p>e) Certificación bancaria (orixinal) da conta corrente na que desexen que se lles ingrese o importe da subvención.</p>
<p>f) Fotocopia do NIF do concello.</p>
<p>Artigo 7º</p>
<p>1. O prazo de presentación de solicitudes será dun mes, contado a partir do seguinte ó da publicación desta orde no Diario Oficial de Galicia.</p>
<p>2. Para o lugar de presentación de solicitudes será de aplicación o previsto no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. O defecto na solicitude seralles notificado ós interesados e daráselles un prazo de 10 días para emendaren erros ou omisións. Transcorrido o dito prazo, se non se producise a dita emenda, as peticións serán arquivadas sen máis trámite.</p>
<p>Artigo 8º</p>
<p>Recibidas as solicitudes de subvención e a súa documentación, serán analizadas polos servicios competentes da Dirección Xeral de Xustiza e Administración Local, e o director xeral elevará a correspondente pro</p>
<p>posta ó conselleiro de Xustiza, Interior e Relacións Laborais, quen resolverá no prazo máximo dun mes.</p>
<p>Artigo 9º</p>
<p>Na valoración das solicitudes teranse en conta os seguintes aspectos:</p>
<p>a) Relación de necesidades municipais reflectidas na petición.</p>
<p>b) A situación económica do concello considerada pola contía do seu orzamento.</p>
<p>c) A poboación do municipio.</p>
<p>Artigo 10º</p>
<p>Os beneficiarios da subvención, unha vez concedida esta, quedarán obrigados a destina-los fondos percibidos ó obxecto concreto para o que foron concedidos. A Dirección Xeral de Xustiza e Administración Local poderá comprobar, cando o considere conveniente, a execución dos proxectos subvencionados.</p>
<p>Artigo 11º</p>
<p>Para recibi-la subvención, os concellos seleccionados deberán remitir á Dirección Xeral de Xustiza e Administración Local (Consellería de Xustiza, Interior e Relacións Laborais), antes do día 30 de novembro de 1998 os seguintes xustificantes dos gastos realizados:</p>
<p>1. No caso de que a subvención se concedese para o mantemento dos servicios de normalización lingüística xa existentes ou para a creación de novos servicios municipais de normalización lingüística:</p>
<p>a) Copia compulsada do contrato vixente, ou, se é o caso, prorrogado que o concello formalice co/os especialista/as con ulterioridade á concesión da subvención e para o cumprimento dela e,</p>
<p>b) Mandamento de pagamento ou certificación do pagamento das retribucións especificadas no contrato sinalado conformada polo interventor do concello.</p>
<p>2. No caso de que a subvención se concedese para a organización de campañas co obxecto de logra-la normalización lingüística no concello: facturas orixinais do gasto realizado ou copias compulsadas, xunto coa de certificación expedida polo secretario xeral da corporación relativa ó acordo da súa aprobación.</p>
<p>Artigo 12º</p>
<p>No caso de que no prazo de tres meses non se comunique a concesión da subvención, entenderase desestimada.</p>
<p>Disposicións derradeiras</p>
<p>Primeira.-Facúltase o director xeral de Xustiza e Administración Local para dicta-las resolucións necesarias para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 31 de xullo de 1998.</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>6603</p>

