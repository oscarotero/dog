---
date: '1999-05-07'
id: 77AA
page: 5540
number: 87
agency: DEPUTACIÓN PROVINCIAL DA CORUÑA
section: VI. ANUNCIOS
title: >-
  Acordo do Pleno da Deputación Provincial da Coruña, adoptado na súa sesión
  extraordinaria celebrada con data do 23 de abril de 1999, polo que se aproba a
  convocatoria do concurso específico entre funcionarios para prover postos de
  traballo vacantes nela.
range: Acordo
url: 'https://www.xunta.gal/dog/Publicados/1999/19990507/Anuncio77AA_gl.html'
---
<p>Bases</p>
<p>I. Vacantes.</p>
<p>Convócase concurso específico entre funcionarios para prove-los postos de traballo, actualmente vacantes, que cos requisitos e condicións correspondentes se relacionan no anexo I.</p>
<p>II. Aspirantes.</p>
<p>1. Poderán participar no presente concurso os funcionarios de carreira da Administración da Comunidade</p>
<p>Autónoma galega e das corporacións locais comprendidas dentro do ámbito territorial desa comunidade autónoma, calquera que sexa a súa situación administrativa, excepto os suspensos en firme, que non poderán participar mentres dure a suspensión, sempre que na data de finalización do prazo de presentación de solicitudes transcorreran dous anos desde a toma de posesión no último posto de traballo obtido por concurso ou libre designación, agás que foran removidos do seu anterior destino obtido mediante concurso ou libre designación antes de transcorrer dous anos desde a correspodente toma de posesión, ou procedan dun posto de traballo suprimido, e reúnan as condicións xerais esixidas e os requisitos determinados na convocatoria na data en que termine o prazo de presentación de instancias.</p>
<p>2. As solicitudes dirixiranse ó órgano convocante.</p>
<p>3. Os funcionarios con algunha discapacidade poderán instar na propia solicitude de vacantes a adaptación do posto de traballo solicitado, sempre que non supoña unha modificación exorbitante no contexto de organización. A comisión de valoración poderá solicitarlle ó interesado, en entrevista persoal, a información que coide necesaria para a adaptación aducida, así como o dictame dos órganos técnicos da Administración laboral, sanitaria e, se é o caso, da comunidade autónoma correspondente, tocante á procedencia da adaptación e da compatabilidade co desempeño das tarefas e funcións do posto en concreto. Neste suposto, a resolución do concurso producirase logo de recibidos, analizados e avaliados pola comisión de valoración os informes pertinentes.</p>
<p>III. Méritos.</p>
<p>En atención á natureza dos postos que se van cubrir na presente convocatoria e á necesidade de adecuación de méritos específicos para o seu desempeño, o concurso dividirase en dúas fases, cunha puntuación máxima de 100 puntos.</p>
<p>A) Primeira fase.</p>
<p>1. Os méritos valoraranse con ela cun máximo de 60 puntos e conforme o seguinte baremo:</p>
<p>a) Por ter consolidado un grao persoal de igual ou superior nivel ó do posto que se solicita: 15 puntos.</p>
<p>b) Por ter consolidado un grao persoal de ata dous niveis inferior ó do posto que se solicita: 13 puntos.</p>
<p>c) Por ter consolidado un grao persoal de ata catro niveis inferior ó do posto que se solicita: 11 puntos.</p>
<p>O funcionario que participe no presente concurso e teña un grao persoal consolidado ou que poida ser consolidado durante o período de presentación de instancias, deberá solicitar do órgano ou unidade a que se refire a base V que a dita circusntancia queda expresamente reflectida no anexo III (certificado de méritos).</p>
<p>2. O traballo desenvolvido valorarase ata un máximo de 20 puntos tendo en conta a natureza das funcións encomendadas e conforme o seguinte:</p>
<p>a) Polo desempeño de postos de traballo en unidades de contido análogo ou similar ó de adscrición do posto de traballo que se solicita en deputacións ou concellos con orzamentos superiores a 1.000 millóns de pesetas e con nivel de xefatura: 4 puntos por ano traballado ou fracción superior a seis meses, ata un máximo de 10 puntos.</p>
<p>b) Polo desempeño de postos de traballo en unidades de contido análogo ou similar ó de adscrición do posto de traballo que se solicita nas corporacións citadas no punto anterior e sen nivel de xefatura: 1 punto por ano traballado ou fracción superior a seis meses, ata un máximo de 10 puntos.</p>
<p>c) Polo desempeño de postos de traballo en unidades de contido análogo ou similar ó de adscrición do posto de traballo que se solicita noutras administracións públicas: 0,5 puntos por ano traballado ou fracción superior a seis meses, ata un máximo de 10 puntos.</p>
<p>Os prazos mencionados nos puntos anteriores contaranse desde a data de toma de posesión do último destino obtido por concurso, libre designación ou por novo ingreso, ou ben por comisión de servicios cando a duración desta sexa superior a seis meses, de maneira que os postos desempeñados en comisión de servicios tan só obterán puntuación polo establecido neste punto cando a súa duración sexa superior a seis meses; en caso contrario, puntuarase o último posto definitivo.</p>
<p>No caso dos funcionarios procedentes das situacións de excedencia voluntaria en calquera das súas modalidades, excedencia polo coidado de fillos, expectativa de destino, excedencia forzosa, servicios especiais e suspensión de funcións, atenderase ó nivel do último posto que desempeñaban en activo ou, no seu defecto, atribuirase o nivel mínimo correspondente ó grupo en que se clasifique o seu corpo ou escala.</p>
<p>3. Con carácter xeral, só se valorarán os cursos de formación e perfeccionamento convocados polo MAP, INAP, IGAE, EGAP, Deputación Provincial da Coruña ou outras entidades públicas, sobre materias directamente relacionadas coas funcións do posto convocado, nos que se expedira diploma ou certificación de asistencia e/ou, se é o caso, de aproveitamento ou impartición, que versen sobre materias directamente relacionadas coas funcións do posto de traballo, ata un máximo de 15 puntos.</p>
<p>3.1. Pola participación ou superación como alumnos: puntuaraos a comisión de valoración, segundo o número de horas, ata un máximo de 2 puntos por cada curso.</p>
<p>3.2. Pola participación como profesor: puntuaraos a comisión de valoración, segundo o número de horas, ata un máximo de 2,5 puntos por cada curso. Os funcionarios que aleguen impartición de cursos na súa solicitude, deberán entrega-los xustificantes pertinentes.</p>
<p>4. A antigüidade valorarase a razón de 1 punto por ano completo de servicio, ata un máximo de 10 puntos. Para estes efectos tamén se computarán os servicios presentados con carácter previo ó ingreso no corpo ou escala, recoñecidos ó abeiro da Lei 70/1978.</p>
<p>Non se computarán para efectos de antigüidade os servicios prestados simultaneamente a outros igualmente alegados.</p>
<p>Para superar esta primeira fase de concurso os funcionarios deberán alcanza-la puntuación mínima parcial de 15 puntos e que se obterá sumando as puntuacións alcanzadas polo candidato nos números 1, 2, 3 e 4 da presente base.</p>
<p>B) Segunda fase.</p>
<p>Valoraranse os méritos específicos adecuados ás características de cada posto de traballo, ata un máximo de 40 puntos.</p>
<p>Tódolos méritos alegados polos concursantes, adecuados ás características do posto solicitado, deberán ser acreditados documentalmente mediante as pertinentes certificacións, xustificantes ou calquera outro medio admitido.</p>
<p>Cada candidato deberá presentar, xunto coa instancia, o currículum vitae. Ademais, e para efectos de valoración e comprobación dos méritos adecuados ó posto de traballo, os aspirantes deberán xuntar á súa instancia unha memoria por cada posto solicitado. A dita memoria consistirá nunha análise das tarefas do posto e dos requisitos, condicións e medios necesarios para o seu desempeño, a xuízo do candidato, con base na descrición do posto contida no anexo I. A extensión da dita memoria será, como máximo, de dez follas en tamaño DIN-A4, mecanografadas a dobre espacio por unha soa cara.</p>
<p>A comisión de valoración poderá, opcionalmente, citar algún dos solicitantes para realizar entrevistas baseadas no contido da memoria.</p>
<p>A valoración dos méritos efectuarase mediante a puntuación obtida da media aritmética das outorgadas por cada un dos membros da comisión, rexeitándose a máxima e a mínima concedidas ou, se é o caso, unha das que apareza repetida como tal. Para superar esta segunda fase do concurso, os candidatos deberán alcanza-la puntuación mínima parcial de 10 puntos.</p>
<p>A puntuación total obtida polos candidatos virá dada pola suma das puntuacións outorgadas ós concursantes en cada unha das dúas fases anteriormente descritas.</p>
<p>IV. Datos.</p>
<p>Os datos relativos ás circunstancias persoais e administrativas dos concursantes, así como os concernentes ós méritos que se aduzan, terán que acreditarse debidamente e han de se-los que en efecto correspondan á data de finalización do prazo de presentación de instancias.</p>
<p>V. Documentación.</p>
<p>1. A xustificación das circunstancias persoais e administrativas do concursante, así como a súa situación e antigüidade, han de efectuarse mediante certificacións axustadas ó modelo que figura no anexo III, que deberán ser expedidas por:</p>
<p>a) A Dirección Xeral da Función Pública da comunidade autónoma ou organismo competente, respecto ó persoal destinado en comunidades autónomas.</p>
<p>b) O secretario xeral da corporación respecto ó persoal das corporacións locais.</p>
<p>2. Os funcionarios procedentes da situación de suspensión firme de funcións, excedencia voluntaria en calquera das súas modalidades, excedencia polo coidado de fillos, expectativa de destino ou excedencia forzosa, xuntarán á súa solicitude declaración de non ter sido separados do servicio en calquera das administracións públicas ni estar inhabilitados para cargo público.</p>
<p>3. Os que participen no concurso estando en situación de suspensos firmes deberán entregar certificado oficial no que conste a data de cumprimento da sanción.</p>
<p>4. Tamén haberán de acreditarse documentalmente, mediante certificado expedido para este efecto, os méritos que os interesados aleguen como determinantes da súa idoneidade.</p>
<p>5. Os interesados deberán xuntar á solicitude fotocopia do documento nacional de identidade.</p>
<p>6. No caso de estaren interesados na vacante que se anuncia neste concurso dous funcionarios, poderán condiciona-la súa petición, por razóns de convivencia familiar, ó feito de que ambos obteñan un posto de traballo, entendéndose en caso contrario anulada a petición efectuada por ambos. Os funcionarios que se acollan a esta petición condicional deberán concretalo na súa instancia e xuntar unha fotocopia da petición do outro funcionario.</p>
<p>VI. Solicitudes.</p>
<p>As solicitudes para tomar parte no presente concurso, dirixidas ó presidente da Deputación Provicial da Coruña, e axustadas ó anexo II da presente convocatoria, presentaranse no prazo de quince días hábiles a partir do seguinte ó da publicación da convocatoria no Diario Oficial de Galicia, no rexistro xeral desta deputación ou nas oficinas a que se refiere o artigo 38 da Lei 30/1992, de réxime xurídico das administracións públicas e do procedemento administrativo común.</p>
<p>VII. Resolución.</p>
<p>1. A valoración dos méritos para adxudica-lo posto de traballo vacante efectuarao unha comisión composta polos seguintes membros:</p>
<p>Presidente: o da corporación ou deputado no que delegue.</p>
<p>Vocais:</p>
<p>-O xefe do servicio ou superior xerárquico ó que estea adscrito o posto de traballo obxecto do concurso.-O interventor xeral ou secretario xeral, segundo que o posto estea adscrito ou non organicamente á area económica.-Un representante nomeado pola xunta de persoal.</p>
<p>Secretario: o xefe do Servicio de Persoal.</p>
<p>Os membros da comisión deberán pertencer ós grupos de titulación igual ou superior ó esixido para os postos convocados, tendo dereito a percibi-las indemnizacións correspondentes por participación en órganos de selección do persoal, establecidas no Real decreto 236/1988 e demais lexislación complementaria.</p>
<p>A comisión poderá solicitar da autoridade convocante a designación de expertos que en calidade de asesores actuarán con voz pero sen voto.</p>
<p>A comisión elevará á autoridade competente a correspondente proposta para adxudica-lo posto, consonte coas avaliacións, sen prexuízo do que se establece nas alíneas seguintes:</p>
<p>a) A orde principal para adxudica-los postos determinarase pola puntuación obtida, consonte co baremo establecido na base III méritos.</p>
<p>b) No caso de empate nas puntuacións acudirase para dirimilo ás outorgadas nos méritos alegados, pola orde establecida na base III, A), 1, 2, 3, 4 e B).</p>
<p>De persisiti-lo empate atenderase ó maior tempo de servicios efectivos prestados en calquera das administracións públicas, é, se é o mesmo, á maior idade.</p>
<p>2. Logo de valoradas as memorias é, se é o caso, celebradas as defensas delas a que se refire a alínea B). b) da base III, poderán declararse desertos os postos convocados se, a xuízo da comisión de valoración, ningún dos candidatos que concorren a el reune os requi</p>
<p>sitos esixidos para desempeñalo ou por non supera-las puntuacións mínimas requiridas.</p>
<p>O prazo para resolve-lo concurso será de dous meses desde o día seguinte ó da finalización do prazo de presentación de instancias.</p>
<p>3. O destino adxudicado será irrenunciable, salvo que, con anterioridade á finalización do prazo posesorio, os interesados obteñan outro destino, ben polo procedemento de libre designación ou por concurso, neste caso poderán optar por un dos dous, estando obrigados a comunicar por escrito nos tres días seguintes a opción realizada.</p>
<p>4. Logo de formulada a proposta pola comisión de valoración, o presente concurso resolverao o presidente da corporación e publicarase a resolución no Diario Oficial de Galicia.</p>
<p>5. O prazo de toma de posesión no novo destino obtido será de tres días hábiles, se radica na mesma localidade, ou dun mes se radica en distinta localidade ou comporta o reingreso ó servicio activo.</p>
<p>O prazo de toma de posesión comezará a partir do día seguinte ó do cesamento, que deberá efectuarse dentro dos tres días hábiles seguintes ó da publicación</p>
<p>da resolución definitiva do concurso, así como o cambio da situación administrativa que en cada caso corresponda. Se a resolución comporta o reingreso ó servicio activo, o prazo de toma de posesión deberá contarse desde a súa publicación.</p>
<p>O cómputo do prazo para efectua-lo correspondente cesamento no seu anterior destino non se iniciará mentres non finalicen os permisos ou licencias que, se é o caso, foran concedidos ós interesados.</p>
<p>6. Contra a presente convocatoria poderase interpoñer recurso contencioso-administrativo nos termos e prazos sinalados na Lei reguladora da xurisdicción contencioso-administrativa, logo de comunicarllo a esta deputación provincial conforme o previsto no artigo 110.3º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>A Coruña, 23 de abril de 1999.</p>
<p>Augusto César Lendoiro</p>
<p>Presidente da Deputación Provincial da Coruña</p>
<p>José Luis Almau Supervía</p>
<p>Secretario da Deputación Provincial da Coruña</p>
<p>ANEXO I</p>
<table><tbody><tr><td></td></tr>
<tr><td></td></tr>
<tr><td>Denominación</td><td>Adscrición</td><td>Escala</td><td>Grupo</td><td>Nivel C.D.</td><td>C. Espec. ptas.</td><td>Descrición</td><td>Méritos específicos</td></tr>
<tr><td></td></tr>
</tbody></table>
<table><tbody><tr><td>Asesor xurídico</td><td>Asesoría xurídica</td><td>A.E.</td><td>A</td><td>28</td><td>2.938.873</td><td>Asesoramento legal e defensa xurídica da corporación.</td><td>Experiencia nas funcións específicas do posto de traballo na Admón. local.</td></tr>
<tr><td></td></tr>
<tr><td>Director Servicio Asistencia a Municipios</td><td>Servicio Asistencia a Municipios</td><td>A.E.</td><td>A</td><td>28</td><td>3.415.802</td><td>Dirección das funcións de asistencia xurídica, económica, técnica e defensa xudicial a corporacións locais.</td><td>Experiencia nas funcións específicas do posto de traballo na Admón. local.</td></tr>
<tr><td></td></tr>
<tr><td>Xefe Servicio Patrimonio e Contratación</td><td>Servicio Patrimonio e Contratación</td><td>A.X.</td><td>A</td><td>28</td><td>2.938.876</td><td>Dirección e coordinación de contratos administrativos e privados. Xestión e defensa do patrimonio provincial. Xestión de compras e subministracións. Tramitación de expedientes de expropiación.</td><td>Experiencia nas funcións específicas do posto de traballo na Admón. local.</td></tr>
<tr><td></td></tr>
<tr><td>Xefe servicio</td><td>Servicio Fiscalización</td><td>A.X.</td><td>A</td><td>28</td><td>2.938.876</td><td>Dirección, coordinación, control e xestión da función fiscalizadora da actividade económico-financeira dos distintos centros xestores. Promove-lo desenvolvemento e implantación de novas aplicacións informáticas de fiscalización.</td><td>Experiencia nas funcións específicas do posto de traballo na Admón. local.</td></tr>
<tr><td></td></tr>
<tr><td>Xefe Sección Organización e Innovación Tecnolóxica</td><td>Servicio Gabinete Planificación e Control</td><td>A.X./
A.E.</td><td>A</td><td>24</td><td>917.984</td><td>Planificación, organización, coordinación proxectos innovación tecnolóxica. Investigación e desenvolvemento con novas tecnoloxías da información e a comunicación. Integración sistemas e tecnoloxías, xestión calidade, racionalización tecnolóxica. Organización e xestión sistema provincial de información, rede telemática provincial, buscador de Internet-Merlín e espacio telemático da Rede Nacional de Puntos de Información Europea.</td><td>Experiencia nas funcións específicas do posto de traballo na Admón. local.</td></tr>
<tr><td></td></tr>
<tr><td>Xefe Negociado Gastos I</td><td>Servicio Fiscalización</td><td>A.X.</td><td>C</td><td>22</td><td>523.517</td><td>Apoio ó xefe de sección na súa función fiscalizadora en materia de plans.</td><td>Experiencia nas funcións específicas do posto de traballo na Admón. local.</td></tr>
<tr><td></td></tr>
<tr><td>Xefe Negociado Plans Especiais</td><td>Servicio Xestión de Plans e Infraestructura</td><td>A.X.</td><td>C</td><td>22</td><td>523.517</td><td>Apoio ó xefe de sección na preparación e elaboración de informes. Supervisión da tramitación administrativa dos plans.</td><td>Experiencia nas funcións específicas do posto de traballo na Admón. local.</td></tr>
<tr><td></td></tr>
<tr><td>Xefe parque móbil</td><td>Parque móbil</td><td>A.E.</td><td>D</td><td>16</td><td>1.210.508</td><td>Organizar e supervisa-lo persoal ó seu cargo.</td><td>Experiencia nas funcións específicas do posto de traballo na Admón. local.</td></tr>
<tr><td></td></tr></tbody></table>

