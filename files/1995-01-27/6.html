---
date: '1995-01-27'
id: '9602'
page: 860
number: 19
agency: 'CONSELLERÍA DE AGRICULTURA, GANDERÍA E MONTES'
section: III. OUTRAS DISPOSICIÓNS
title: >-
  Orde do 11 de xaneiro de 1995 pola que se regulan as axudas para a
  reestructuración do viñedo en Galicia.
range: Orde
url: 'https://www.xunta.gal/dog/Publicados/1995/19950127/Anuncio9602_gl.html'
---
<p>A necesidade de mellora-los viños galegos obriga a dispoñer de viñedos constituídos por variedades de calidade adecuada, e en atención a aquelas explotacións ás que polas súas condicións de dimensións lles é dificil acollerse a plans de mellora de carácter integral e que constitúen a gran maioría dos viticultores galegos, é preciso arbitrar unha liña de axuda que cubra estas necesidades.</p>
<p>En consecuencia, de acordo co disposto no artigo 30º 1.3 do Estatuto de autonomía de Galicia e en uso das competencias que me confire a Lei 1/1983, reguladora da Xunta e do seu presidente.</p>
<p>DISPOÑO:</p>
<p>Artigo 1.</p>
<p>Poderán acollerse ás axudas que regula a presente orde aqueles agricultores que, cumprindo a lexislación vixente en materia de plantacións, substitucións e replantacións, desexen substituí-los seus viñedos constituídos por variedades non preferentes por variedades autóctonas ou preferentes.</p>
<p>Así mesmo, poderán acollerse os agricultores que teñan por obxectivo renova-los seus viñedos envellecidos ou os que pretendan cambia-lo marco de plantación mellorando a súa productividade.</p>
<p>Artigo 2.</p>
<p>Serán subvencionables as seguintes actividades:</p>
<p>Preparación do terreo incluíndo a arrinca de cepas. Considerarase así mesmo a fertilización de fondo, a desinfección e as emendas.</p>
<p>Adquisición da planta, que deberá realizarse en viveiro autorizado.</p>
<p>Instalacións de postes, arames e demais material necesario para a plantación.</p>
<p>Artigo 3.</p>
<p>Teren preferencia á hora de solicitar estas axudas os seguintes agricultores:</p>
<p>Os que teñan a actividade agraria como actividade principal.</p>
<p>Os que teñan a súa explotación en zonas de denominación de orixe ou productoras de viña da terra.</p>
<p>Artigo 4.</p>
<p>A porcentaxe máxima de subvención será do 40% do investimento auditable. Esta porcentaxe incrementarase en 10 puntos se a explotación radica en zona desfavorecida.</p>
<p>Artigo 5.</p>
<p>No caso de que o solicitante non sexa agricultor a título principal, o importe máximo da subvención</p>
<p>será do 30% ou do 24% do investimento segundo a explotación radique ou non en zona desfavorecida.</p>
<p>A superficie máxima subvencionable corresponderá a unha plantación de 2 hectáreas e 500 metros cadrados será o mínimo de superficie atendible.</p>
<p>As solicitudes para acollerse ás axudas que inclúe a presente orde presentaranse en impreso normalizado, nas oficinas locais ou provinciais da Consellería de Agricultura, Gandería e Montes antes do 30 de agosto de 1995, utilizando o modelo do anexo I.</p>
<p>A solicitude deberá ir acompañada da correspondente autorización da plantación.</p>
<p>O Servicio Provincial de Axudas Estructurais da Consellería de Agricultura, Gandería e Montes proporalle á Dirección Xeral de Producción Agropecuaria e Industrias Agroalimentarias a aprobación das subvencións.</p>
<p>As solicitudes formuladas ó amparo da Orde do 17 de marzo de 1994, de axudas para a restructuración do viñedo en Galicia ás que non lles foi concedida a subvención solicitada serán tidas en conta na presente convocatoria, salvo indicación do interesado en sentido contrario dirixida ó Servicio Provincial de Axudas Estructurais. A tramitación dos expedientes continuará desde o trámite no que se atopaba ó termo do exercicio anterior.</p>
<p>Artigo 6.</p>
<p>As melloras aprobadas deberán estar realizadas antes do 30 de novembro de 1995. O beneficiario comunicará esta circunstancia, antes da citada data, nas oficinas da Consellería de Agricultura, Gandería e Montes xuntando as facturas e xustificantes do investimento, para que, efectuadas as comprobacións oportunas, a delegación provincial proceda a efectua-la correspondente proposta de aboamento.</p>
<p>Artigo 7.</p>
<p>Este programa financiarase con cargo ós conceptos orzamentarios 09.03.614-A.776.00 e 09.03.614A.776.03, «Reestructuración e reconversión do viñedo», dotados con 19.250.000 e 50.750.000 ptas., respectivamente, dos orzamentos xerais da Comunidade Autónoma de Galicia para 1995.</p>
<p>Disposicións derradeiras</p>
<p>Primeira.-Facúltase o director xeral de Producción Agraria e Industrias Agroalimentarias para dicta-las normas precisas para a aplicación da presente orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 11 de xaneiro de 1995.</p>
<p>Tomás Pérez Vidal</p>
<p>Conselleiro de Agricultura, Gandería e Montes</p>

