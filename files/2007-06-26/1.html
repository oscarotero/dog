---
date: '2007-06-26'
page: 11
number: 122
agency: CONSELLERÍA DO MEDIO RURAL
section: I. DISPOSICIÓNS XERAIS
title: >-
  Resolución do 15 de xuño de 2007, da Dirección Xeral de Produción, Industrias
  e Calidade Agroalimentaria, pola que se actualizan algunhas substancias
  activas incluídas no Regulamento técnico específico de produción integrada de
  viñedo.
range: Resolución
---
<p>A Orde do 21 de xuño de 2005 (DOG nº 124, do 29 de xuño), pola que se aproba o Regulamento técnico específico da produción integrada no cultivo de viñedo, recolle no punto de control de pragas e enfermidades do anexo, a obriga de antepoñer os métodos culturais, biolóxicos, biotecnolóxicos, físicos e xenéticos aos métodos químicos.</p>
<p>No caso de resultar necesaria unha intervención química, as substancias activas que se vaian empregar serán seleccionadas de acordo cos criterios de menor perigo para humanos, fauna e ambiente, a efectividade; a selectividade; os residuos e o risco de aparición de resistencias, establecendo ademais unha listaxe de substancias activas nos apéndices III e IV, para o seu posible emprego en produción integrada, sobre a base da experiencia coñecida do seu impacto nos correspondentes organismos útiles e outros requisitos ambientais.</p>
<p>A continua actualización de substancias activas derivada da aplicación da Directiva 91/414/CEE do Consello, do 15 de xullo, relativa á comercialización de produtos fitosanitarios, a modificación dos usos destes produtos no Rexistro de produtos e material fitosanitario do Ministerio de Agricultura, Pesca e Alimentación, así como o resultado de novos coñecementos técnicos, fan necesario unha revisión e posta ao día da listaxe de substancias activas establecida nos apéndices III e IV do Regulamento técnico específico de viñedo en produción integrada.</p>
<p>Tendo en conta a disposición segunda da antedita orde, en que se faculta o director xeral de Produción, Industrias e Calidade Agroalimentaria para ditar as instrucións necesarias de adaptación ou modificación dos anexos, como consecuencia de novos coñecementos e avances técnicos e científicos, ou para incorporar normativa de obrigado cumprimento, que ao respecto se estableza.</p>
<p>RESOLVO:</p>
<p>Primeiro.-Actualizar as substancias activas reflectidas, no punto de control químico do apéndice III e no apéndice IV, do Regulamento técnico específico de produción integrada de viñedo, segundo se establece no anexo desta resolución.</p>
<p>Segundo.-Estas substancias activas deberán seguir os condicionamentos fitoterapeúticos xerais e específicos, e os preventivos de riscos do Rexistro oficial de produtos e material fitosanitario, así como as restricións particulares establecidas no dito anexo.</p>
<p>Terceiro.-O contido incluído no apéndice III para cada praga ou enfermidade (mostraxe, límites e/ou criterios mínimos de intervención, axentes biolóxicos, outras medidas complementarias aplicables e recomendacións), permanece vixente salvo o relativo ao control químico.</p>
<p>Disposición derradeira</p>
<p>Única.-Esta resolución producirá efectos a partir do día seguinte ao da súa publicación no Diario Oficial de Galicia.</p>
<p>Antonio Oca Fernández</p>
<p>Director xeral de Produción, Industrias e Calidade Agroalimentaria</p>

