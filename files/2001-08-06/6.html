---
date: '2001-08-06'
id: CCAA
page: 10
number: 151
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 13 de xullo de 2001 pola que se convoca un curso de segundo
  nivel de perfeccionamento ó salvamento e socorrismo acuático.
range: Resolución
url: 'https://www.xunta.gal/dog/Publicados/2001/20010806/AnuncioCCAA_gl.html'
---
<p>Dentro do programa de actividades que a Academia Galega de Seguridade ten previsto realizar no ano 2001, conforme as funcións que ten encomendadas pola Lei 4/1992, do 9 de abril, de creación da Academia Galega de Seguridade, anúnciase a realización dun curso de 2º nivel de perfeccionamento ó salvamento e socorrismo acuático, que deberá desenvolverse conforme as seguintes bases:</p>
<p>Primeira.-Obxectivos.</p>
<p>Dota-lo persoal voluntario de Protección Civil de Galicia que asiste ó curso dunha formación teórico-práctica que lle facilite a realización das tarefas que teñan encomendadas, adquirindo unha maior destreza e coñecementos suficientes no salvamento e socorro de persoas en situacións difíciles.</p>
<p>Segunda.-Destinatarios.</p>
<p>O curso vai dirixido ós membros das agrupacións de voluntarios de Protección Civil da Comunidade Autónoma de Galicia, que previamente superase o curso básico de protección civil e teñan dominio dos tres estilos de natación seguintes: crol, de brazas e de costas e superasen a proba de nadar 200 m en 4,5 minutos e desprazarse baixo a auga 25 metros.</p>
<p>Terceira.-Desenvolvemento.</p>
<p>1. Prazas: o número de prazas ofertadas para este curso é de 27.</p>
<p>2. Duración e datas:</p>
<p>O curso terá lugar durante o ano 2001 e cunha duración de 40 horas lectivas.</p>
<p>O curso comezará o día 10 de novembro e durará ata o 15 de decembro.</p>
<p>O horario será de 10 a 14 horas e de 17 a 20 horas, tendo en conta a dispoñibilidade da piscina.</p>
<p>3. Lugar: o curso realizarase na sede da Academia Galega de Seguridade, sita na avenida da Cultura, s/n, na Estrada.</p>
<p>Cuarta.-Solicitudes e prazo de presentación:</p>
<p>1. A inscrición dos participantes será totalmente gratuíta.</p>
<p>2. O persoal que desexe participar neste curso deberá presentar, cuberta en tódolos seus recadros á máquina ou con letra moi clara, a instancia que figura no anexo.</p>
<p>3. O prazo para a presentación de instancias será de 15 días naturais a partir do día seguinte ó da publicación desta resolución no Diario Oficial de Galicia.</p>
<p>4. As instancias deberán vir asinadas polo presidente da agrupación e seladas, e no caso de haber máis dunha solicitude da mesma agrupación, relaciona-las en orde prioritario. Isto será requisito indispensable para ser admitido no curso.</p>
<p>5. As instancias serán enviadas por correo, fax, etc... á sede da Academia Galega de Seguridade: avenida da Cultura, 36680, A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Quinta.-Contido.</p>
<p>Nel trataranse diversos temas relacionados cos seguintes apartados:</p>
<p>a) Introducción. Conceptos xerais.</p>
<p>b) Salvamento acuático.</p>
<p>c) Primeiros auxilios.</p>
<p>d) Proba de superación do curso.</p>
<p>Sexta.-Relación de admitidos.</p>
<p>A relación de admitidos para as probas de selección publicarase o día 20 de setembro de 2001 no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono 986 59 00 21.</p>
<p>Sétima.-Asistencia.</p>
<p>É obrigatoria a asistencia e puntualidade en tódalas actividades do curso. A falta de asistencia, aínda que sexa xustificada, a máis dun 10% das horas lectivas programadas, determinará a cualificación de non apto no curso.</p>
<p>Oitava.-Certificado de aproveitamento.</p>
<p>Ó remate dos cursos entregaráselles un certificado de asistencia e aproveitamento a aquelas persoas que acrediten a súa asistencia continuada ós mesmos e superen as correspondentes probas prácticas.</p>
<p>Novena.-Modificacións.</p>
<p>A Academia Galega de Seguridade poderá modifica-lo desenvolvemento dos cursos para adaptalos ás necesidades da Administración e ás continxencias que poidan xurdir.</p>
<p>A Estrada, 13 de xullo de 2001.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>

