---
date: '2002-07-17'
id: E5DA
page: 11
number: 137
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 236/2002, do 27 de xuño, polo que se declara a urxente ocupación, para
  efectos de expropiación forzosa, polo Concello de Valga (Pontevedra), dos bens
  e dereitos necesarios para a realización das obras do proxecto de apertura
  dunha nova rúa no núcleo urbano de Valga.
range: Decreto
url: 'https://www.xunta.gal/dog/Publicados/2002/20020717/AnuncioE5DA_gl.html'
---
<p>O Concello de Valga, en sesión celebrada o día vinteoito de xaneiro de dous mil dous, aprobou o proxecto de apertura dunha nova rúa no núcleo urbano de Valga, e na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Por parte do Concello de Valga foi remitida a documentación complementaria para a correcta tramitación do expediente con data de entrada no rexistro</p>
<p>xeral da Consellería de Xustiza, Interior e Relacións Laborais o día dezaoito de xuño de dous mil dous.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día vintesete de maio de dous mil dous.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque segundo sinala o Concello de Valga esta nova rúa, situada en pleno centro urbano, partiría xusto en fronte á propia Casa do Concello, sendo o eixe de vertebración que conduzca directamente a unha zona industrial e mercantil, permitindo a liberación do tráfico de vehículos, bens e persoas, e facilitando deste xeito a desconxestión dunha estrada nacional ó seu paso polo maior núcleo de poboación de todo o concello.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia, na súa reunión do día vintesete de xuño de dous mil dous,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Valga, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de apertura dunha nova rúa no núcleo urbano de Valga.</p>
<p>Santiago de Compostela, vintesete de xuño de dous mil dous.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

