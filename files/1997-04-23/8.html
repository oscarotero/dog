---
date: '1997-04-23'
id: 596E
page: 3
number: 77
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 80/1997, do 10 de abril, polo que se declara a urxente ocupación, para
  efectos de expropiación forzosa, polo Concello da Guarda (Pontevedra), dos
  bens e dereitos necesarios para a realización das obras do proxecto de
  urbanización da estrada C-550 tramo da Guarda-A Pasaxe, fase I, rúa Paseo de
  Portugal.
range: Decreto
url: 'https://www.xunta.gal/dog/Publicados/1997/19970423/Anuncio596E_gl.html'
---
<p>O Concello da Guarda (Pontevedra), en sesión celebrada o día 23 de xaneiro de 1997, acordou aproba-lo proxecto de urbanización da estrada C-550, tramo da Guarda-A Pasaxe, fase I, r/ Paseo de Portugal e na mesma sesión, acordou solicitar da Xunta de Galicia a declaración de urxente ocu</p>
<p>pación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O concello remitiu a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 7 de marzo de 1997 baixo o número 2897.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Calidade Medioambiental e Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 3 de marzo 1997, nº 2626.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque a citada obra está incluída no programa operativo Interreg II España, Portugal e precísase a ocupación basicamente pola necesidade de mellora-la seguridade vial da citada estrada, dotando a estas das correspondentes beirarrúas e iluminación pública, unha vez que o transbordador entre Caminha e A Guarda iniciou a súa posta en funcionamento e tendo en conta que o citado transbordador deu servicio a preto de 317.000 pasaxeiros ó longo do ano 1996, desprazándose a maior parte deles en vehículos que circulan pola devandita vía e que esixen unhas axeitadas instalacións da estrada que garantan a seguridade vial tanto dos vehículos como dos viandantes.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día dez de abril de mil novecentos noventa e sete,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello da Guarda (Pontevedra), para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de urbanización da estrada C-550 tramo da Guarda-A Pasaxe, fase I, r/ Paseo de Portugal.</p>
<p>Santiago de Compostela, dez de abril de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>2977</p>

