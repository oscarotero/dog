---
date: '2003-07-15'
id: 16ABA
page: 9425
number: 136
agency: 'CONSELLERÍA DE XUSTIZA, INTERIOR E ADMINISTRACIÓN LOCAL'
section: III. OUTRAS DISPOSICIÓNS
title: >-
  Decreto 302/2003, do 3 de xullo, polo que se modifican os estatutos do Colexio
  Oficial de Fisioterapeutas de Galicia, aprobados polo Decreto 270/2000, do 26
  de outubro.
range: Decreto
url: 'https://www.xunta.gal/dog/Publicados/2003/20030715/Anuncio16ABA_gl.html'
---
<p>A disposición transitoria da Lei 11/2001, do 18 de setembro, de colexios profesionais da Comunidade Autónoma de Galicia, dispón que os colexios profesionais galegos que estivesen constituídos á entrada en vigor da dita lei deberán adapta-los seus estatutos a ela.</p>
<p>En cumprimento da dita disposición o Colexio Oficial de Fisioterapeutas de Galicia procedeu á modificación de determinados artigos dos seus estatutos.</p>
<p>Tendo en conta o disposto no artigo 18.1º da Lei 11/2001, do 18 de setembro, de colexios profesionais da Comunidade Autónoma de Galicia, de acordo co establecido no artigo 36 da Constitución española, no artigo 27.29º do Estatuto de autonomía de Galicia, na Lei orgánica 16/1995, do 27 de decembro, de transferencia de competencias á Comunidade Autónoma galega, no Real decreto 1643/1996, do 5 de xullo, de traspaso de funcións e servicios da Administración do Estado na materia de colexios oficiais e profesionais, no Decreto 337/1996, do 13 de setembro, da Xunta de Galicia sobre asunción de funcións e competencias ó que se refire o real decreto citado, e no Decreto 161/1997, do 5 de xuño, polo que se regulan os consellos galegos de colexios profesionais e se crea o Rexistro de Colexios Profesionais e os seus consellos; por proposta do conselleiro de Xustiza, Interior e Administración Local e logo de deliberación do Consello da Xunta de Galicia na súa reunión do día tres de xullo de dous </p>
<p>mil tres,</p>
<p>DISPOÑO:</p>
<p>Artigo 1º</p>
<p>Modifícanse os artigos 4, 5, 8, 13, 21 e 40 dos estatutos do Colexio Oficial de Fisioterapeutas de Galicia, que pasarán a te-la seguinte redacción:</p>
<p>1. Artigo 4:</p>
<p>«O ámbito territorial do Colexio Oficial de Fisioterapeutas de Galicia será a Comunidade Autónoma galega.</p>
<p>O colexio terá sede na cidade da Coruña e o seu domicilio social será na rúa San Roque, 10-1º, 15001 A Coruña.</p>
<p>Os cambios de enderezo poden ser acordados por proposta da xunta de goberno, por asemblea ordinaria por maioría».</p>
<p>2. Artigo 5:</p>
<p>«O colexio réxese polos presentes estatutos, pola súa lei de creación, pola Lei de colexios profesionais</p>
<p>de Galicia, e por calquera outra lexislación autonómica, estatal ou comunitaria que lle afecte».</p>
<p>3. Artigo 8:</p>
<p>«O Colexio Oficial de Fisioterapeutas de Galicia asume as funcións que a Lei 11/2001, do 18 de setembro, de colexios profesionais da Comunidade Autónoma de Galicia, determina para os consellos galegos de colexios profesionais».</p>
<p>4. Artigo 13:</p>
<p>«Será requisito indispensable para o exercicio da profesión de fisioterapeuta no ámbito territorial de Galicia, en calquera das súas modalidades, a previa incorporación ó Colexio Oficial de Fisioterapeutas de Galicia. Os profesionais titulados vinculados coa administración pública mediante relación de servicios de carácter administrativo ou laboral non precisarán estar colexiados cando o beneficiario sexa a Administración. Os profesionais colexiados noutros colexios profesionais de fisioterapeutas haberán de cumpri-los requisitos que se establecen no artigo 21 destes estatutos. Os fisioterapeutas que non exerzan a profesión poderán incorporarse ó colexio de forma voluntaria sempre que cumpran os requisitos».</p>
<p>5. Artigo 21:</p>
<p>«1. Para os fisioterapeutas colexiados noutro colexio profesional de fisioterapeutas do territorio nacional, será suficiente coa súa incorporación a un só dos colexios profesionais, que será o do seu domicilio profesional único ou principal, sen que poidan esixi-los colexios profesionais nos que no seu ámbito territorial non radique o dito domicilio, habilitación ningunha nin o pagamento de prestacións económicas distintas daquelas que se esixan ós seus colexiados pola prestación dos servicios dos que sexan beneficiarios e que non se atopen cubertos polas cotas colexiais.</p>
<p>2. Os fisioterapeutas colexiados noutro colexio profesional que pretendan exerce-la súa actividade en Galicia comunicaranllo ó Colexio Oficial de Fisioterapeutas de Galicia a través do seu colexio profesional de procedencia».</p>
<p>6. Artigo 40:</p>
<p>«A duración dos cargos será de catro anos. Se algún dos compoñentes da xunta de goberno excepto o presidente, cesa por calquera causa, a mesma xunta designará o substituto con carácter de interinidade, ata que se verifique a primeira elección parlamentaria. A baixa do presidente ha de ser cuberta polo vicepresidente e supón o nomeamento dun substituto deste entre os membros da xunta de goberno. De producirse a vacante de máis da metade dos membros da xunta de goberno ou do presidente e do vicepresidente ó mesmo tempo, convocaranse eleccións no prazo dun mes».</p>
<p>Artigo 2º</p>
<p>Engádese un punto ó artigo 32 e ó artigo 37, respectivamente, e dous novos artigos, 63 e 64, coa seguinte redacción:</p>
<p>1. Artigo 32:</p>
<p>«n) A modificación de estatutos e código deontolóxico».</p>
<p>2. Artigo 37:</p>
<p>«l) A reclamación de cotas ós colexiados morosos».</p>
<p>3. Artigo 63:</p>
<p>«1. Contra os actos suxeitos ó dereito administrativo emanados do órgano de goberno dos colexios profesionais caberá recurso de alzada ante o Consello Xeral de Colexios de Fisioterapeutas.</p>
<p>2. No suposto de actos e resolucións dictados no exercicio de competencias administrativas delegadas haberá que aterse ós termos da propia delegación en canto ó órgano competente para coñecer no caso do recurso correspondente».</p>
<p>4. Artigo 64:</p>
<p>«O Colexio Oficial de Fisioterapeutas de Galicia será auditado cando se produza a renovación ordinaria, total ou parcial, dos seus órganos directivos. Todo iso sen prexuízo da función fiscalizadora que corresponde ós organismos públicos legalmente habilitados para iso».</p>
<p>Disposición derradeira</p>
<p>O presente decreto entrará en vigor ós vinte días da súa publicación no Diario Oficial de Galicia.</p>
<p>Santiago de Compostela, tres de xullo de dous mil tres.</p>
<p>Manuel Fraga Iribarne</p>
<p>Presidente</p>
<p>Jesús Carlos Palmou Lorenzo</p>
<p>Conselleiro de Xustiza, Interior e Administración</p>
<p>Local</p>

