---
date: '2013-01-31'
id: C3Q2-280113-0001
page: 2728
number: 22
agency: Instituto Galego da Vivenda e Solo
section: III. Outras disposicións.
title: >-
  RESOLUCIÓN do 28 de xaneiro de 2013, do director xeral do Instituto Galego da
  Vivenda e Solo, pola que se acorda pechar o prazo de presentación de
  solicitudes de incorporación de vivendas ao Programa Aluga.
range: Resolución
url: >-
  https://www.xunta.gal/dog/Publicados/2013/20130131/AnuncioC3Q2-280113-0001_gl.html
---
<p>Antecedentes de feito:</p>
    <p>1. O Programa Aluga, para o fomento do aluguer de vivendas na Comunidade Autónoma de Galicia, regulado polo Decreto 84/2010, do 27 de maio, recolle as condicións, características e posta á disposición das vivendas, así como o procedemento de incorporación para o seu posterior arrendamento no marco do programa.</p>
    <p>2. O volume de vivendas desocupadas e, polo tanto susceptibles de ceder en arrendamento no marco do Programa Aluga, é moi elevado, situación que ten a súa orixe no destacable número de vivendas desocupadas e en trámite procedentes do extinto Programa de vivenda en aluguer no momento da publicación da normativa reguladora do Programa Aluga, ás que hai que engadir as que se foron desocupando ao longo da implantación do actual programa. Neste momento hai arredor de 382 vivendas desocupadas e en torno a 395 en trámite de incorporación. </p>
    <p>Nesta situación e no contexto do actual escenario orzamentario, faise imprescindible adoptar medidas dirixidas a frear a acumulación e a reducir o excedente de vivendas co fin de axustalo aos obxectivos reais que se poden acadar no actual marco orzamentario. Neste sentido resulta necesario pechar o prazo de presentación de solicitudes de incorporación ao Programa Aluga.</p>
    <p>3. En todo caso, para dar cobertura ao programa de realoxo dirixido aos colectivos afectados por execucións hipotecarias aprobado por acordo do Consello da Xunta de Galicia do 5 de decembro de 2012, é necesario recoller a posibilidade de que o dito prazo se poida abrir para incorporar as vivendas necesarias para atender as persoas ou familias afectadas que teñan que acceder a adxudicación directa de vivendas de titularidade privada previstas no Decreto 84/2010, do 27 de maio, polo que se regula o Progama Aluga, por non dispoñer o IGVS de vivendas de promoción pública vacantes.</p>
    <p>Fundamentos de dereito:</p>
    <p>1. O Decreto 84/2010, do 27 de maio, regula o Programa Aluga para o fomento do aluguer de vivendas na Comunidade Autónoma de Galicia, dedicando o capítulo II do título I ao procedemento de incorporación de vivendas.</p>
    <p>2. Concretamente, o artigo 13.2º do Decreto 84/2010, establece que o prazo para a presentación de solicitudes de incorporación de vivendas estará aberto entre o día 1 e o 15 dos meses de xaneiro a novembro de cada ano, previndo que, por resolución do/da director/a xeral do Instituto Galego da Vivenda e Solo (IGVS) se poderá pechar o prazo en determinadas mensualidades por terse acadado o número de vivendas estimadas para a súa cesión en arrendamento nun determinado período ou nunha determinada anualidade. </p>
    <p>En virtude do anterior, de conformidade co establecido no artigo 5 do Decreto 317/2009, do 4 de xuño, polo que se establece a estrutura orgánica do Instituto Galego da Vivenda e Solo e en uso das facultades que me confire o artigo 13.2º do Decreto 84/2010, </p>
    <h2>RESOLVO:</h2>
    <p>Primeiro. Pechar o prazo para a presentación de solicitudes de incorporación de vivendas ao Programa Aluga durante doce meses. </p>
    <p>Segundo. Poderá abrirse ou prorrogarse o período de peche do prazo de presentación de solicitudes mediante resolución publicada no <em>Diario Oficial de Galicia</em>.</p>
    <p>Terceiro. Sen prexuízo do establecido nos puntos anteriores, mediante resolución do director xeral do IGVS, poderase abrir o prazo de presentación de solicitudes para incorporar unicamente aquelas vivendas necesarias para dar cobertura ao programa de realoxo dirixido aos colectivos afectados por execucións hipotecarias.</p>
    <p>Cuarto. Esta resolución producirá efectos desde o día da súa publicación no <em>Diario Oficial de Galicia</em>.</p>
    <p>Santiago de Compostela, 28 de xaneiro de 2013</p>
    <footer><p>Antonio José Boné Pina<br>Director xeral do Instituto Galego da Vivenda e Solo</p></footer>

