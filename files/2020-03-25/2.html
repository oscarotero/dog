---
date: '2020-03-25'
id: G0427-170320-0001
page: 17290
number: 59
agency: Consellería do Mar
section: III. Outras disposicións.
title: >-
  RESOLUCIÓN do 16 de marzo de 2020, da Dirección Xeral de Desenvolvemento
  Pesqueiro, pola que se adía a realización das probas para a obtención dos
  títulos que habilitan para o goberno das embarcacións de lecer na Comunidade
  Autónoma de Galicia para a convocatoria de marzo.
range: Resolución
url: >-
  https://www.xunta.gal/dog/Publicados/2020/20200325/AnuncioG0427-170320-0001_gl.html
---
<p>A Resolución do 12 de marzo de 2020, da Secretaría Xeral Técnica da Consellería de Presidencia, Administracións Públicas e Xustiza, pola que se dá publicidade do Acordo do Consello da Xunta de Galicia, do 12 de marzo de 2020, polo que se aproba o Protocolo de actuación para o persoal empregado público da Administración da Xunta de Galicia en relación co coronavirus COVID-19, establece no punto 6 do seu anexo o seguinte: «O órgano convocante de cada proceso selectivo en curso deberá pospor, polo tempo imprescindible –como mínimo dous meses– a realización de probas selectivas, especialmente aquelas de concorrencia masiva».</p>
    <p>Por outra banda, é una recomendación das autoridades das diferentes comunidades autónomas á cidadanía evitar as viaxes que non sexan necesarias.</p>
    <p>Tendo en conta que a Consellería do Mar, a través da Dirección Xeral de Desenvolvemento Pesqueiro, preveu realizar probas selectivas para a obtención das titulacións de embarcacións de recreo e que ás ditas probas pode concorrer un número importante de persoas aspirantes, moitos das cales se desprazan desde diversas poboacións da Comunidade Autónoma de Galicia e doutras comunidades autónomas, esta dirección xeral, en uso das funcións atribuídas no Decreto 168/2015, do 15 de novembro,</p>
    <h2>ACORDA:</h2>
    <p>Primeiro. Suspender a realización das probas polas que se convocan exames extraordinarios teóricos co fin de obter as titulacións que habilitan para o goberno das embarcacións de lecer na Comunidade Autónoma de Galicia da convocatoria de marzo. </p>
    <p>Segundo. Trasladar as solicitudes de participación nas ditas probas á seguinte convocatoria programada ou para algunhas das restantes convocatorias ordinarias ou extraordinarias que se van realizar durante o ano 2020, que se indican na Resolución do 3 de febreiro de 2020, da Dirección Xeral de Desenvolvemento Pesqueiro, pola que se convocan exames ordinarios teóricos e prácticos para a obtención das titulacións que habilitan para o goberno das embarcacións de lecer e motos náuticas na Comunidade Autónoma de Galicia (DOG núm. 30, do 13 de febreiro) ou na Resolución do 3 de febreiro de 2020, da Dirección Xeral de Desenvolvemento Pesqueiro, pola que se convocan exames extraordinarios teóricos para a obtención das titulacións que habilitan para o goberno das embarcacións de lecer na Comunidade Autónoma de Galicia (DOG núm. 29, do 12 de febreiro).</p>
    <p>As persoas interesadas terán que indicarlles aos centros de ensino náutico-pesqueiros onde se realicen as probas a convocatoria en que queiran participar.</p>
    <p>Terceiro. As persoas interesadas que non queiran participar en ningunha das convocatorias restantes poderán solicitar a devolución da correspondente taxa.</p>
    <p>Cuarto. A presente resolución entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 16 de marzo de 2020</p>
    <footer><p>Susana Rodríguez Carballo<br> Directora xeral de Desenvolvemento Pesqueiro</p></footer>

