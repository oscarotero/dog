---
date: '2014-07-23'
id: CA04-210714-0001
page: 32145
number: 139
agency: Consellería de Economía e Industria
section: III. Outras disposicións.
title: >-
  ORDE do 16 de xullo de 2014 pola que se amplía a dotación orzamentaria da
  subvención convocada ao abeiro da Orde do 12 de marzo de 2014, pola que se
  establecen as bases reguladoras para a concesión, en réxime de concorrencia
  competitiva, das subvencións a concellos de Galicia para a mellora dos
  mercados municipais e prazas de abastos, así como dos espazos do comercio non
  sedentario, cofinanciadas polo Fondo Europeo de Desenvolvemento Rexional
  (Feder), no marco do programa operativo Feder Galicia 2007-2013, e se procede
  á súa convocatoria para o ano 2014 (código de procedemento IN223A).
range: Orde
url: >-
  https://www.xunta.gal/dog/Publicados/2014/20140723/AnuncioCA04-210714-0001_gl.html
---
<p>A Orde do 12 de marzo de 2014, publicada no Diario Oficial de Galicia núm. 56, do 21 de marzo, establece as bases reguladoras para a concesión, en réxime de concorrencia competitiva, das subvencións a concellos de Galicia para a mellora dos mercados municipais e prazas de abastos, así como dos espazos do comercio non sedentario cofinanciadas polo Feder no marco do programa operativo Feder Galicia 2007-2013 (código de procedemento IN223A).</p>
    <p>No artigo 2 da orde e artigo 2.1 do seu anexo I – bases reguladoras –, precísase que as devanditas subvencións serán financiadas co crédito correspondente á aplicación orzamentaria 08.02.751-A.761.3 «Transferencias de capital. Corporacións locais. Ordenación territorial do comercio. Espazos comerciais municipais», por un importe total de 3.125.000,00 €.</p>
    <p>No artigo 2 da orde tamén se sinala que se poderán incrementar as contías previstas en función das solicitudes presentadas e de acordo coa dispoñibilidade de crédito. Nestes casos, publicarase a ampliación de crédito polos mesmos medios que esta convocatoria, sen que tal publicidade implique a apertura de prazo para presentar novas solicitudes nin o inicio dun novo cómputo de prazo para resolver.</p>
    <p>Co obxecto de poder amparar o maior número de solicitudes, e posto que a dotación inicial resulta insuficiente, tramítase o correspondente expediente de ampliación de crédito polo que cómpre, mediante esta orde, ampliar a dotación orzamentaria consignada inicialmente para a concesión das mencionadas subvencións dada a existencia de remanentes doutras convocatorias neste mesmo procedemento IN223A, en concreto as convocatorias de axudas correspondentes aos anos 2011-2012 e 2013.</p>
    <p>Na súa virtude, facendo uso das facultades que me confiren os artigos 38, 43.3 e 44 da Lei 1/1983, do 22 de febreiro, reguladora da Xunta e da súa presidencia, e demais disposicións de xeral aplicación,</p>
    <h2>DISPOÑO:</h2>
    <p>Artigo 1. Financiamento</p>
    <p>1. Amplíase a dotación orzamentaria prevista na Orde do 12 de marzo de 2014, publicada no Diario Oficial de Galicia núm. 56, do 21 de marzo, que establece as bases reguladoras para a concesión, en réxime de concorrencia competitiva, das subvencións a concellos de Galicia para a mellora dos mercados municipais e prazas de abastos, así como dos espazos do comercio non sedentario cofinanciadas polo Feder no marco do programa operativo Feder Galicia 2007-2013 (código de procedemento IN223A).</p>
    <p>2. O incremento da dotación será de 757.842,00 € con cargo á aplicación orzamentaria 08.02.751-A.761.3, «Transferencias de capital. Corporacións locais. Ordenación territorial do comercio. Espazos comerciais municipais», dos orzamentos xerais da Comunidade Autónoma de Galicia.</p>
    <p>Este incremento da aplicación orzamentaria está cofinanciada nun 80 % polo Fondo Europeo de Desenvolvemento Rexional (Feder) e o 20 % restante polo Fondo de Compensación Interterritorial (FCI). As actuacións previstas están comprendidas no programa operativo Feder Galicia 2007-2013, dentro do eixe 2, tema prioritario 08, actuación 08.</p>
    <p>Unha vez efectuado este incremento, o importe da dotación orzamentaria previsto ascende a 3.882.842,00 €. </p>
    <p>3. En todo caso, a concesión das axudas reguladas na dita orde estará limitada ás dispoñibilidades orzamentarias.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 16 de xullo de 2014</p>
    <footer><p>Francisco José Conde López<br>Conselleiro de Economía e Industria</p></footer>

