---
date: '1997-05-12'
id: '6292'
page: 4
number: 89
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 17 de xaneiro de 1997, da Delegación Provincial de Lugo, pola
  que se dispón a inscrición no rexistro e publicación, no Diario Oficial de
  Galicia, do convenio colectivo de ámbito provincial para o sector de
  industrias vinícolas da provincia de Lugo.
range: Resolución
url: 'https://www.xunta.gal/dog/Publicados/1997/19970512/Anuncio6292_gl.html'
---
<p>Visto o texto do convenio colectivo para o sector de industrias vinícolas da provincia de Lugo (código 2700045), da provincia de Lugo, asinado o día 20 de decembro de 1996, pola representación da Asociación de Empresarios Mayoristas de Vinos de la Provincia de Lugo e da central sindical CSI-CSIF, e de conformidade co disposto no artigo 90 apartados 2 e 3 do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo.</p>
<p>Esta delegación provincial,</p>
<p>ACORDA:</p>
<p>Primeiro.-Ordena-la inscrición do citado convenio colectivo no rexistro de convenios desta delegación, así como o seu depósito.</p>
<p>Segundo.-Remitirlle o texto do mencionado convenio á Dirección Xeral de Relacións Laborais da Xunta de Galicia.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Lugo, 17 de xaneiro de 1997.</p>
<p>Manuel Bande Díaz</p>
<p>Delegado provincial de Lugo</p>
<p>Convenio colectivo de industrias vinícolas</p>
<p>da provincia de Lugo</p>
<p>Artigo 1º.-Ámbito funcional.</p>
<p>As estipulacións do presente convenio colectivo obrigan a tódalas empresas e traballadores da actividade de industrias vinícolas, alcoholeiras e sidreiras, así como da actividade de almacenamento de viños e licores.</p>
<p>Artigo 2º.-Ámbito persoal.</p>
<p>Quedan abranguidos neste convenio tódolos traballadores das empresas incluídas no seu ámbito funcional, coa excepción dos menores de 16 anos, a contratación dos cales queda prohibida.</p>
<p>Artigo 3º.-Ámbito temporal.</p>
<p>A duración do presente convenio é desde o 1 de maio de 1996 ata o 30 de abril de 1997, con independencia da súa data de publicación no BOP e no Diario Oficial de Galicia, co límite establecido no artigo 6º do presente convenio colectivo.</p>
<p>Artigo 4º.-Ámbito territorial.</p>
<p>O ámbito territorial será a provincia de Lugo.</p>
<p>Artigo 5º.-Denuncia.</p>
<p>O convenio prorrogarase por períodos anuais, ó non se denunciar por calquera das partes con antelación dun mes respecto á data de remate.</p>
<p>Artigo 6º.-Salario.</p>
<p>Inclúese anexa a este texto a táboa salarial vixente desde a data de publicación do presente convenio colectivo no BOP de Lugo ata o 30 de abril de 1997.</p>
<p>Artigo 7º.-Antigüidade.</p>
<p>Quinquenios ó 5% sobre o salario base de convenio que corresponda á categoría do traballador, variando o seu importe de acordo co ascenso de categoría e da correspondente escala salarial. Para efectos de antigüidade empezarase a computar esta desde o día en que o traballador empezou a presta-lo seus servicios na empresa. Todo isto sen prexuízo do establecido no artigo 25 do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores.</p>
<p>Artigo 8º.-Comité paritario.</p>
<p>Constituirase un comité mixto paritario entre as partes asinantes deste convenio. O citado órgano estará integrado por dous representantes da asociación empresarial asinante e dous representantes da central sindical CSI-CSIF, igualmente asinante.</p>
<p>O comité mixto paritario cumprirá as funcións de aplicación do pactado, así como do seu seguimento. No caso de non chegarse a acordo ámbalas partes, sométense á competencia do SMAC e xurisdicción competente.</p>
<p>Artigo 9º.-Pagas extraordinarias.</p>
<p>As gratificacións extraordinarias de Nadal e 25 de xullo serán equivalentes cada unha delas ó importe dunha mensualidade e aboaranse os días 22 de decembro e 22 de xullo, respectivamente.</p>
<p>Artigo 10º.-Vacacións.</p>
<p>Tódolos traballadores sometidos a este convenio colectivo desfrutarán dun período anual de vacacións de trinta días naturais.</p>
<p>Artigo 11º.-Xornada laboral.</p>
<p>Establécese unha xornada laboral consistente en 40 horas semanais que se distribuirán de luns a venres, ámbolos dous incluídos, agás nos casos en que entre empresa e traballadores se tome acordo en contra con respecto dos traballos en sábado.</p>
<p>Artigo 12º.-Roupa de traballo.</p>
<p>As empresas, cada ano, distribuirán dúas fundas a cada un dos seus traballadores. Así mesmo, entregarase un traxe de augas ó requirilo a metereoloxía e os productores que presten servicio no exterior.</p>
<p>Artigo 13º.-Premio de xubilación.</p>
<p>Establécese para tódolos traballadores que se xubilen con polo menos dez anos de antigüidade na empresa e consistirá nunha gratificación equivalente ó salario base do convenio nun mes e maila antigüidade. Así mesmo, e compatible co premio ou gratificación anterior, establécese que aqueles traballadores con polo menos dez anos de antigüidade na empresa, con 60 anos de idade, soliciten e se lles conceda a xubilación, percibirán un premio de cen mil pesetas que aboará a empresa. Os premios de xubilación contidos no presente artigo terán carácter extrasalarial.</p>
<p>Artigo 14º.-Licencias retribuídas.</p>
<p>O persoal neste convenio colectivo desfrutará das seguintes licencias retribuídas:</p>
<p>-15 días en caso de matrimonio.</p>
<p>-2 días por cambio de domicilio na cidade.</p>
<p>-4 días por cambio de residencia fóra da cidade.</p>
<p>En todo caso e por aplicación do disposto no artigo 37 do Estatuto dos traballadores, os traballadores terán dereito a licencia polos motivos e coa duración prevista no artigo mencionado, incluído no apartado engadido por medio do establecido na disposición adicional décimo primeira da Lei 31/1995, de prevención de riscos laborais.</p>
<p>Artigo 15º.-Retirada do carné de conducir.</p>
<p>As empresas, con respecto ós choferes repartidores que, en cumprimento das súas obrigas laborais, se lles retirase o carné de conducir, por infracción</p>
<p>-conducindo un vehículo da empresa- comprometeranse a ocupar ó traballador afectado en tarefas que requiran unha cualificación profesional equivalente e compatible coa súa, por un máximo de tres meses.</p>
<p>Esta medida non será de aplicación en caso de infracción reiterada ou de retirada definitiva do carné de conducir.</p>
<p>Artigo 16º.-Seguro de invalidez ou morte.</p>
<p>As empresas suxeitas a este convenio colectivo contratarán en favor dos seus traballadores -sempre e cando o traballador figure na relación do TC2 con polo menos sesenta días- un seguro de accidente dunha contía de dous millóns de pesetas nos casos de invalidez permanente ou morte; as indemnizacións que por estes conceptos tivesen lugar, aboaranse a través da empresa.</p>
<p>Esta compensación é compatible coa pensión ou indemnización que puidese causa-lo traballador, na Seguridade Social ou mutua patronal, así como con calquera outra que sexa imputable a terceiros.</p>
<p>Artigo 17º.-Plus de transporte.</p>
<p>Establécese un plus de transporte para tódolos traballadores afectados polo presente convenio, na contía mínima de 180 pesetas por día efectivamente traballado.</p>
<p>Artigo 18º.-Paga extrasalarial.</p>
<p>As empresas sometidas ó presente convenio colectivo aboarán ós seus traballadores no mes de outubro unha gratificación extrasalarial co nome de Nosa Señora das Viñas.</p>
<p>A contía desta será como mínimo de 69.000 pesetas para tódalas categorías.</p>
<p>Artigo 19º.-Dereitos sindicais.</p>
<p>As empresas afectadas polo presente convenio colectivo poderán deducir a través da nómina as cotas correspondentes ós afiliados das centrais sindicais asinantes do presente convenio. Os interesados deberán solicitalo por escrito á dirección da empresa.</p>
<p>Os importes retidos entregaránselle á persoa que designe a central sindical ou ó número de conta que esta lle notifique á empresa.</p>
<p>Artigo 20º</p>
<p>As táboas salariais do presente convenio en ningún caso quedarán por debaixo do salario mínimo interprofesional que fixe o Goberno anualmente, senón 100 pesetas por riba deste, respectando as diferencias nas categorías.</p>
<p>Disposición derradeira</p>
<p>En todo o non previsto no presente convenio observarase o disposto na lexislación laboral vixente.</p>
<p>Disposicións adicionais</p>
<p>Primeira.-Xubilación voluntaria ós 64 anos.</p>
<p>Os traballadores incluídos no ámbito persoal do presente convenio colectivo de traballo, con 64 anos cumpridos, que desexen acollerse á xubilación</p>
<p>voluntaria co 100% dos dereitos poderá facelo. As empresas afectadas veranse obrigadas a concede-la dita xubilación e substituír a cada traballador conforme o previsto no Real decreto 1194/1985 ou a normativa que o substitúa.</p>
<p>Segunda.-Contratación eventual do artigo 15.1.b) do Estatuto dos traballadores.</p>
<p>Estes contratos poderán ter unha duración máxima de 18 meses dentro dun período de 24 meses.</p>
<p>ANEXO</p>
<p>Táboa salarial convenio industrias vinícolas</p>
<p>Vixente desde a data de publicación</p>
<p>ata o 30 de abril de 1997</p>
<table><tbody><tr><td></td></tr>
<tr><td></td></tr>
<tr><td>Categoría profesional</td><td>Soldo</td><td>Retribución anual</td></tr>
<tr><td></td></tr>
</tbody></table>
<table><tbody><tr><td>Encargado</td><td>71.937</td><td>1.122.302</td></tr>
<tr><td>Conductor carné 1ª, oficial 1ª</td><td>71.441</td><td>1.115.358</td></tr>
<tr><td>Auxiliar administrativo, oficial 2ª</td><td>70.263</td><td>1.098.866</td></tr>
<tr><td>Conductor repartidor, oficial 2ª</td><td>70.263</td><td>1.098.866</td></tr>
<tr><td>Viaxante, oficial 2ª</td><td>70.263</td><td>1.098.866</td></tr>
<tr><td>Almaceinero, oficial 2ª</td><td>70.263</td><td>1.098.866</td></tr>
<tr><td>Mozo especialista</td><td>70.167</td><td>1.097.522</td></tr></tbody></table>Nota: o total anual, en relación co plus de transporte, está calculado en función dos días laborables do ano 1996, de luns a venres, isto é, 251 días laborables.
<p>97-2828</p>

