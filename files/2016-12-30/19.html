---
date: '2016-12-30'
id: G0427-231216-0001
page: 56880
number: 249
agency: Consellería do Mar
section: III. Outras disposicións.
title: >-
  ORDE do 22 de decembro de 2016 pola que se aproban os plans de xestión para
  recursos específicos en Galicia para o ano 2017.
range: Orde
url: >-
  https://www.xunta.gal/dog/Publicados/2016/20161230/AnuncioG0427-231216-0001_gl.html
---
<p>A Lei 11/2008, do 3 de decembro, de pesca de Galicia, modificada pola Lei 6/2009, do 11 de decembro, contempla a explotación dos recursos específicos, que se definen como aquelas especies marisqueiras que polas súas características biolóxicas, pola súa técnica de extracción ou polas especificidades da súa comercialización requiren un sistema de xestión que atenda estas particularidades.</p>
    <p>O Decreto 15/2011, do 28 de xaneiro, polo que se regulan as artes, aparellos, útiles, equipamentos e técnicas permitidos para a extracción profesional dos recursos mariños vivos en augas de competencia da Comunidade Autónoma de Galicia, establece que a explotación dos recursos específicos realizarase a través de plans de xestión aprobados pola consellería competente en materia de marisqueo</p>
    <p>A Orde do 30 de decembro de 2015, pola que se regula a explotación dos recursos específicos no ámbito da Comunidade Autónoma de Galicia, establécese o réxime necesario para que a explotación marisqueira destes recursos se realice durante todo o ano coas garantías dunha boa xestión do recurso.</p>
    <p>Os plans de xestión son a ferramenta para unha explotación sostible e conservación dos recursos mariños que integran aspectos biolóxicos, sociais e económicos. A través dos plans desenvólvese o sistema de coxestión dos recursos marisqueiros entre a administración e o sector. </p>
    <p>As entidades asociativas presentan a súa proposta de plans de xestión, na que adquiren importancia non só as medidas técnicas para unha explotación sostible, senón tamén as actividades de semicultivo, control e vixilancia, elementos fundamentais para a a mellora das zonas produtivas. A administración avalía o réxime de xestión da explotación dos recursos ao ter en conta as variables biolóxicas e o estado dos stocks, así como as variables socioeconómicas da xestión e, se procede, introduce as melloras necesarias, co fin de asegurar unha explotación sostible e acadar unha maior rendibilidade económica.</p>
    <p>Os plans de xestión son o resultado dun estudo continuado da evolución dos recursos e do hábitat. Moitos dos traballos realizados para a elaboración e desenvolvemento dos plans de xestión achegan información que pode ser encadrada nos descritores e indicadores definidos pola Directiva marco sobre a estratexia mariña (DMEM) como criterios para definir o bo estado ambiental.</p>
    <p>A partir do ano 2017 os plans de xestión incorporarán información estandarizada que pode encadrarse nos descritores 1, 2, 3, 6 e 10 da DMEM. Os resultados da información ambiental do plan de xestión recollida ao longo de toda a costa galega para ser tratada como descritora do estado dos recursos mariños e do medio mariño, confírenlle un gran potencial debido á súa extensión no espazo e á súa continuidade no tempo.</p>
    <p>Polo tanto, examinados os plans de xestión remitidos polas entidades, vistos os informes emitidos polo persoal técnico desta consellería, e de conformidade co disposto na Orde do 30 de decembro de 2015, pola que se regula a explotación dos recursos específicos no ámbito da Comunidade Autónoma de Galicia,</p>
    <p class="dog-titulo">DISPOÑO:</p>
    <p>Artigo 1. Obxecto</p>
    <p>Esta orde ten por obxecto aprobar os plans de xestión para recursos específicos para o ano 2017 que foron elaborados polas entidades asociativas do sector.</p>
    <p>Artigo 2. Percebe (Pollicipes pollicipes)</p>
    <p>Apróbanse os plans de xestión para o ano 2017 para a extracción de percebe, presentados polas entidades asociativas do sector, que se relacionan no cadro A. </p>
    <p>Artigo 3. Solénidos (navalla/longueirón/longueirón vello)</p>
    <p>1. Apróbanse os plans de xestión para o ano 2017, para a extracción de solénidos presentados polas entidades asociativas do sector, que se relacionan no cadro B. </p>
    <p>2. Cando a extracción da navalla/longueirón/longueirón vello se vaia realizar con mergullo con subministro de aire desde superficie, será necesario que as entidades titulares dos plans presenten con cada solicitude de apertura mensual, un plan de control que permita avaliar os medios e medidas empregadas para garantir o control do esforzo pesqueiro en cada momento e poñerlle límite, de ser o caso.</p>
    <p>A autorización de apertura mensual queda supeditada á adecuación e efectividade das medidas de control propostas.</p>
    <p>Artigo 4. Equinodermos</p>
    <p>Apróbanse os plans de xestión para o ano 2017, para a extracción de equinodermos, presentados polas entidades asociativas do sector, que se relacionan no cadro C. </p>
    <p>Artigo 5. Peneira</p>
    <p>Apróbanse os plans de xestión para o ano 2017, para a extracción de peneira, presentados polas entidades asociativas do sector, que se relacionan no cadro D. </p>
    <p>Artigo 6. Algas</p>
    <p>Apróbanse os plans de xestión para o ano 2017, para a extracción de algas, presentados polas entidades asociativas do sector e empresas, que se relacionan no cadro E.</p>
    <p>Artigo 7. Anemones</p>
    <p>Apróbanse os plans de xestión para o ano 2017, para a extracción de anemones presentados polas entidades asociativas do sector, que se relacionan no cadro F. </p>
    <p>Artigo 8. Poliquetos</p>
    <p>Apróbanse os plans de xestión para o ano 2017, para a extracción de poliquetos presentados polas entidades asociativas do sector, que se relacionan no cadro G. </p>
    <p>Disposición adicional primeira. Zonas de traballo dos sectores de a pé e desde embarcación</p>
    <p>Se non existe acordo de reparto da zona de traballo entre os sectores de marisqueo a pé e desde embarcación, as zonas dos dous sectores quedarán delimitadas pola liña que une os puntos de cota mareal cero, correspondente coa liña da baixamar máxima escorada.</p>
    <p>Disposición adicional segunda. Tope de captura para o gabián (Lumbrineris impatiens)</p>
    <p>Cando os topes de captura para o gabián (Lumbrineris impatiens) se establezan mediante unha medida volumétrica empregando un vaso graduado, as persoas participantes do plan empregarán o mesmo tipo de medida.</p>
    <p> Disposición adicional terceira. O emprego do mergullo nos plans de xestión</p>
    <p>Segundo a Orde do 23 de abril de 1999, pola que se regula o exercicio do mergullo profesional, modificada pola Orde do 13 de xuño de 2001, a aprobación dos plans con arte ou modalidade mergullo implica a autorización para realizar o mergullo nas zonas e períodos de vixencia daqueles, segundo as resolucións de apertura que sexan ditadas pola xefatura territorial, sen prexuízo da correspondente aprobación para os efectos de seguranza, outorgada pola autoridade marítima correspondente, de acordo co establecido na Orde do 14 de outubro de 1997, do Ministerio de Fomento, que establece as normas de seguranza para o exercicio de actividades subacuáticas ou requisitos que estableza a normativa vixente.</p>
    <p>Disposición adicional cuarta. Zonas de extracción de poliquetos por titulares de licenza de pesca marítima de recreo en superficie </p>
    <p>Dentro do ámbito dos plans de xestión de poliquetos marisqueira poden contemplarse zonas para que as persoas titulares de licenza de pesca marítima de recreo en superficie podan capturar un máximo de 50 poliquetos/día, sen interferir coa actividade extractiva. </p>
    <p>Na páxina web http://www.xunta.gal/mar publicaranse as zonas que as entidades asociativas do sector titulares de plans de xestión marisqueira, de ser o caso, reservarán para a extracción de poliquetos para pesca marítima de recreo en superficie.</p>
    <p>Disposición derradeira primeira. Consulta dos plans de xestión</p>
    <p>Os plans de xestión presentados polas entidades que serviron de base para esta orde estarán dispoñibles nos servizos centrais, xefaturas territoriais correspondentes da Consellería do Mar, así como na sede das entidades responsables destes.</p>
    <p>Disposición derradeira segunda. Facultade de desenvolvemento</p>
    <p>Autorízase á persoa titular da dirección xeral competente en materia de marisqueo para o desenvolvemento desta orde e que, co obxecto da mellora da xestión dos recursos e na procura dunha explotación sostible destes, adopte as medidas de xestión necesarias en función do estado dos recursos e dos informes emitidos polo persoal técnico. </p>
    <p>Disposición derradeira terceira. Entrada en vigor</p>
    <p>Esta orde entrará en vigor o día seguinte ó da súa publicación no Diario Oficial de Galicia.</p>
    <p>Santiago de Compostela, 22 de decembro de 2016</p>
    <footer><p>Rosa Mª Quintana Carballo&lt;br&gt;Conselleira do Mar</p></footer>

