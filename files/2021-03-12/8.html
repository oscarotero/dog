---
date: '2021-03-12'
id: G0256-110321-0001
page: 14479
number: 49
agency: Axencia Turismo de Galicia
section: III. Outras disposicións.
title: >-
  RESOLUCIÓN do 11 de marzo de 2021 pola que se modifica a Resolución do 3 de
  febreiro do 2021, pola que se establecen as bases reguladoras para a
  concesión, en réxime de concorrencia competitiva, de subvencións a entidades
  organizadoras de congresos, seminarios, convencións, incentivos ou calquera
  outro evento relativo ao turismo de reunións en Galicia, e se procede á súa
  convocatoria para os anos 2021 e 2022, que serán susceptibles de financiamento
  no marco do eixe REACT-UE do programa operativo Feder Galicia 2014-2020
  (código de procedemento TU403A).
range: Resolución
url: >-
  https://www.xunta.gal/dog/Publicados/2021/20210312/AnuncioG0256-110321-0001_gl.html
---
<p>O 17 de febreiro de 2021 publicouse no Diario Oficial de Galicia núm. 32 a Resolución do 3 de febreiro de 2021, pola que se establecen as bases reguladoras para a concesión, en réxime de concorrencia competitiva, de subvencións a entidades organizadoras de congresos, seminarios, convencións, incentivos ou calquera outro evento relativo ao turismo de reunións en Galicia, e se procede á súa convocatoria para os anos 2021 e 2022, que serán susceptibles de financiamento no marco do eixe REACT-UE do programa operativo Feder Galicia 2014-2020 (código de procedemento TU403A).</p>
    <p>Advertidos determinados defectos na referida resolución, procede facer as seguintes concrecións e modificacións de cara a proporcionarlles unha maior seguridade xurídica ás entidades solicitantes:</p>
    <p>Por todo o exposto,</p>
    <h2>RESOLVO:</h2>
    <p>Primeiro</p>
    <p>Modifícase a terceira categoría de gastos subvencionables do número 2 do artigo 2, que pasa a estar redactado da seguinte maneira: </p>
    <p>«– Gastos de sede e equipamento como: alugueiros de locais, salóns, carpas e similares; sede de congresistas e poñentes; iluminación, megafonía e servizos audiovisuais; rotulación exterior e interior do evento, paneis e carteis indicativos. Así mesmo, considérase gasto aquel que vén motivado pola adecuación das medidas hixiénico-sanitarias á normativa vixente no momento de celebración do evento, así como, de ser o caso, das probas analíticas correspondentes aos participantes (PCR, antíxenos, serolóxicos..)».</p>
    <p>Segundo</p>
    <p>Modifícanse as letras A.1, B.1 e D.1 do artigo 12, que pasan a estar redactadas da seguinte maneira: </p>
    <p>«1. Os proxectos valoraranse ata 100 puntos de acordo cos seguintes criterios obxectivos de outorgamento:</p>
    <p>A) Tipoloxía do evento e ámbito xeográfico do congreso (ata 45 puntos):</p>
    <p>A.1. Tipo de congreso, evento ou reunión (ata 10 puntos):</p>
    <p>Congreso/incentivo/corporativo: 10 puntos.</p>
    <p>Outros: 5 puntos».</p>
    <p>«B.1. Volume da reunión (asistentes) (ata 10 puntos):</p>
    <p>– Máis de 601 asistentes: 10 puntos.</p>
    <p>– Entre 301 e 600 asistentes: 7 puntos.</p>
    <p>– Entre 151 e 300 asistentes: 4 puntos.</p>
    <p>– Entre 50 e 150 asistentes: 2 puntos».</p>
    <p>«D.1. Valoración da traxectoria da entidade solicitante (ata 10 puntos).</p>
    <p>Nesta epígrafe avaliarase a súa traxectoria segundo o número de eventos promovidos nos últimos 5 anos e o ámbito xeográfico destes:</p>
    <p>a) De ámbito internacional: 5 puntos.</p>
    <p>– Entre 1 e 3 eventos: 3 puntos.</p>
    <p>– Máis de 3 eventos: 5 puntos.</p>
    <p>b) De ámbito nacional: 3 puntos.</p>
    <p>– Entre 1 e 3 eventos: 2 puntos.</p>
    <p>– Máis de 3 eventos: 3 puntos.</p>
    <p>c) De ámbito autonómico: 2 puntos.</p>
    <p>– Máis de 3 eventos: 2 puntos».</p>
    <p>Terceiro</p>
    <p>Suprímese o último parágrafo do artigo 12 in fine: «Terán o carácter de congreso ou evento virtual aquel que se desenvolva a través de medios tecnolóxicos na súa totalidade».</p>
    <p>Cuarto</p>
    <p>Esta modificación implica un novo prazo de presentación de solicitudes, que será dun mes contado a partir do día seguinte ao da publicación desta resolución no Diario Oficial de Galicia. Entenderase como último día do prazo o correspondente ao mesmo ordinal do día da publicación.</p>
    <p>Se o último día de prazo é inhábil, entenderase prorrogado ao primeiro día hábil seguinte e, se no mes do vencemento non hai día equivalente ao inicial do cómputo, entenderase que o prazo remata o último do mes.</p>
    <p>Santiago de Compostela, 11 de marzo de 2021</p>
    <footer><p>Mª Nava Castro Domínguez<br>Directora da Axencia Turismo de Galicia</p></footer>

