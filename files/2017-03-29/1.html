---
date: '2017-03-29'
id: G0244-170317-0001
page: 14927
number: 62
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 6 de marzo de 2017, da Dirección Xeral de Relacións
  Institucionais e Parlamentarias, pola que se ordena a publicación do acordo da
  Comisión Bilateral de Cooperación Administración Xeral do Estado-Comunidade
  Autónoma de Galicia en relación coa Lei 5/2016, do 4 de maio, do patrimonio
  cultural de Galicia.
range: Resolución
url: >-
  https://www.xunta.gal/dog/Publicados/2017/20170329/AnuncioG0244-170317-0001_gl.html
---
<p>Consonte o establecido non artigo 33 da Lei orgánica 2/1979, do 3 de outubro, do Tribunal Constitucional, esta dirección xeral dispón a publicación do acordo que figura como anexo a esta resolución.</p>
    <p>Santiago de Compostela, 6 de marzo de 2017</p>
    <footer><p>Blanca García-Señoráns Álvarez<br>Directora xeral de Relacións Institucionais e Parlamentarias</p></footer>
    <h2>ANEXO<br>Acordo da Comisión Bilateral de Cooperación Administración Xeral<br> do Estado-Comunidade Autónoma de Galicia en relación coa Lei 5/2016, <br>do 4 de maio, do patrimonio cultural de Galicia</h2>
    <p>A Comisión Bilateral de Cooperación Administración Xeral do Estado-Comunidade Autónoma de Galicia adoptou o seguinte acordo:</p>
    <p>Primeiro. De conformidade coas negociacións previas realizadas polo grupo de traballo constituído en cumprimento do previsto no Acordo da Comisión Bilateral de Cooperación Administración Xeral da Estado-Comunidade Autónoma de Galicia, do 26 de xullo de 2016, para o estudo e a proposta de solución das discrepancias competenciais manifestadas en relación cos artigos 21.2, 22.5, 39.1, 44.1.h), 49.3, 50, 52, 88.1.f), 102.1, 115.1 e 117.1 e 2 da Lei 5/2016, do 4 de maio, do patrimonio cultural de Galicia, ambas as partes as consideran solucionadas nos seguintes termos:</p>
    <p>a) Ambas as partes manifestan que o artigo 21.2 será aplicable de conformidade coas normas estatais na materia e con respecto ás competencias estatais sobre a regulación da devindicación dos aranceis rexistrais, e iso sen prexuízo de que a Xunta de Galicia asuma o custo da inscrición no suposto dos sitios históricos e de que así se reflicta no futuro desenvolvemento regulamentario da Lei de patrimonio cultural de Galicia.</p>
    <p>b) En relación coas discrepancias manifestadas sobre o artigo 49.3, ambas as partes entenden que este precepto debe interpretarse e aplicarse nos termos previstos na lexislación básica estatal e, concretamente, sen prexuízo do disposto no artigo 38 da Lei 16/1985, do 25 de xuño, do patrimonio histórico español, que establece o dereito de tenteo preferente da Administración do Estado fronte a calquera outro, sempre que se trate de adquirir bens mobles para un museo, arquivo ou biblioteca de titularidade estatal.</p>
    <p>c) Ambas as partes coinciden en considerar que o artigo 50 debe interpretarse nos termos e de acordo co disposto na lexislación de competencia estatal sobre o establecemento dos requisitos para a autorización e inscrición das escrituras públicas.</p>
    <p>d) Ambas as partes coinciden en considerar que os artigos 115.1 e 117.1 e 2 deben ser interpretados e aplicados conforme o disposto na lexislación estatal sobre museos de titularidade estatal e o Sistema Español de Museos e, por tanto, os devanditos preceptos deben interpretarse nos termos e de acordo co disposto na normativa estatal aplicable, en concreto, con pleno respecto no que se refire a museos de titularidade estatal e ao establecido nos convenios subscritos entre o Estado e a Xunta de Galicia.</p>
    <p>e) En relación coas discrepancias manifestadas sobre o artigo 52, as partes entenden que a referencia á lexislación reguladora do patrimonio histórico español contida no número 1 <em>in fine </em>do artigo 52 salvagarda expresamente a competencia do lexislador estatal en materia de defensa do patrimonio histórico español contra a exportación e expoliación e, en consecuencia, para establecer os supostos taxados en que pode procederse ao desprazamento dun inmoble, polo que debe entenderse que, mentres non se modifique o disposto no artigo 18 da Lei 16/1985, do patrimonio histórico español, só procederá o desprazamento dos inmobles protexidos cando resulte imprescindible por causa de forza maior ou de interese social.</p>
    <p>f) En relación coas discrepancias manifestadas sobre os artigos 22.5, 39.1, 44.1.h) e 88.1.f), ambas as partes coinciden en considerar que deben ser interpretados de acordo co artigo 6 da Lei 16/1985, do 25 de xuño, do patrimonio histórico español, referido ás competencias de execución da Administración do Estado respecto dos bens integrantes do patrimonio histórico español adscritos a servizos públicos xestionados pola Administración do Estado.</p>
    <p>g) En relación coas discrepancias manifestadas sobre o artigo 102.1, ambas as partes coinciden en interpretar que a referencia ao mar territorial contida no devandito precepto debe ser entendida conforme e sen menoscabo das competencias estatais que o bloque de constitucionalidade lle atribúe sobre el e, con respecto á xurisprudencia constitucional sobre a distribución de competencias en tal espazo, de forma que a consellería competente en materia de patrimonio cultural limitará a súa actuación en relación co mar territorial ao recolleito no resto de epígrafes do devandito artigo 102, sen outra dimensión territorial de carácter autonómico.</p>
    <p>Segundo. Comunicar este acordo ao Tribunal Constitucional para os efectos previstos no artigo 33.2 da Lei orgánica 2/1979, do 3 de outubro, do Tribunal Constitucional, así como inserir o presente acordo no <em>Boletín Oficial del Estado</em> e no <em>Diario Oficial de Galicia</em>.</p>
    <p>Madrid, 15 de febreiro de 2017</p>
    <table>
     <tbody>
      <tr>
       <td><footer><p>Soraya Sáenz de Santamaría Antón<br>Vicepresidenta do Goberno e ministra<br>da Presidencia e para as<br>Administracións Públicas</p></footer></td>
       <td><footer><p>Alfonso Rueda Valenzuela<br>Vicepresidente e conselleiro de Presidencia, Administracións<br>Públicas e Xustiza</p></footer></td>
      </tr>
     </tbody>
    </table>

