---
date: '2023-05-29'
id: L257-050523-0001
page: 32439
number: 100
agency: Concello de Vigo
section: VI. Anuncios. b) Administración local.
title: >-
  ANUNCIO do 25 de abril de 2023, da Xerencia Municipal de Urbanismo, de
  aprobación inicial do Plan especial de infraestruturas e dotacións para a
  localización da Biblioteca Pública do Estado en Vigo (expediente 18662/411).
range: Anuncio
url: >-
  https://www.xunta.gal/dog/Publicados/2023/20230529/AnuncioL257-050523-0001_gl.html
---
<p>A Xunta de Goberno local, na sesión ordinaria do 20 de abril de 2023, adoptou o seguinte acordo:</p>
    <p>«Primeiro. Prestar aprobación inicial ao Plan especial de infraestruturas e dotacións (PEID) para a localización da Biblioteca Pública do Estado en Vigo, instrumento urbanístico de iniciativa pública promovido por esta administración, conformado pola documentación técnica inserida no rexistro electrónico desta xerencia o día 18.11.2022 (número de documento 220287223 e cod. sol. W795759-4434). Foi achegada en soporte dixital e elaborada en novembro de 2022 por un equipo multidisciplinar, conformado por Pereiro Arquitectos, S.L.P., Galaincontrol, S.L., Topag, S.L. e Noso Cooperativa.</p>
    <p>Segundo. Someter a información pública o presente expediente, incluíndo o resumo executivo, durante o prazo de dous (2) meses, mediante a publicación de anuncios no DOG, nun dos xornais de maior circulación da provincia e na sede electrónica do Concello de Vigo, para os efectos de que durante o dito período se poidan formular as alegacións e as suxestións pertinentes. O remate do referido prazo de alegacións computará desde a data de publicación do anuncio no Diario Oficial de Galicia e a documentación exposta será dilixenciada pola Secretaría Xeral, con notificación individual ás persoas titulares catastrais dos terreos afectados segundo a relación catastral incorporada ao expediente.</p>
    <p>Durante o referido prazo obteranse os informes sectoriais que resulten preceptivos, de conformidade coas características do ámbito e consonte a normativa urbanística e sectorial de aplicación. En todo caso e de conformidade co informe emitido pola directora xeral de Patrimonio Cultural o día 4.11.2021, solicitarase o informe vinculante da dita consellería previsto no artigo 34 da LPCG.</p>
    <p>Á vista do resultado dos trámites anteriores, resolverase sobre a procedencia de introducir no documento de PEID as rectificacións pertinentes, cuxo alcance determinará, de ser caso, a oportunidade e procedencia dun novo trámite de información pública e requirimento de informes (artigo 144.12 do RLSG).</p>
    <p>Terceiro. O presente acordo determina, por aplicación do disposto nos artigos 47.2 da LSG e 86.2 do RLSG a suspensión do procedemento de outorgamento de licenzas no que resulte incompatible coa nova ordenación».</p>
    <p>Para os efectos do disposto no punto segundo da parte dispositiva deste acordo, a documentación íntegra aprobada inicialmente poderá consultarse na seguinte ligazón: https://hoxe.vigo.org/movemonos/urbanismo_pxom2.php?lang=gal#/ e no departamento de Información de Urbanismo, sito na planta baixa do edificio da Xerencia de Urbanismo (praza do Rei, s/n, Vigo), para a súa consulta e a presentación de cantos documentos ou escritos de alegacións se consideren convenientes. </p>
    <p>Poden pórse en contacto co departamento de Información de Urbanismo, para solicitar cita previa ou para resolver calquera dúbida ao respecto, no teléfono 986 81 03 49.</p>
    <p>Para presentar documentos ou escritos de alegacións deben solicitar cita previa no Rexistro de Urbanismo no teléfono 986 81 03 44.</p>
    <p>Vigo, 25 de abril de 2023</p>
    <footer><p>O alcalde<br>P.D. (Resolución do 11.7.2019)<br>María José Caride Estévez<br>Vicepresidenta da Xerencia Municipal de Urbanismo</p></footer>

