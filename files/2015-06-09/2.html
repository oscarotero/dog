---
date: '2015-06-09'
id: G0244-010615-0007
page: 22277
number: 107
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 25 de maio de 2015 pola que se clasifica de interese cultural a
  Fundación Digital Bible.
range: Orde
url: >-
  https://www.xunta.gal/dog/Publicados/2015/20150609/AnuncioG0244-010615-0007_gl.html
---
<p>Examinado o expediente de solicitude de clasificación da Fundación Digital Bible con domicilio na rúa Antón Paz Míguez, nº 7, na Pobra do Caramiñal (A Coruña).</p>
    <p>Feitos:</p>
    <p>1. Xoán Manuel Neira Pérez, presidente do padroado da Fundación, formulou solicitude de clasificación para efectos da súa inscrición no Rexistro de Fundacións de Interese Galego.</p>
    <p>2. A Fundación Digital Bible foi constituída en escritura pública outorgada na Pobra do Caramiñal o 21 de abril de 2015, ante a notaria Lucía Pol Domínguez, co número de protocolo 175, por Xoán Manuel Neira Pérez, que actúa no seu propio nome e dereito. </p>
    <p>3. Segundo consta no artigo 6 dos seus estatutos, a Fundación ten por obxecto a promoción da cultura mediante o estudo, a divulgación e a investigación científico-teolóxica e tecnolóxica da Biblia e de todo o armazón cultural e relixioso xurdido da Biblia ao longo dos séculos ata hoxe.</p>
    <p>4. O padroado inicial da Fundación está formado por Xoán Manuel Neira Pérez como presidente, Ciriaco Morón Arroyo como vicepresidente e María Teresa Zulaica Arsuaga como secretaria.</p>
    <p>5. A comisión integrada polos secretarios xerais de toda as consellerías eleva ao vicepresidente e conselleiro de Presidencia, Administracións Públicas e Xustiza proposta de clasificación como de interese cultural da Fundación Digital Bible, con base nas materias que constitúen o seu obxecto fundacional.</p>
    <p>6. Na escritura de constitución consta a identidade dos fundadores, a dotación inicial, os estatutos e a identificación dos membros do padroado.</p>
    <p>7. De conformidade co artigo 51 do Decreto 14/2009, do 21 de xaneiro, polo que se aproba o Regulamento de fundacións de interese galego, e segundo proposta da Comisión de Secretarios Xerais, procede a súa clasificación como de interese cultural e a súa adscrición á Consellería de Cultura, Educación e Ordenación Universitaria.</p>
    <p>Consideracións legais:</p>
    <p>1. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26 do Estatuto de autonomía de Galicia establece a competencia exclusiva sobre o réxime das fundacións de interese galego.</p>
    <p>2. A escritura de constitución da Fundación contén os datos exixidos na Lei 12/2006, do 1 de decembro, de fundacións de interese galego.</p>
    <p>3. Segundo establece o artigo 7 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, corresponde á Vicepresidencia e Consellería de Presidencia, Administracións Públicas e Xustiza a clasificación da Fundación e a adscrición á consellería correspondente, que exercerá as funcións de protectorado.</p>
    <p>De conformidade co exposto, e considerando que se cumpren as condicións establecidas pola normativa vixente en materia de fundacións de interese galego, de acordo coa proposta realizada pola Comisión de Secretarios Xerais na súa reunión do día 18 de maio de 2015,</p>
    <h2>DISPOÑO:</h2>
    <p>Clasificar de interese cultural a Fundación Digital Bible e adscribila ao protectorado da Consellería de Cultura, Educación e Ordenación Universitaria.</p>
    <p>Contra esta orde, que pon fin á vía administrativa, pode interpoñerse recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses, de conformidade co disposto na Lei 29/1998, do 13 de xullo, reguladora da xurisdición contencioso-administrativa, podendo interpoñerse previamente e con carácter potestativo recurso de reposición ante o mesmo órgano que ditou o acto, no prazo dun mes, segundo o disposto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 25 de maio de 2015</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

