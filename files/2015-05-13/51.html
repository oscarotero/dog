---
date: '2015-05-13'
id: L451-220415-0002
page: 18938
number: 89
agency: Concello de Ribadeo
section: VI. Anuncios. b) Administración local.
title: >-
  ANUNCIO de apertura do prazo de convocatoria pública de subvencións en
  concorrencia competitiva en materia de cultura e servizos sociais.
range: Anuncio
url: >-
  https://www.xunta.gal/dog/Publicados/2015/20150513/AnuncioL451-220415-0002_gl.html
---
<p>Aprobadas por Resolución da Alcaldía-Presidencia do 20.4.2015, as bases reguladoras da convocatoria pública de subvencións municipais do Concello de Ribadeo para o exercicio 2015, referente a actividades culturais e de asistencia e benestar social, faise público un extracto destas, así como a apertura de prazo para presentación de solicitudes, co seguinte teor:</p>
    <p>Finalidade e obxecto. Esta convocatoria ten por obxecto o establecemento de axudas económicas para que os interesados realicen as seguintes actividades: culturais e de asistencia e benestar social e, con carácter xeral, todas aquelas actividades de interese para os veciños do concello que representen unha mellora da calidade de vida deles ou da cohesión social.</p>
    <p>As subvencións obxecto desta convocatoria efectuaranse con cargo ás partidas 2015.231.48900 «Servizos sociais. Transferencias correntes» por un importe máximo de 16.000,00 € e 2015.334.48900 «Promoción da cultura. Transferencias correntes» por un importe máximo de 7.000,00 €.</p>
    <p>Destinatarios. Poderán solicitar estas subvencións as entidades e asociacións sen finalidade de lucro, domiciliadas en Ribadeo, legalmente constituídas e inscritas no Rexistro Municipal de Asociacións; as persoas físicas ou colectivos para iniciativas temporais de interese cidadán, sen ánimo de lucro, sempre que, en ambos os casos, non teñan recoñecida subvención nominativa nos orzamentos municipais.</p>
    <p>Excepcionalmente, cando a actividade teña interese para o municipio, xa sexa de carácter social, económico ou humanitario, poderase conceder unha subvención a entidades foráneas ou non inscritas no Rexistro Municipal de Asociacións. A fundamentación do dito interese acreditarase mediante a achega dunha memoria o efecto.</p>
    <p>Procedemento e prazo. O prazo de presentación de solicitudes será de trinta (30) días naturais a partir do día seguinte ao da publicación destas bases ou o seu extracto nos diarios oficiais correspondentes (BOP de Lugo e/ou DOG). Tomarase como data para o inicio do prazo a da última publicación que se realice. O procedemento de concesión seguirase conforme o artigo 22 da Lei de subvencións de Galicia, con carácter abreviado, e poderanse presentar conxuntamente a solicitude e a xustificación, de ser o caso.</p>
    <p>Documentación que cómpre presentar. A que figura na base 5ª das aprobadas pola resolución da Alcaldía; existen modelos á disposición dos solicitantes na páxina web www.ribadeo.org e nas oficinas municipais.</p>
    <p>Xustificación. O prazo de xustificación rematará o 15 de decembro de 2015, e deben presentar a documentación a que se refire o artigo 9 das bases.</p>
    <p>Poderase consultar o texto íntegro das bases reguladoras nas dependencias municipais e na páxina web www.ribadeo.org</p>
    <p>Ribadeo, 20 de abril de 2015</p>
    <footer><p>Fernando Suárez Barcia<br>Alcalde</p></footer>

