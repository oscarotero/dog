---
date: '2002-03-07'
id: 3E5A
page: 3122
number: 48
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 22 de febreiro de 2002 pola que se anuncian cursos de iniciación e
  perfeccionamento de lingua e extensión cultural galega para galegos residentes
  no exterior e persoas interesadas no idioma e na cultura de Galicia.
range: Orde
url: 'https://www.xunta.gal/dog/Publicados/2002/20020307/Anuncio3E5A_gl.html'
---
<p>O Estatuto de autonomía de Galicia confírelle á Comunidade Autónoma competencia exclusiva en relación coa lingua e coa cultura galegas.</p>
<p>A Lei 3/1983, de normalización lingüística, ordénalle ó Goberno galego que faga uso dos recursos necesarios para que os galegos residentes no exterior poidan dispor de servicios culturais e lingüísticos no idioma propio de Galicia.</p>
<p>Por outra banda, a Lei 4/1983, de recoñecemento da galeguidade, dispón que se lles debe facilitar ás comunidades galegas a organización de cursos de lingua e extensión cultural galegas.</p>
<p>Por todo isto, a Consellería de Educación e Ordenación Universitaria</p>
<p>DISPÓN:</p>
<p>Artigo 1º</p>
<p>Convócanse cursos de iniciación e perfeccionamento de lingua e de extensión cultural galega, que terán lugar nas localidades e para os centros galegos, asociacións de galegos residentes no exterior e grupos de persoas interesadas no idioma e na cultura de Galicia que determine a Dirección Xeral de Política Lingüística da Consellería de Educación e Ordenación Universitaria, en colaboración coa Consellería de Emigración e Cooperación Exterior, segundo se dispón nos seus programas, tendo en conta as solicitudes recibidas e a dispoñibilidade orzamentaria.</p>
<p>Artigo 2º</p>
<p>1. Poderán asistir a estes cursos os galegos residentes no exterior e os seus descendentes, os membros dos citados centros e asociacións e outras persoas interesadas no idioma e na cultura de Galicia.</p>
<p>2. Para acceder ó curso de perfeccionamento é requisito indispensable ter aprobado ou validado o curso de iniciación.</p>
<p>3. O número de asistentes a cada curso será de 20 persoas mínimo, agás casos excepcionais debidamente xustificados.</p>
<p>Artigo 3º</p>
<p>1. Os cursos terán unha duración de 75 horas e realizaranse, ordinariamente, con carácter intensivo. Nos casos en que existan profesores de galego no lugar de realización do curso, poderase ampliar este prazo ordinario, completándose a realización do curso dentro do ano natural. Responderán ós contidos sinalados na Orde do 1 de marzo de 1989 pola que se regulan os cursos de iniciación e de perfeccionamento e completaranse cunha visión da historia e da actualidade de Galicia, nos seus aspectos socioeconómicos e culturais.</p>
<p>2. A asistencia ás clases é obrigatoria. A ausencia de cada un dos asistentes non poderá ser superior ó 10% da duración total do curso.</p>
<p>3. A avaliación dos cursos de lingua galega deberá responder ós principios de formativa e continua e terá en conta o dominio oral e escrito do idioma, para o que se farán as probas necesarias. Ó remate de cada curso, ós asistentes que superaron as distintas fases da avaliación outorgaráselles un certificado coa cualificación de «apto».</p>
<p>Artigo 4º</p>
<p>1. As persoas que desexen asistir a estes cursos presentarán a solicitude nos locais dos centros ou asociacións ós que se alude no artigo 1º, nos prazos que determinen esas propias entidades e tendo en conta o disposto no programa da Consellería de Emigración e Cooperación Exterior.</p>
<p>2. Os solicitantes do curso de perfeccionamento deberán presentar canda a solicitude unha fotocopia compulsada da certificación que acredite que teñen superado ou validado o curso de iniciación.</p>
<p>Artigo 5º</p>
<p>A relación de admitidos será aprobada polos centros, asociacións ou grupos de persoas referidos no artigo 1º desta orde.</p>
<p>O horario, o lugar de realización e a data de comezo de cada curso determinaraos a Dirección Xeral de Política Lingüística, en colaboración coa Consellería de Emigración e Cooperación Exterior e mais coas asociacións, centros ou grupos respectivos, tal e como se establece no programa da Consellería de Emigración e Cooperación Exterior.</p>
<p>Artigo 6º</p>
<p>1. O profesorado destes cursos nomearao o director xeral de Política Lingüística, tendo en conta os límites establecidos na Lei 53/1984 e no Real decreto 598/1985, sobre incompatibilidades, así como tamén no Decreto 156/1988, polo que se declara de interese público a realización de cursos e actividades de formación de lingua galega, no que respecta ó persoal docente que impartirá estes cursos, feito que se acreditará enviando declaración xurada na que de xeito</p>
<p>expreso se poña de manifesto que non incorre nos casos previstos nas disposicións anteriores, recollendo así mesmo que, ó abeiro do disposto no artigo 201 da Lei 13/1995, do 18 de maio, de contratos das administracións públicas, se van designa-los profesores docentes, tendo en conta a súa solvencia técnica e científica para imparti-las actividades referidas.</p>
<p>O seu pagamento será por conta da Consellería de Educación e Ordenación Universitaria, logo da comprobación da realización do curso. O gasto que este pagamento ocasione financiarase con cargo á partida 07.06.353E.640.2 dos orzamentos xerais da Comunidade Autónoma de Galicia para o ano 2002 por unha contía máxima de 169.050 A (cento sesenta e nove mil cincuenta euros) e estará condicionada pola existencia de crédito adecuado e suficiente na correspondente lei orzamentaria, actualmente en trámite parlamentario.</p>
<p>En todo caso, a realización dos cursos estará sometida á condición suspensiva de existencia de crédito axeitado e suficiente, tal e como se establece na Orde do 11 de febreiro de 1998 pola que se regula a tramitación anticipada de expedientes de gasto (modificada pola Orde do 27 de novembro de 2000).</p>
<p>2. As retribucións do persoal docente que imparte estes cursos son as establecidas, por analoxía, na Orde do 18 de xuño de 1990 (DOG do 4 de xullo).</p>
<p>Artigo 7º</p>
<p>Tódalas actividades que se realicen nestes cursos se farán en galego e ateranse, no tocante á normativa e ó uso correcto do idioma (tal e como determina a disposición adicional da Lei 3/1983, de normalización lingüística), ó establecido pola Real Academia Galega.</p>
<p>Disposicións derradeiras</p>
<p>Primeira.-Autorízase a Dirección Xeral de Política Lingüística para dicta-las instruccións que sexan necesarias para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 22 de febreiro de 2002.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

