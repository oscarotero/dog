---
date: '2010-05-31'
page: 9
number: 101
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Orde do 28 de maio de 2010 pola que se prorroga, durante o primeiro semestre
  de 2010, o acordo entre a Xunta de Galicia e o Consello Galego dos
  Procuradores sobre a compensación económica pola asistencia xurídica gratuíta.
range: Orde
---
<p>O artigo 24 da nosa Constitución garántelles dereito fundamental a obteren a tutela efectiva dos xuíces e tribunais a todas as persoas, no exercicio dos seus dereitos e intereses lexítimos, e así mesmo, á defensa e á asistencia de letrado. Este dereito fundamental compleméntase co disposto no artigo 119 da Carta Magna, onde se establece que a xustiza será gratuíta cando así o dispoña a lei, e, en todo caso, respecto de quen acredite insuficiencia de recursos para litigar. Polo que atinxe a esta materia, a Comunidade Autónoma de Galicia posúe plenas competencias, xa que a través do Real decreto 2166/1994, do 4 de novembro, lle foron transferidos pola Administración do Estado os medios materiais e económicos para o funcionamento da Administración de xustiza, entre os que se atopa o aboamento da compensación económica aos colexios de avogados e de procuradores dos tribunais polas actuacións dos seus colexiados no ámbito da asistencia xurídica gratuíta.</p>
<p>Coa entrada en vigor da Lei 1/1996, do 10 de xaneiro, de asistencia xurídica gratuíta, a materia foi obxecto dunha fonda reforma que fixo necesaria a elaboración dun regulamento que a desenvolvese. E tendo en conta as peculiaridades propias da nosa Comunidade Autónoma e o tempo transcorrido, o primeiro Decreto 146/1997, do 22 de maio, foi modificado polo Decreto 269/2008, do 6 de novembro, polo que se aproba o Regulamento de asistencia xurídica gratuíta da Comunidade Autónoma de Galicia.</p>
<p>Por outra banda, con data do 14 de outubro de 2003 a Xunta de Galicia e o Consello Galego dos Procuradores asinaron un acordo para establecer o baremo da compensación económica da asistencia xurídica gratuíta destes profesionais, cun ámbito temporal polo que durante o ano 2008 se debería negociar e, de ser o caso, aprobar un novo acordo para os vindeiros anos. Por diversas circunstancias non foi posible acadar no ámbito negocial ese acordo novo e logo das obrigadas conversacións co Consello Galego dos Procuradores, ambas as institucións acordaron a prórroga do baremo establecido no Acordo do ano 2003, nas cantidades de compensación económica que rexeron o pasado ano, actualizadas pola Orde desta consellería do 2 de xullo de 2009, de xeito que estes conceptos económicos imperasen durante o primeiro semestre de 2010 ao tempo que as partes iniciarían un proceso negociador coa finalidade de acadar un acordo para os vindeiros anos.</p>
<p>Ademais, o novo Regulamento de asistencia xurídica gratuíta, aprobado polo Decreto 269/2008, prevé no seu artigo 41.1º que a orde reguladora do baremo de compensación económica determine o momento en que se devengará a compensación económica aos procuradores e avogados designados de oficio. Cumprindo coa dita previsión, esta orde incorpora a regulación do momento do devengo da compensación económica e para o primeiro semestre de 2010 faino reproducindo o contido do anexo III do regulamento anterior (Decreto 146/1997).</p>
<p>En consecuencia co anteriormente exposto,</p>
<p>DISPOÑO:</p>
<p>Primeiro.-A prórroga do Acordo do 14 de outubro de 2003 entre a Xunta de Galicia e o Consello Galego dos Procuradores, polo que se estableceu o baremo da compensación económica da asistencia xurídica gratuíta.</p>
<p>Segundo.-Durante o primeiro semestre do ano 2010 as cantidades do baremo da compensación económica da asistencia xurídica gratuíta serán as que rexeron durante o ano 2008, actualizadas pola orde desta consellería do 2 de xullo de 2009, e especificadas no anexo desta orde. Estas cantidades deberán ser certificadas trimestralmente polos colexios de procuradores, de acordo co artigo 38.3º do Decreto 269/2008, polo que se aproba o Regulamento de asistencia xurídica gratuíta de Galicia, con efectos desde o día 1 de xaneiro de 2010.</p>
<p>Terceiro.-Os procuradores percibirán o 100% da compensación económica correspondente á súa actuación profesional cando acrediten a realización dalgún dos seguintes trámites procesuais:</p>
<p>a) Nos procesos penais, a presentación da copia da dilixencia ou solicitude da actuación procesual na que interveña o procurador ou a apertura do xuízo oral.</p>
<p>b) Nos procesos civís, a presentación da copia da providencia de admisión da demanda ou de ter por formulada a contestación dela.</p>
<p>c) Nos demais procesos, a presentación da copia da dilixencia xudicial acreditativa da intervención do procurador dos tribunais.</p>
<p>d) Nas apelacións civís, a presentación da copia da providencia que admita a trámite o recurso ou, se procede, a comparecencia ante a sala.</p>
<p>Nas apelacións penais, a presentación da copia da resolución xudicial que teña por formalizado ou impugnado o recurso ou a sinalamento para a vista.</p>
<p>e) Nos recursos de casación formalizados, a presentación da copia da providencia pola que se teña por interposto o recurso.</p>
<p>Nos anuncios de recurso de casación que non cheguen a ser formalizados, a presentación da copia do anuncio do recurso, debidamente xustificada.</p>
<p>f) Nas execucións de sentenzas que se produzan transcorridos máis de dous anos despois de recaída resolución xudicial, presentación da copia de petición de execución, debidamente acreditada.</p>
<p>Os documentos referidos poderán ser substituídos pola copia selada polo órgano xudicial da primeira folla do escrito presentado.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 28 de maio de 2010.</p>
<p>Alfonso Rueda Valenzuela</p>
<p>Conselleiro de Presidencia, Administracións Públicas e Xustiza</p>
<p>Ver referencia pdf "10100D001P007.PDF"</p>

