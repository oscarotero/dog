---
date: '2014-01-13'
id: CA01-080114-0003
page: 1352
number: 7
agency: Consellería de Facenda
section: IV. Oposicións e concursos.
title: >-
  ORDE do 8 de xaneiro de 2014 pola que se convocan para a elección de destino
  definitivo os/as aspirantes que superaron o proceso selectivo para o ingreso
  no corpo facultativo superior da Xunta de Galicia, subgrupo A1, escala de
  enxeñeiros/as de telecomunicacións, convocado pola Orde do 10 de marzo de
  2008.
range: Orde
url: >-
  https://www.xunta.gal/dog/Publicados/2014/20140113/AnuncioCA01-080114-0003_gl.html
---
<p>En virtude da Orde do 10 de marzo de 2008 (DOG núm. 56, do 24 de marzo), convocouse o proceso selectivo para o ingreso no corpo facultativo superior da Xunta de Galicia, subgrupo A1, escala de enxeñeiros/as de telecomunicacións.</p>
    <p>Mediante a Orde do 24 de setembro de 2009 (DOG núm. 191, do 29 de setembro) foron nomeados funcionarios da dita escala e adxudicáronselles destinos provisionais.</p>
    <p>En atención a todo o exposto e segundo o disposto na Lei 7/2007, do 12 de abril; no Decreto lexislativo 1/2008, do 13 de marzo, polo que se aproba o texto refundido da Lei da función pública de Galicia, e na demais normativa concordante, esta consellería</p>
    <h2>DISPÓN:</h2>
    <p>Primeiro. Convocar os funcionarios en destino provisional que figuran na Orde do 24 de setembro de 2009, pola que se procede ao nomeamento como funcionarios do corpo facultativo superior da Xunta de Galicia, subgrupo A1, escala de enxeñeiros/as de telecomunicacións, ao acto de elección de destino definitivo que terá lugar no salón de actos número 2 (pequeno) da Vicepresidencia e Consellería de Presidencia, Administracións Públicas e Xustiza (Edificio Administrativo San Caetano, s/n, Santiago de Compostela) o día 15 de xaneiro de 2014, ás 10.00 horas.</p>
    <p>Segundo. Os funcionarios convocados poderán elixir entre os postos que se relacionan no anexo desta orde segundo a orde acadada no proceso selectivo, sempre que reúnan as condicións exixidas nel. </p>
    <p>O aspirante da quenda de promoción interna terá en todo caso preferencia sobre o aspirante proveniente do sistema de acceso libre para cubrir as vacantes correspondentes.</p>
    <p>Terceiro. Os funcionarios deberán ir provistos de DNI ou outro documento que acredite fidedignamente a súa identidade; no caso de non compareceren persoalmente, poderán ser representados por terceiras persoas con poder notarial suficiente.</p>
    <p>Cuarto. Aos funcionarios que non comparezan persoalmente ou por medio de representantes seranlles adxudicadas en destino definitivo as prazas que lles correspondan atendendo á orde de publicación destas e ao número obtido no proceso selectivo, unha vez concluído o proceso de adxudicación das prazas aos/ás aspirantes presentes ou representados/as, entre as que quedaren sen adxudicar.</p>
    <p>Quinto. Exceptúanse do disposto no punto anterior os/as aspirantes que ocupen un posto ao cal fosen adscritos/as polo sistema de libre designación. Neste caso, a incomparecencia ao acto implicará a opción por permanecer nese posto.</p>
    <p>Sexto. Os aspirantes poderán solicitar seren declarados en excedencia voluntaria por prestación de servizos no sector público ou por interese particular, reguladas no artigo 57.1 do Decreto lexislativo 1/2008, do 13 de marzo, redacción dada polo artigo 25 da Lei 15/2010, do 28 de decembro (DOG núm. 250, do 30 de decembro). Nestes supostos deberán presentarse ao chamamento cun certificado do/da responsable da súa unidade de persoal en que conste a condición con que presta servizos na actualidade. </p>
    <p>Sétimo. Contra esta orde, que pon fin á vía administrativa, poderase presentar recurso potestativo de reposición ante a conselleira de Facenda no prazo dun mes, contado desde o día seguinte ao da publicación desta orde no Diario Oficial de Galicia, ou directamente recurso contencioso-administrativo, no prazo de dous meses contados desde esa mesma data ante o Xulgado do Contencioso-Administrativo de Santiago de Compostela, conforme o disposto na Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 8 de xaneiro de 2014</p>
    <footer><p>Elena Muñoz Fonteriz<br>Conselleira de Facenda</p></footer>

