---
date: '2022-10-17'
id: C3K1-051022-0001
page: 55324
number: 197
agency: Consellería de Sanidade
section: VI. Anuncios. a) Administración autonómica.
title: >-
  RESOLUCIÓN do 5 de outubro de 2022 pola que se somete ao trámite de
  información pública o proxecto de expropiación do novo complexo hospitalario
  da Coruña, fase 1.1, de clave AC/21/215.30.3, así como a relación individual
  de bens, dereitos e propietarios afectados polo proxecto.
range: Resolución
url: >-
  https://www.xunta.gal/dog/Publicados/2022/20221017/AnuncioC3K1-051022-0001_gl.html
---
<p>Antecedentes:</p>
    <p>Dentro do denominado Proxecto do novo CHUAC englóbase a demolición do actual Hospital de Pacientes e a execución dun novo, dentro do ámbito do futuro complexo hospitalario. Por isto, faise precisa a adquisición dunha porción de terreo lindeira coa parcela onde se levará a cabo a actuación, que é precisa para executar a obra.</p>
    <p>O edificio é a primeira fase do futuro complexo hospitalario CHUAC, de modo que a intervención dea como resultado un novo hospital que integre o que se vai construír co que xa existe, para que funcione todo como un conxunto. Trátase dun edificio de 13.200 m2 e 15 plantas de altura destinadas a hotel de pacientes e áreas administrativas, que se conectarán mediante unha pasarela co hospital existente.</p>
    <p>A Lei 8/2008, do 10 de xullo, de saúde de Galicia, determina no seu artigo 101 que son bens de dominio público do Servizo Galego de Saúde os afectos á prestación directa de servizos públicos propios do organismo e os inmobles da súa propiedade en que se encontren as súas unidades e entidades dependentes da súa Administración. </p>
    <p>Establece a norma, de forma expresa, a declaración de utilidade pública no mesmo precepto: a declaración de utilidade pública enténdese implícita en toda expropiación relativa a obras e servizos que sexan competencia do Servizo Galego de Saúde para o cumprimento das funcións e a consecución dos fins fixados pola lei.</p>
    <p>Por último, mediante a Resolución do Conselleiro de Sanidade do 17 de marzo de 2021 encomendóuselle á Axencia Galega de Infraestruturas a xestión técnica da execución do novo hospital, e entre as tarefas encomendadas está a xestión das expropiacións.</p>
    <p>Considerando todo o exposto e o establecido na normativa vixente,</p>
    <p class="dog-titulo">RESOLVO: </p>
    <p>Primeiro. Someter ao trámite de información pública, para os efectos previstos nos artigos 18 e seguintes da Lei do 16 de decembro de 1954, de expropiación forzosa, e os concordantes do seu regulamento, a relación de bens e dereitos necesarios para executar o documento referido, por un período de vinte (20) días hábiles, contados a partir do seguinte ao de publicación deste anuncio no <em>Diario Oficial de Galicia</em>, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa. </p>
    <p>Segundo. A exposición ao público, para os efectos da presente resolución, realízase na Axencia Galega de Infraestruturas (San Caetano, s/n, 15781 Santiago de Compostela), no Servizo de Infraestruturas da Coruña (rúa Vicente Ferrer, 2, 15008 A Coruña) e no Concello da Coruña (praza de María Pita, 1, 15001, A Coruña). Así mesmo, na páxina web da Consellería de Infraestruturas e Mobilidade (http://civ.xunta.gal/organizacion/c/CIV_Axencia_Galega_de_Infraestruturas) está á disposición das persoas interesadas o documento básico completo.</p>
    <p>Santiago de Compostela, 5 de outubro de 2022</p>
    <footer><p>Julio García Comesaña<br>Conselleiro de Sanidade</p></footer>
    <h2>ANEXO</h2>
    <h3>Relacion de bens, dereitos e propietarios afectados</h3>
    <p>Concello da Coruña</p>
    <p>Titular: Aparcisa (Aparcamiento Ciudad Sanitaria, S.A.).</p>
    <p>CIF: A15083538.</p>
    <p>Domicilio fiscal: avda. de Monserrat, 10, baixo, 15009 A Coruña.</p>
    <p>Bens afectados: porción de terreo de 119 m².</p>
    <p>Parcela: referencia catastral 9593402NJ4999S0001TD.</p>
    <p>Dirección: r/ Castaño Eirís, 41, 15009 A Coruña.</p>
    <p>Clasificación urbanística: solo urbano non consolidado.</p>

