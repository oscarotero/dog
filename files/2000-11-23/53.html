---
date: '2000-11-23'
id: 147FE
page: 15
number: 227
agency: CONCELLO DA CORUÑA
section: VI. ANUNCIOS
title: Anuncio (9/2000).
range: Anuncio
url: 'https://www.xunta.gal/dog/Publicados/2000/20001123/Anuncio147FE_gl.html'
---
<p>A Concellería de Urbanismo, con data do 4 de agosto de 2000, dictou a seguinte resolución:</p>
<p>Primeiro.-Incoar expediente para a aprobación de bases e estatutos da Xunta de Compensación que se vai constituír para a execución do polígono E7.01 do Plan Xeral de Ordenación Municipal vixente.</p>
<p>Segundo.-Aprobar inicialmente o proxecto de bases e estatutos presentado por José Freire Amador en nome e representación da comisión xestora constituída para estes efectos.</p>
<p>Terceiro.-Ordena-la citación persoal no expediente ós que aparezan como interesados na súa calidade de titulares de bens e dereitos afectados, así como a publicación no Diario Oficial de Galicia e no BOP do anuncio correspondente segundo o modelo oficial que se xunta, facultando a comisión, e no seu nome</p>
<p>a José Freire Amador como secretario dela, para a súa presentación e dilixenciamento perante o órgano correspondente.</p>
<p>O que se fai público de conformidade co disposto no artigo 133.4º en relación co 102, ámbolos dous da Lei 1/1997, do 24 de marzo, do solo de Galicia (BOE nº 103, do 30 de abril), para coñecemento das persoas que a seguir se citan:</p>
<p>Parcela: 4 e 5.</p>
<p>Nome: Álvarez Conchado e Hijos, S.A.</p>
<p>Domicilio: avenida Pasaxe, urb. Casablanca.</p>
<p>Parcela: 2.</p>
<p>Nome: Manuel Gulías Gulías.</p>
<p>Domicilio: r/ Principado de Asturias, 8, O Carballiño (Ourense).</p>
<p>Advertíndolles ós interesados que o expediente está ó seu dispor nas oficinas de Xestión do Servicio de Urbanismo, sitas na Avda. da Mariña, 18 entre as 12 e as 13.30 horas de luns a venres durante o prazo de 20 días contados a partir da publicación ou notificación do acordo que se cita, onde poderán consultalo e presentar cantas alegacións teñan por conveniente en defensa dos seus dereitos.</p>
<p>Esta publicación producirá tamén os efectos previstos no artigo 59.4º da Lei 30/1992, de réxime xurídico das administracións públicas e do procedemento administrativo común para aqueles supostos de interesados ós que non se lles poida practica-la notificación persoal.</p>
<p>A Coruña, 4 de agosto de 2000.</p>
<p>P.D.</p>
<p>O alcalde</p>
<p>Salvador Fernández Moreda</p>
<p>Xunta de Compensación polígono E7.01 Ronda de Outeiro I</p>
<p>Bases de actuación</p>
<p>Primeira.-Ámbito territorial e finalidade.</p>
<p>Estas bases de actuación refírense á Xunta de Compensación para o sector polígono E7.01 do solo urbano consolidado en Ronda de Outeiro I, e constitúen o instrumento obxectivo que determina os criterios para o cálculo de achegas e adxudicacións e a conseguinte repartición equitativa de beneficios e cargas, e demais aspectos funcionais que se recollen, no seu contido mínimo, no artigo 167 do Regulamento de xestión urbanística de agosto de 1978.</p>
<p>Segunda.-Criterios para valora-los predios achegados.</p>
<p>A valoración dos predios achegados axustarase ós requisitos establecidos nos artigos 133 e 101 da Lei 1/1997, do 24 de marzo, do solo de Galicia, tendo en conta, para os oportunos efectos, a superficie dos predios cos coeficientes correctores do valor do solo fixados na norma 10, coeficiente b) do Real decreto do 25 de xuño de 1993, sobre normas técnicas de valoración e cadro marco de valores do solo e das construccións para determina-lo valor catastral dos bens inmobles de natureza urbana, atribuíndo, en especial, en atención ás circunstancias urbanísticas de cada predio e en concreto a súa lonxitude a fachada, ó predio nº 1 o coeficiente 1, ó predio nº 2 o coeficiente 1, ó predio nº 3 o coeficiente</p>
<p>1, ó predio nº 4 o coeficiente 1 e ó predio nº 5 o coeficiente 0,60.</p>
<p>Por aplicación do criterio establecido no artigo 103 do Regulamento de xestión urbanística, en caso de discordancia entre os títulos e a realidade física dos predios, prevalecerá esta sobre aqueles.</p>
<p>Para os efectos de valoración teranse en conta tamén as características xeométricas dos predios, aplicándose a estes un coeficiente reductor do 0,85%.</p>
<p>A existencia de cargas ou gravames sobre os predios servirá igualmente de criterio corrector para efectos de aplicación de coeficientes reductores sobre as parcelas por tal concepto afectadas.</p>
<p>Terceira.-Criterios de valoración de dereitos reais sobre os predios, servidumes prediais e dereitos persoais que puidesen estar constituídos en razón delas.</p>
<p>Mediante subrogación real, as titularidades existentes sobre os antigos predios quedarán referidas, sen solución de continuidade ós correlativos predios resultantes, no seu mesmo estado e condicións, sen prexuízo da extinción dos dereitos e cargas que resulten incompatibles co planeamento; neste caso fixarase a indemnización correspondente a cargo do propietario respectivo.</p>
<p>Non obstante, as indemnizacións pola extinción de servidumes ou dereitos de arrendamento incompatibles co planeamento ou a súa execución consideraranse gastos de urbanización, correspondendo ós propietarios en proporción á superficie dos seus respectivos terreos.</p>
<p>A compatibilidade ou incompatibilidade dos dereitos e gravames coa nova ordenación, e as súas consecuencias para o traslado, valoración ou constitución dun dereito de crédito con garantía hipotecaria, rexerase polo establecido nos artigos 11 e 12 do Real decreto 1093/1997, do 4 de xullo.</p>
<p>A valoración das concesións administrativas está regulada no artigo 41 da Lei de expropiación forzosa. En canto á valoración de dereitos reais sobre inmobles, a referencia que o artigo 42 desta lei fai á lexislación do imposto sobre dereitos reais debe entenderse feita ó imposto sobre transmisións patrimoniais e actos xurídicos documentados, sendo, polo tanto, de aplicación o artigo 10.1º do Real decreto lexislativo 1/1993, do 24 de setembro.</p>
<p>En canto que a lexislación expropiatoria se limita a remitirse pola súa vez á lexislación de arrendamentos, e en defectos de normas máis específicas, procede aplica-los criterios dos xurados provinciais de expropiación, avalados pola xurisprudencia do Tribunal Supremo e o disposto no artigo 137 do Regulamento de xestión urbanística.</p>
<p>En todo caso serán de aplicación os criterios estimativos do artigo 43 da Lei de expropiación forzosa.</p>
<p>Cuarta.-Regras para a adxudicación de predios ós membros da xunta en proporción ós bens ou dereitos achegados, expresando os criterios de adxudicación en comunidade se procedese.</p>
<p>A adxudicación dos predios resultantes ós membros da xunta farase tendo en conta a relación de proporcionalidade entre os predios achegados por</p>
<p>cada un dos asociados, ou sexa, con relación á cota de participación de cada un.</p>
<p>Procurarase, en aplicación do establecido no artigo 95 do Regulamento de xestión urbanística, que os predios adxudicados estean situados no lugar máis próximo posible ó das antigas propiedades dos mesmos titulares. Esta regra non será necesariamente aplicable no caso de que as antigas propiedades estean situadas, en máis do 50% da súa superficie, en terreos destinados polo plan a vías, zonas verdes ou outros usos incompatibles coa propiedade privada.</p>
<p>Seguindo o contido do artigo 94 do Regulamento de xestión urbanística, cando a escasa contía dos dereitos dalgúns propietarios non permita que se lles adxudiquen predios independentes a todos eles, os soares resultantes adxudicaranse en pro indiviso a tales propietarios.</p>
<p>Esta mesma regra aplicarase en canto ós excesos cando, por esixencias da parcelación, o dereito de determinados propietarios non quede esgotado coa adxudicación independente que no seu favor se faga.</p>
<p>Sempre que o permitan as esixencias da parcelación, a adxudicación de predios independentes ó maior número posible de propietarios será preferible á adxudicación pro indiviso, e esta última á indemnización en metálico. Nas adxudicacións pro indiviso procurarase tamén a creación de comunidades do menor número posible de comuneiros.</p>
<p>Se a contía dos dereitos dalgún propietario non alcanzase o 15% da parcela mínima edificable, a adxudicación poderá substituírse por unha indemnización en metálico.</p>
<p>Quinta.-Supostos de incumprimento das obrigas dos membros da Xunta de Compensación que darán lugar á expropiación dos seus bens ou dereitos.</p>
<p>O incumprimento polos membros da Xunta de Compensación das obrigas e cargas impostas pola lei e desenvolvidas no Regulamento de xestión urbanística, mesmo cando o incumprimento se refira ós prazos para cumpri-los ditos deberes e cargas, habilitará a Administración actuante para expropia-los seus respectivos dereitos a prol da Xunta de Compensación, que terá a condición xurídica de beneficiaria.</p>
<p>Cando o incumprimento consista na negativa ou atraso no pagamento das cantidades adebedadas á xunta, esta poderá optar entre solicitar da Administración actuante a aplicación da expropiación ó membro moroso ou solicitar desta o cobramento da débeda pola vía de constrinximento.</p>
<p>Non poderá instarse ningún dos procedementos sinalados ata transcorrido un mes desde o requirimento de pagamento pola xunta.</p>
<p>O pagamento das cantidades que se lle deben á xunta, cos xuros e recargas que procedan, realizado en calquera momento anterior ó levantamento da acta de ocupación, dará lugar á cancelación do expediente expropiatorio.</p>
<p>Sexta.-Forma e prazos en que os propietarios de terreos ou titulares doutros dereitos teñen que realizar achegas á xunta, ben en metálico, ben en terreos ou en industria, se é o caso.</p>
<p>Os pagamentos á Xunta de Compensación deben realizarse no prazo máximo dun mes, contado desde o día seguinte ó recibo do requirimento que se realice para o efecto.</p>
<p>O pagamento farase normalmente en metálico, pero por acordo co obrigado, referendado en asemblea, poderá ser substituído por entrega de terreos ou prestacións persoais.</p>
<p>Sétima.-Regras para a distribución de beneficios e perdas.</p>
<p>A distribución de beneficios e perdas farase en función das cotas dos asociados.</p>
<p>Oitava.-Supostos de compensación en metálico nas diferencias de adxudicación.</p>
<p>De conformidade co establecido no artigo 101 da Lei do solo de Galicia, as compensacións económicas substitutivas ou complementarias por diferencias de adxudicación que, se é o caso, procedan, fixaranse atendendo ó prezo medio en venda das parcelas resultantes, sen incluí-los custos de urbanización.</p>
<p>Estatutos</p>
<p>Artigo 1º.-Denominación.</p>
<p>A Xunta de Compensación para o polígono E7.01 do solo urbano consolidado en Ronda de Outeiro I, constitúese con carácter administrativo, con personalidade xurídica propia e plena capacidade desde a súa inscrición no Rexistro de Entidades Urbanísticas Colaboradoras, segundo dispón o artigo 26.2º do Regulamento de xestión urbanística do 25 de agosto de 1978 e réxese polo disposto na lexislación urbanística estatal e da Comunidade Autónoma, polas demais normas legais que lle foran de aplicación e por estes estatutos.</p>
<p>Artigo 2º.-Domicilio.</p>
<p>O domicilio da Xunta de Compensación establécese no piso 2º esquerda da casa número 1 da rúa Marcial del Adalid, da cidade da Coruña.</p>
<p>Artigo 3º.-Obxecto.</p>
<p>A Xunta de Compensación ten por obxecto a xestión do polígono E7.01 do solo urbano consolidado para a Ronda de Outeiro I, previsto no Plan Xeral de 1998.</p>
<p>Artigo 4º.-Fins.</p>
<p>Os fins da xunta consisten en:</p>
<p>a) A xestión e execución polo sistema de compensación do polígono E7.01, Ronda de Outeiro I, delimitado no PXOM da Coruña, redactando o proxecto de compensación a través do cal se adxudican as parcelas resultantes ós seus membros e ós propietarios non incorporados en caso de que os seus terreos non sexan expropiados, en aplicación do disposto no artigo 134 da Lei do solo de Galicia, formalizándose tamén a través do dito proxecto as cesións para o uso e dominio público previstas na ordenación do citado polígono.</p>
<p>b) Asumi-la xestión e defensa dos intereses comúns dos seus membros, ante calquera autoridade e organismos da Administración pública, así como perante os xuíces e tribunais, en tódolos seus graos e xurisdiccións e fronte ós particulares.</p>
<p>c) En xeral o exercicio de cantos dereitos e actividades lle correspondan segundo os textos legais vixentes.</p>
<p>Artigo 5º.-Órgano urbanístico de control.</p>
<p>O órgano urbanístico baixo a tutela do cal utilizará a xunta segundo o artigo 134 da Lei do solo de Galicia e 162 e concordantes do Regulamento de xestión urbanística, é o Concello da Coruña.</p>
<p>Artigo 6º.-Duración e disolución.</p>
<p>1. Será a esixida polo cumprimento dos seus fins, comezando a actuar na data da súa inscrición no Rexistro de Entidades Urbanísticas Colaboradoras da Delegación Provincial da Consellería de Política Territorial, Obras Públicas e Vivenda, e durará ata que se cumpra totalmente o seu obxecto.</p>
<p>2. Non obstante, disolverase polas seguintes causas:</p>
<p>a) Por mandato xudicial, administrativo e prescrición legal.</p>
<p>b) Polo cumprimento total do seu obxecto e fins.</p>
<p>c) Voluntariamente, por ausencia de pluralidade de membros ou pola súa transformación en sociedade civil ou mercantil.</p>
<p>Constatada a causa polo órgano de goberno ou pola Administración actuante, procederase, se é o caso, á liquidación do seu patrimonio con aboamento, garantía ou subrogación do seu pasivo esixible e adxudicación do activo en terreos, dereitos ou metálico ós membros en proporción ás súas cotas.</p>
<p>Artigo 7º.-Membros da xunta. Incorporación. Efectos.</p>
<p>1. Serán membros propios da xunta os propietarios de terreos incluídos no seu ámbito e que, cumprindo os requisitos esixidos, se incorporen a ela en tempo e forma. Neste concepto formarán parte dela:</p>
<p>a) Os que promoven a súa constitución, en calidade de membros da comisión xestora.</p>
<p>b) Os demais propietarios que non se incorporen en calidade de membros da comisión xestora, promovendo a súa constitución, poderán solicita-la súa incorporación, conforme o artigo 134 da LSG, dentro do prazo dun mes a partir da notificación do acordo de aprobación definitiva destes estatutos e bases de actuación. Transcorrido o indicado prazo a incorporación só será posible se non entorpece o desenvolvemento do proceso e o aproba a Xunta de Compensación. Na solicitude de incorporación, realizada por escrito ó concello, farase constar expresamente a aceptación do sistema, dos estatutos e bases, e xuntaranse os títulos xustificativos da propiedade, con expresión da súa situación, superficie e estremas, declarando así mesmo as situacións xurídicas, cargas, gravames e arrendamentos que afecten os seus respectivos predios, indicando, se é o caso, os datos identificativos dos titulares nos ditos dereitos.</p>
<p>2. A efectiva incorporación requirirá o outorgamento da escritura pública de constitución ou da adhesión, se é o caso, de conformidade co artigo 163 RG.</p>
<p>3. A incorporación supón a ocupación e posesión dos terreos pola xunta, quen actuará como fiduciaria deles como pleno poder dispositivo.</p>
<p>4. Os propietarios do polígono que non se incorporen na forma indicada quedan suxeitos á expropiación forzosa en beneficio da xunta, podendo esta así mesmo solicitar no seu favor a ocupación dos ditos predios, de conformidade co previsto no artigo 134 LSG.</p>
<p>5. O Concello da Coruña, na súa calidade de Administración actuante, designará un representante no órgano rector da xunta, que actuará con voz e sen voto, agás o que lle corresponda, se é o caso, como titular de aproveitamento conforme a súa cota participativa.</p>
<p>Artigo 8º.-Dereitos e obrigas dos membros.</p>
<p>1. Son dereitos básicos dos membros:</p>
<p>a) Participar por si mesmo ou por representante no órgano rector da xunta emitindo o seu voto en proporción á súa cota participativa.</p>
<p>b) Obte-la xusta compensación na repartición de beneficios e cargas mediante a adxudicación de parcelas resultantes ou en metálico segundo proceda en proporción á súa cota.</p>
<p>2. É obriga básica dos membros participar en proporción á súa cota nos gastos que xere a actuación satisfacendo puntualmente as cantidades necesarias determinadas xustificadamente polo órgano rector.</p>
<p>Son tamén obrigas específicas dos membros:</p>
<p>a) Acreditar e facilitarlle á xunta cantos documentos e datos se refiran á súa propiedade e ós dereitos de terceiros que a limiten, e regularizar no necesario as ditas titularidades ou situacións.</p>
<p>b) Sinalar no momento da incorporación un domicilio para efectos de notificacións no termo municipal onde o teña a xunta ou onde está situado o ámbito de actuación e, se é o caso, a persoa que representa ó membro. No caso de cotitularidade dun predio ou dereito deberán designar unha soa persoa para o exercicio das súas facultades como membro da xunta e se non o designasen nomearao o órgano actuante.</p>
<p>c) Outorgar cantos documentos e autorizacións sexan necesarios para cumprir coas súas obrigas e co obxecto e fins da xunta.</p>
<p>O incumprimento das súas obrigas por un membro, que supoña obstáculo ou prexuízo á actuación física, xurídica ou económica da xunta lexitima a esta para promover no seu beneficio a expropiación forzosa do seu predio, a utilización da vía de constrinximento ou a aplicación dos efectos previstos para a ocupación forzosa no artigo 134 LSG.</p>
<p>Artigo 9º.-Goberno e administración da xunta.</p>
<p>1. A xunta será gobernada e administrada pola asemblea de membros, denominada órgano rector, que ten tódalas atribucións e as máis amplas facultades decisorias e executivas, sen ningunha limitación, sobre tódolos asuntos internos e externos concernentes á constitución, composición, participación, patrimonio, funcionamento, réxime xurídico e económico, actividade en xeral e disolución da xunta.</p>
<p>2. Tódolos membros da xunta, por si mesmos ou por representante, participarán no órgano rector calquera que sexa a súa cota participativa. En todo caso, o valor do voto de cada membro será equivalente ó da súa cota. A representación, que poderá ser ocasional ou permanente, deberá ser debidamente acreditada, e os representantes permanentes poderán substituír ocasionalmente a súa representación.</p>
<p>3. O órgano rector elixirá un presidente, vicepresidente e secretario da xunta, podendo desempeña-los ditos cargos os propios membros ou os seus representantes, tanto das persoas naturais coma xurídicas. O presidente, ou o vicepresidente en caso de vacante, ausencia, enfermidade ou por delegación daquel, convoca e dirixe o desenvolvemento das reunións e executa os acordos do órgano rector, autoriza as actas e as certificacións e realizará tódolos demais actos para os que o faculte ou delegue con carácter xeral ou especial o órgano rector, desempeñando para o efecto a representación da xunta.</p>
<p>4. O secretario levanta a acta das reunións, expide as certificacións, realiza cantos actos de comunicación sexan necesarios e custodia toda a documentación da xunta levando, así mesmo, a xestión administrativa e económica desta. En caso de vacantes, ausencia ou enfermidade o órgano rector, ou provisionalmente o presidente, designarán o seu substituto.</p>
<p>5. A duración dos cargos será indefinida sen prexuízo da súa remoción en calquera momento mediante o pertinente acordo.</p>
<p>6. O órgano rector reunirase con carácter ordinario polo menos unha vez ó ano para aproba-la memoria e as contas do exercicio anterior e os orzamentos do seguinte. Con carácter extraordinario reunirase cando o acorde o presidente ou o soliciten membros que teñan o 10% das actas de participación con expresión dos asuntos que se van tratar, debendo neste caso convocarse e ter lugar a reunión nos seguintes trinta días. Tamén poderá ter lugar unha reunión, con carácter de universal, estando presentes ou representados tódolos membros, sen necesidade de convocatoria previa e para tratar calquera asuntos e así se acorda por unanimidade.</p>
<p>7. As reunións serán convocadas polo presidente, sinalando lugar, día e hora, e asuntos que se van tratar, mediante carta certificada ou outro medio fidedigno, ós membros con cinco días de antelación. En primeira convocatoria quedará validamente constituída a reunión coa asistencia do 51% das cotas participativas; entendéndose unha hora despois validamente constituída en segunda convocatoria calquera que sexa o número de cotas presentes. Os acordos adoptaranse por maioría de cotas presentes agás para:</p>
<p>a) Modificar estatutos ou bases, para o cal se requirirá maioría absoluta de cotas participativas.</p>
<p>b) Aprobación do proxecto de compensación que requirirá acordo adoptado por maioría dos membros da xunta que pola súa vez represente os 2/3 das cotas de participación.</p>
<p>8. Para auxilia-lo desempeño das funcións do órgano rector e dos seus cargos contrataranse os medios</p>
<p>e servicios profesionais pertinentes, podéndose nomear un xerente da xunta coas facultades que se determinen no correspondente acordo.</p>
<p>Artigo 10º.-Réxime xurídico e económico.</p>
<p>1. A participación na xunta e na repartición de beneficios e cargas vén determinada polo valor dos predios achegados, expresándose nunha cota ou porcentaxe sobre o total de participacións. Esta cota define o valor do voto, así como determina o importe da participación nos gastos.</p>
<p>2. Son gastos da xunta os necesarios e requiridos pola execución da actuación, comprendéndose entre eles, sinaladamente, os de:</p>
<p>a) Constitución, funcionamento, disolución e liquidación da xunta, mesmo os producidos con anterioridade para os ditos fins.</p>
<p>b) Honorarios e prezos polos traballos e servicios contratados a terceiros, e en especial os derivados de estudios e asesoramentos técnicos, redacción de documentos urbanísticos, proxectos de obras e servicios e xestión xurídica, administrativa e económica.</p>
<p>c) Indemnizacións por expropiación ou supresión de bens e dereitos que afecten ós membros ou a terceiros.</p>
<p>d) Pagamento de tributos, dereitos e cargas de todo tipo derivados da actuación e do outorgamento de cantos actos, convenios ou documentos sexan necesarios.</p>
<p>3. Salvo acordo en contrario, o pagamento das cotas de contribución ós gastos realizarase no prazo de quince días desde que o órgano rector practique a notificación e requirimento, transcorrido o cal sen se ter realizado incorrerase nunha recarga do 10% en nun xuro moratorio ó tipo legal incrementado en dous puntos. Pasado un mes instarase da Administración a utilización da vía executiva ou a expropiación forzosa se en anterior ocasión foi necesario acudir a esta vía, aínda que estivese en curso; ou a aplicación dos efectos previstos no artigo 134 LSG.</p>
<p>4. Os acordos do órgano rector obrigan a tódolos membros da xunta, son inmediatamente executivos e non se suspenderán pola súa impugnación ou recurso. Contra estes acordos pode interporse recurso perante a Administración actuante no prazo dun mes desde a súa notificación ou coñecemento.</p>

