---
date: '1997-08-14'
id: 9B36
page: 7934
number: 156
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 221/1997, do 30 de xullo, polo que se desafecta do dominio público
  unha parcela que forma parte do predio onde están o centro social e o
  instituto de bacharelato de Tui, rúa Colón, termo municipal de Tui
  (Pontevedra).
range: Decreto
url: 'https://www.xunta.gal/dog/Publicados/1997/19970814/Anuncio9B36_gl.html'
---
<p>O Concello de Tui solicitou, perante a Consellería de Economía e Facenda, a cesión do uso dunha parcela de terreo de 1900 m que forma parte do predio onde están na actualidade o centro social e o instituto de bacharelato de Tui, rúa Colón (antes estrada de Baiona), termo municipal de Tui, co fin de instalar nel unha gardería infantil.</p>
<p>A Consellería de Sanidade e Servicios Sociais emitiu informe favorable sobre a cesión solicitada, o que supón, segundo o disposto no artigo 24 do Decreto 50/1989, do 9 de marzo, polo que se aproba o Regulamento para a execución da Lei do patrimonio da Comunidade Autónoma de Galicia, a conformidade coa desafectación do dominio público do antedita parcela.</p>
<p>O artigo 10.1º da Lei 3/1985, do 12 de abril, do patrimonio da Comunidade Autónoma de Galicia, sinala que cando os bens e dereitos non fosen necesarios para o cumprimento dos fins determinantes da súa afectación, cesará a súa natureza demanial e adquirirán a condición de patrimoniais, sen perxuízo, se é o caso, do dereito de reversión nos termos da lexislación de expropiación forzosa respecto daqueles bens adquiridos por este título.</p>
<p>O apartado segundo do antedito artigo establece que a desafectación dos bens de dominio público da Comunidade Autónoma de Galicia deberá facerse mediante acordo do Consello da Xunta, logo da instrucción do expediente pola Consellería de Economía e Facenda, por instancia da consellería interesada, e sempre que se acredite a desaparición das causas xustificativas da afectación.</p>
<p>Por todo isto, de conformidade coa proposta do conselleiro de Economía e Facenda e logo de deliberación do Consello da Xunta de Galicia na súa reunión do día trinta de xullo de mil novecentos noventa e sete,</p>
<p>DISPOÑO:</p>
<p>Artigo 1º</p>
<p>Desaféctase do dominio público o ben inmoble que a continuación se describe:</p>
<p>Parcela de terreo de mil novecentos metros cadrados de extensión superficial, que forma parte do predio onde están na actualidade o centro social e o instituto de bacharelato de Tui, rúa Colón (antes estrada de Baiona), termo municipal de Tui (Pontevedra), que linda ó norte, resto do predio matriz propiedade da Comunidade Autónoma de Galicia polo que ten a súa entrada o instituto de bacharelato desde a rúa Casal Aboy; ó sur, resto do predio matriz propiedade da Comunidade Autónoma de Galicia onde está o centro social; ó leste, propiedades particulares de herdeiros do Crisóstomo e do Gil e ó oeste, resto do predio matriz propiedade da Comunidade Autónoma de Galicia ocupado polo depósito de gas do centro social.</p>
<p>Artigo 2º</p>
<p>O inmoble anteriormente descrito adquire natureza patrimonial, sen prexuízo do cumprimento da recepción formal por parte da Consellería de Economía e Facenda dos bens desafectados de conformidade co disposto no artigo 27 do Decreto 50/1989, do 9 de marzo, polo que se aproba o Regulamento para a execución da Lei 3/1985, do patrimonio da Comunidade Autónoma galega.</p>
<p>Santiago de Compostela, trinta de xullo de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>6151</p>

