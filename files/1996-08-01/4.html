---
date: '1996-08-01'
id: 8BD2
page: 7348
number: 150
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Orde do 17 de xullo de 1996 pola que se regula a concesión de axudas a
  autoconstructores no medio rural.
range: Orde
url: 'https://www.xunta.gal/dog/Publicados/1996/19960801/Anuncio8BD2_gl.html'
---
<p>O Decreto 269/1996, do 14 de xuño, regula a concesión de axudas á autoconstrucción de vivendas no medio rural, no marco do Real decreto 2190/1995, do 28 de decembro, sobre medidas de financiamento de actuacións protexibles en materia de vivenda e solo para o período 1996-1999.</p>
<p>A disposición derradeira primeira faculta o conselleiro de Política Territorial Obras Públicas e Vivenda para dictar, no ámbito das súas competencias, tódalas disposicións que sexan necesarias para o desenvolvemento da devandita norma.</p>
<p>En virtude do anterior, e facendo uso das facultades outorgadas,</p>
<p>DISPOÑO:</p>
<p>Artigo 1º.-Obxecto.</p>
<p>A presente orde ten por obxecto establece-lo procedemento para o acceso ás medidas de financiamento cualificado da autoconstrucción no medio rural á que se refire o Decreto 269/1996, do 14 de xuño.</p>
<p>Artigo 2º.-Financiamento.</p>
<p>As axudas establecidas polo Decreto 269/1996, do 14 de xuño, financiaranse:</p>
<p>1. Con cargo ó Ministerio de Fomento.</p>
<p>a) O subsidio do tipo de xuro dos préstamos cualificados, nas súas diversas modalidades.</p>
<p>A contía dos préstamos previstos para a autoconstrucción de vivendas que excedan de 90 m de superficie útil, á que se refire o artigo 6 do Decreto 269/1996, será a correspondente ós promotores para uso propio de vivendas en réxime xeral establecido polo artigo 11 do Real decreto 2190/1995.</p>
<p>b) As subvencións e demais axudas correspondentes ós autoconstructores en réxime especial, ou aqueloutros en réxime xeral, nos supostos de primeiro acceso á propiedade.</p>
<p>2. Con cargo ó Instituto Galego da Vivenda e Solo.</p>
<p>a) As subvencións adicionais que se van outorgar ós autoconstructores en réxime xeral, a que se refire o artigo 5.2º c) do Decreto 269/1996, e as que o mesmo decreto establece no seu artigo 6.1º b) para outras vivendas con financiamento protexido.</p>
<p>Estas subvencións imputaranse ós créditos consignados, para o presente exercicio, na partida 06.331A.783.0.</p>
<p>b) As transferencias de capital destinadas á reducción de honorarios prevista no artigo 5º da presente orde, segundo o convido co COAG.</p>
<p>A consignación crediticia para estas axudas no exercicio de 1996 figura na partida 06.331A.782.</p>
<p>Artigo 3º.-Solicitudes.</p>
<p>1. A tramitación e concesión das axudas á autoconstrucción no medio rural correspóndelle ó Instituto Galego da Vivenda e Solo, e réxense polas normas do Decreto 269/1996, polo contido desta orde e polo disposto para efectos de subvencións no artigo 36 da Lei 11/1995, de presupostos da Comunidade Autónoma para 1996.</p>
<p>Para a súa concesión será requisito inescusable a existencia de crédito na partida orzamentaria correspondente.</p>
<p>2. As solicitudes para o acceso ás referidas axudas presentaranse na delegación provincial do Instituto que corresponda por razón de localización da vivenda proxectada, e deberanse presentar por separado as de préstamo e as de subvención, nos modelos establecidos para o efecto que figuran no anexo II da presente disposición.</p>
<p>3. Ás referidas solicitudes xuntarase, en todo caso, a documentación que figura así mesmo no anexo II, a saber:</p>
<p>3.1. A que acredite a concorrencia das circunstancias económicas esixibles para o acceso ó financiamento cualificado, na modalidade que corresponda, de acordo co establecido no Real decreto 2190/1995 e no Decreto 269/1996.</p>
<p>3.2. A esixida pola normativa vixente para a obtención da cualificación provisional da vivenda dentro do réxime que lle sexa de aplicación, o que requirirá da previa tramitación regulada no artigo seguinte.</p>
<p>4. O modelo de solicitude da cualificación definitiva así como a documentación que debe acompañala figuran no anexo III da presente disposición.</p>
<p>Artigo 4º.-Proxectos tipo.</p>
<p>A utilización dos proxectos-tipo prevista no artigo 3 do Decreto 269/1996, suxeitarase ó seguinte procedemento:</p>
<p>1. O autoconstructor, tralo exame dos proxectos incluídos no catálogo, e seleccionado o do seu interese, dirixiralle ó delegado provincial do IGVS escrito en modelo oficial (anexo I), expresivo do modelo elixido.</p>
<p>Ó referido escrito xuntaráselle certificado municipal acreditativo de que os terreos onde se pretende construí-la vivenda se atopan situados nalgún dos ámbitos considerados no Decreto 269/1996.</p>
<p>2. O interesado poderá seleccionar calquera dos proxectos do catálogo, con independencia da súa tipoloxía, aínda que coa limitación seguinte: non poderán utilizarse proxectos de tipoloxía alta montaña en zonas de litoral ou viceversa.</p>
<p>3. O mero cumprimento dos referidos trámites permitirá a utilización do proxecto seleccionado, mediante encargo ó arquitecto libremente designado polo autoconstructor, para efectos da tramitación prevista no artigo anterior.</p>
<p>Artigo 5º.-Reducción de honorarios.</p>
<p>A utilización dos proxectos incluídos no catálogo beneficiarase cunha reducción dun 30% do importe dos honorarios profesionais. A dita reducción aplicarase ó primeiro pagamento, que se efectuará no momento da retirada do proxecto básico e de execución, momento no que se aboará o 40% do total de honorarios, en lugar do 70% que correspondería segundo as tarifas do COAG. O resto dos honorarios correspondentes á intervención do arquitecto aboaranse segundo as tarifas, non gozando de reducción.</p>
<p>Artigo 6º.-Obrigas do promotor.</p>
<p>A utilización dos proxectos incluídos no catálogo implica, ademais do cumprimento da normativa xeral aplicable ó réxime de promoción que corresponda, o compromiso por parte do promotor de realiza-la obra de acordo co proxecto visado e aprobado, sen introducir modificacións tanto en aspectos formais como nos de dimensións.</p>
<p>Artigo 7º.-Control da execución e sancións.</p>
<p>1. O Instituto Galego da Vivenda e Solo, coa colaboración do Colexio Oficial de Arquitectos de Galicia, nos termos do convenio asinado para o efecto, poderá verificar tódalas inspeccións que se consideren precisas no transcurso da execución das obras.</p>
<p>2. Executadas as obras, o arquitecto-director destas expedirá a correspondente certificación de final de obra e de adecuación desta ó proxecto. A dita certificación deberá estar visada polo Colexio Oficial de Arquitectos de Galicia. Posteriormente o Instituto Galego da Vivenda e Solo realizará a correspondente visita de inspección.</p>
<p>3. A discordancia entre o proxecto e as obras executadas implicará a perda da bonificación de honorarios á que se refire o artigo 5º, polo que en tal suposto o promotor deberá facer efectiva a totalidade dos devengados. Iso sen prexuízo das consecuencias que se deriven respecto á obtención da cualificación definitiva e, por conseguinte, o dereito ó financiamento cualificado.</p>
<p>Disposicións adicionais</p>
<p>Primeira.-Poderán acollerse ós beneficios establecidos na presente orde en materia de reducción de honorarios profesionais os autoconstructores que</p>
<p>opten pola adopción dalgún dos modelos arquitectónicos incluídos no catálogo, con independencia de cal sexa o seu nivel de ingresos. Para a selección do proxecto tipo haberá que aterse ó establecido no artigo 4º desta disposición, que igualmente será aplicable no que atinxe ás obrigas derivadas da utilización destes proxectos, controis e réxime sancionador.</p>
<p>Segunda.-Facúltase o director xeral do Instituto Galego da Vivenda e Solo para dicta-las resolucións</p>
<p>que sexan necesarias para o desenvolvemento e execución desta orde.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 17 de xullo de 1996.</p>
<p>José Cuíña Crespo</p>
<p>Conselleiro de Política Territorial, Obras Públicas e Vivenda</p>
<p>5382</p>

