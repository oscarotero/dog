---
date: '1997-06-25'
id: '8086'
page: 6
number: 121
agency: SERVICIO GALEGO DE SAÚDE
section: IV. OPOSICIÓNS E CONCURSOS
title: >-
  Acordo do 16 de xuño de 1997 do tribunal cualificador do concurso-oposición
  para o ingreso nas clases de practicantes e matronas titulares, convocado por
  Resolución do 24 de outubro de 1996.
range: Acordo
url: 'https://www.xunta.gal/dog/Publicados/1997/19970625/Anuncio8086_gl.html'
---
<p>O apartado 3 da base sexta B) da resolución da Dirección Xeral de Recursos Humanos do Servicio Galego de Saúde do 24 de outubro de 1996 (DOG nº 219, do 8 de novembro) pola que se convoca concurso-oposición libre para o ingreso nas clases de médicos titulares, practicantes titulares e matronas titulares do Servicio Galego de Saúde, dispón que os diversos exercicios da fase de oposición realizaranse no lugar e á hora que se fixe nun acordo que o respectivo tribunal deberá publicar no Diario Oficial de Galicia.</p>
<p>Ademais, por razóns de índole organizativa, o tribunal poderá decidir realizar ámbolos dous exercicios de que consta a fase de oposición en unidade de acto.</p>
<p>Adoptada unha decisión ó respecto polo tribunal encargado de xulga-lo proceso selectivo da clase de practicantes e matronas titulares, procede agora publica-lo dito acordo no Diario Oficial de Galicia.</p>
<p>ACORDO:</p>
<p>Primeiro.-Convoca-los aspirantes admitidos con carácter definitivo no concurso-oposición para o ingreso nas clases de practicantes titulares e matronas titulares do Servicio Galego de Saúde, para a realización dos exercicios da fase de oposición o vindeiro día 3 de xullo de 1997, ás 16 horas, na Facultade de Medicina e Cirurxía da Universidade de Santiago de Compostela, sita na rúa San Francisco s/n.</p>
<p>Segundo.-O chamamento será único, e serán excluídos do concurso-oposición os aspirantes que non comparezan.</p>
<p>Non obstante, os dous exercicios de que consta a fase de oposición realizaranse, pola súa orde, en unidade de acto.</p>
<p>Terceiro.-Os aspirantes deberán ir provistos necesariamente do documento nacional de identidade, permiso de conducir ou pasaporte e bolígrafo.</p>
<p>Cuarto.-Contra este acordo poderá presentarse reclamación, perante o tribunal, no prazo de cinco días hábiles contados a partir do día seguinte ó da súa publicación no Diario Oficial de Galicia.</p>
<p>Santiago de Compostela, 16 de xuño de 1997.</p>
<p>Rosendo L. Fernández Fernández</p>
<p>Presidente do tribunal de practicantes</p>
<p>e matronas titulares</p>
<p>4900</p>

