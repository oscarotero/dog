---
date: '2018-05-21'
id: G0423-180518-0002
page: 24892
number: 95
agency: Consellería de Infraestruturas e Vivenda
section: III. Outras disposicións.
title: "DECRETO 48/2018, do 9 de maio, polo que se declara a urxente ocupación dos bens e dereitos necesarios para executar a primeira fase\_do proxecto integrador da nova estación intermodal de Ourense\_(estación de autobuses e aparcadoiro subterráneo), aprobado como proxecto público de urxencia ou excepcional interese."
range: Decreto
url: >-
  https://www.xunta.gal/dog/Publicados/2018/20180521/AnuncioG0423-180518-0002_gl.html
---
<p>A raíz da sinatura do Convenio marco de colaboración entre o Ministerio de Fomento, a Xunta de Galicia, o Concello de Ourense e a entidade pública empresarial ADIF - Alta Velocidad, para o desenvolvemento da futura estación intermodal de Ourense e a súa contorna urbana; o 22 de xuño de 2016, en Ourense, acordouse executar as medidas oportunas que permitan acadar a intermodalidade entre o transporte público de viaxeiros en autobús e o transporte público de viaxeiros en ferrocarril.</p>
    <p>Con este obxectivo preténdese dotar a Ourense dunhas instalacións que conten coa capacidade e condicións necesarias para a chegada da alta velocidade, o que estableceu a necesidade de construír unha estación de autobuses e un aparcamento subterráneo próximos á actual estación de tren.</p>
    <p>O 13 de febreiro de 2017, acordouse tramitar o proxecto global e integrador da futura estación intermodal de Ourense consonte a Lei 3/2016, do 1 de marzo, de medidas en materia de proxectos públicos de urxencia ou de excepcional interese.</p>
    <p>Logo de acordar o inicio da tramitación do proxecto integrador polo procedemento previsto na Lei 3/2016 a Secretaría Xeral Técnica da Consellería de Infraestruturas e Vivenda, o Concello de Ourense someteu a información pública o proxecto mediante anuncio no <em>Boletín Oficial</em> da provincia de Ourense o 16 de maio de 2017. Posteriormente, o Concello de Ourense, como administración expropiante, someteu a información pública a relación de bens e dereitos afectados na primeira fase do proxecto integrador da estación intermodal de Ourense (estación de autobuses e aparcamento subterráneo), mediante anuncio no <em>Boletín Oficial</em> da provincia de Ourense do 4 de outubro de 2017.</p>
    <p>O 7 de decembro de 2017, e tras considerar os informes emitidos e as observacións presentadas nos distintos trámites de información pública realizados, o Consello da Xunta de Galicia acordou aprobar a primeira fase do proxecto integrador da nova estación intermodal de Ourense (estación de autobuses e aparcadoiro subterráneo) como proxecto público de urxencia ou excepcional interese.</p>
    <p>O 26 de abril de 2018, o Concello de Ourense solicita que o Consello da Xunta de Galicia acorde a declaración de urxente ocupación dos bens e dereitos necesarios para executar a primeira fase do proxecto integrador da nova estación intermodal de Ourense, aprobado como proxecto público de urxencia ou excepcional interese.</p>
    <p>Considérase urxente a ocupación dos bens e dereitos necesarios para realizar o proxecto integrador da nova estación intermodal de Ourense (estación de autobuses e aparcadoiro subterráneo), polo seu carácter de proxecto de urxencia ou excepcional interese, polos seus especiais beneficios sociais e económicos, o que permitirá a transformación da actual estación de ferrocarril de Ourense nunha estación intermodal que acolla tanto servizos de alta velocidade como a nova estación de autobuses para o transporte público por estrada, e garantir, deste xeito, a viabilidade da obra nun prazo que posibilite o seu financiamento con cargo ao programa operativo Feder 2014-2020.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Vivenda e logo da deliberación do Consello da Xunta de Galicia, na súa reunión do día nove de maio de dous mil dezaoito.</p>
    <h2>DISPOÑO:</h2>
    <p>Artigo único. Declarar a urxente ocupación para os efectos da expropiación forzosa dos bens e dereitos que se concretan no expediente da primeira fase do proxecto integrador da nova estación intermodal de Ourense (estación de autobuses e aparcadoiro subterráneo), aprobado como proxecto público de urxencia ou excepcional interese.</p>
    <p>Santiago de Compostela, nove de maio de dous mil dezaoito</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Vivenda</p>

