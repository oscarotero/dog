---
date: '2002-01-11'
id: '1226'
page: 392
number: 8
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Orde do 4 de xaneiro de 2002 pola que se crea a Comisión Asesora para a
  Implantación da Técnica de Tomografía por Emisión de Positróns no sistema
  sanitario público en Galicia.
range: Orde
url: 'https://www.xunta.gal/dog/Publicados/2002/20020111/Anuncio1226_gl.html'
---
<p>O Consello da Xunta de Galicia aprobou o pasado día 26 de xullo de 2001 o plan estratéxico para a implantación da tomografía por emisión de positróns en Galicia, da Consellería de Sanidade e Servicios Sociais. A tomografía por emisión de positróns (en adiante PET) é un método avanzado de diagnóstico médico por imaxe para o estudio in vivo de procesos metabólicos, baseado nunha técnica non invasiva de visualización mediante a detección de emisións de partículas. O mencionado plan establece a solución adoptada para a implantación da técnica PET no ámbito sanitario público da Comunidade Autónoma de Galicia, adecuada, entre outras, ás características da poboación, ás indicacións actualmente aprobadas para esta modalidade diagnóstica e ó estado actual da técnica.</p>
<p>Cuestións relativas a aspectos tecnolóxicos concretos, ou relacionados coa implantación da técnica, deberán axustarse á normativa que lle sexa de aplicación e ás indicacións clínicas e de investigación establecidas para as diferentes unidades. Para a consecución deste obxectivo, precísase da colaboración dos diferentes profesionais implicados, que asesoren en materia de deseño e implantación da técnica PET, dentro do marco establecido no mencionado plan estratéxico, facilitando deste xeito a toma das decisións técnicas adaptadas en cada momento ó marco científico, técnico e asistencial correspondente.</p>
<p>De feito, o mesmo plan xa contempla esta colaboración formulando o concurso dos clínicos e técnicos que desenvolverán as tarefas asistenciais, os profesionais expertos na técnica PET, as diferentes sociedades científicas, así como o persoal investigador das universidades galegas.</p>
<p>Sen prexuízo das competencias atribuídas á propia consellería, a outros organismos oficiais e a outras consellerías, esta contribución científica enfócase mediante a creación da Comisión Asesora para a Implantación da Técnica PET, sendo necesario regula-las súas funcións, organización e funcionamento.</p>
<p>Polo tanto, facendo uso das facultades que me confire o artigo 38 da Lei 1/1998, do 22 de febreiro, reguladora da Xunta e do seu presidente, reformadas pola Lei 11/1998, do 20 de outubro,</p>
<p>DISPOÑO:</p>
<p>Artigo 1º.-Obxecto.</p>
<p>Créase a Comisión Asesora para a Implantación da Técnica de Tomografía por Emisión de Positróns (en adiante PET) no sistema sanitario público en Galicia.</p>
<p>Artigo 2º.-Composición.</p>
<p>A Comisión Asesora para a Implantación da Técnica PET no sistema sanitario público en Galicia estará formada por:</p>
<p>a) Presidente: o secretario xeral do Servicio Galego de Saúde, ou que persoa en quen delegue.</p>
<p>b) Secretario: a subdirectora xeral de Planificación Sanitaria e Aseguramento, ou que persoa en quen delegue.</p>
<p>c) Vocais:</p>
<p>-O director xeral da División de Asistencia Sanitaria do Servicio Galego de Saúde, ou persoa en quen delegue.</p>
<p>-O director xeral da División de Recursos Económicos do Sergas, ou persoa en quen delegue.</p>
<p>-A directora xeral da División de Farmacia e Productos Sanitarios, ou persoa en quen delegue.</p>
<p>-Tres médicos especialistas en Medicina Nuclear do Servicio Galego de Saúde, designados por este organismo, correspondentes ós centros onde se implantará a técnica.</p>
<p>-Un especialista en Radiofísica Hospitalaria do Servicio Galego de Saúde, designado polo este organismo.</p>
<p>-Un representante da Universidade de Santiago de Compostela, designado por esta institución, con actuación en áreas de investigación relacionadas directamente coa técnica PET.</p>
<p>Artigo 3º.-Ámbito de traballo e funcións.</p>
<p>1. As propostas e asesoramento da comisión contemplarán tódalas unidades implicadas no desenvolvemento e implantación da técnica PET no sistema sanitario público, dentro do marco do plan estratéxico aprobado.</p>
<p>2. Corresponderalle á Comisión Asesora para a Implantación da Técnica PET asesorar á Consellería de Sanidade en tódolos aspectos relativos á implantación e desenvolvemento da técnica PET, dentro do marco establecido no plan estratéxico. En concreto, desenvolverá as seguintes funcións:</p>
<p>a) Promove-lo uso efectivo, seguro e eficiente da técnica PET no ámbito do sistema sanitario público.</p>
<p>b) Informar sobre as actuacións máis axeitadas, relativas á implantación da técnica, dentro do escenario proposto para cada unidade.</p>
<p>c) Analiza-las solicitudes dos centros relativas ás aplicacións clínicas e de investigación, informando sobre a súa adecuación ó ordenamento establecido no plan estratéxico.</p>
<p>d) Propoñer criterios e características para a selección dos diferentes equipos e sistemas que configuran a técnica PET, que permitan o seu desenvolvemento más axeitado, en función das indicacións establecidas en cada centro.</p>
<p>e) Propoñer cantas medidas sexan necesarias para o desenvolvemento da técnica acorde ó seu estado actual, o marco científico dispoñible e a normativa que lle sexa de aplicación.</p>
<p>f) Emitir propostas de formación para os profesionais relacionados coa implantación e desenvolvemento da técnica PET.</p>
<p>g) Propoñe-los criterios de calidade aplicables ós diferentes aspectos da técnica PET, e prestar apoio ós centros na avaliación e toma de decisións sobre posibles accións correctoras.</p>
<p>Artigo 4º.-Duración.</p>
<p>A Comisión Asesora para a Implantación da Técnica PET terá carácter permanente e manterase mentres a Consellería de Sanidade o estime necesario para impulsa-lo desenvolvemento e implantación da técnica PET.</p>
<p>Artigo 5º.-Grupos de traballo.</p>
<p>1. Por proposta da Comisión Asesora para a Implantación da Técnica PET crearanse grupos de traballo dependentes dela, co fin de achegar respostas a obxectivos concretos, puidendo coincidir un ou máis grupos no tempo, traballando sobre diferentes aspectos relativos á implantación e desenvolvemento da técnica PET. Cada un destes grupos disolverase unha vez acadados os obxectivos para os que foi creado.</p>
<p>2. Cada un dos grupos de traballo que se constitúan estará formado polos profesionais que se considere oportuno, con relación ó tema específico que se trate. Terán estructuralmente a seguinte composición:</p>
<p>a) Coordinador: un profesional experto, designado polo presidente da comisión.</p>
<p>b) Vocais: un máximo de sete vocais, designados polo presidente da comisión, representantes da área de traballo en cuestión.</p>
<p>3. Correspóndenlle ós grupos de traballo da comisión asesora, as seguintes funcións:</p>
<p>a) Participar na confección, desenvolvemento, e/ou revisión de informes que desde a comisión se considere oportunos.</p>
<p>b) Elaboración de propostas e/ou documentos de consenso, obtidos a partir da evidencia científica dispoñible, o estado actual da técnica ou a realidade das unidades asistenciais.</p>
<p>c) Aqueloutras funcións que por parte do seu presidente se consideren oportunas.</p>
<p>Artigo 6º.-Asesoramento.</p>
<p>A comisión poderá solicitarlles asesoramento ós expertos que consideren oportunos para as funcións que se lles encomenden.</p>
<p>Disposicións derradeiras</p>
<p>Primeira.-Autorízase o secretario xeral da Consellería de Sanidade para dicta-las normas necesarias para o desenvolvemento desta orde.</p>
<p>Segunda.-Esta orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 4 de xaneiro de 2002.</p>
<p>José Mª Hernández Cochón</p>
<p>Conselleiro de Sanidade</p>

