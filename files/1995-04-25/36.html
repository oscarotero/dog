---
date: '1995-04-25'
id: D95E
page: 3
number: 79
agency: DEPUTACIÓN PROVINCIAL DE LUGO
section: VI. ANUNCIOS
title: Premio Otero Pedrayo 1995.
range: Premio
url: 'https://www.xunta.gal/dog/Publicados/1995/19950425/AnuncioD95E_gl.html'
---
<p>A Deputación Provincial de Lugo convoca o Premio Otero Pedrayo 1995, segundo as seguintes,</p>
<p>BASES</p>
<p>1. Convocatoria.</p>
<p>1.1. Convócase o premio Otero Pedrayo 1995, dotado con dous millóns (2.000.000) de pesetas, atendendo ás disposicións do regulamento correspondente.</p>
<p>1.2. A presente convocatoria corresponde ó ano 1995, de acordo co disposto no regulamento, no que se establece o seu ámbito rexional e o seu carácter anual, convocándose cada ano por unha das deputacións provinciais da Coruña, Lugo, Ourense e Pontevedra, por esta mesma orde.</p>
<p>1.3. Atendendo ás razóns expostas, a convocatoria e concesión do premio na edición de 1995 atribúese á Deputación Provincial de Lugo, que consignará no seu orzamento de gastos o importe do premio (2.000.000 de ptas.), máis gastos correspondentes á súa organización, e no de ingresos, as sumas que aportará cada unha das demais deputacións de Galicia, cotitulares do premio, na contía de 250.000 ptas., e na de 1.000.000 de ptas. á Xunta de Galicia.</p>
<p>2. Obxecto do premio.</p>
<p>O premio Otero Pedrayo ten por obxecto:</p>
<p>2.1. Perpetuar e honra-la memoria do egrexio home de letras.</p>
<p>2.2. Premiar un labor que constitúa unha aportación eminente á cultura galega.</p>
<p>2.3. Promociona-los valores propios de Galicia e as obras que leven ó esclarecemento e mellora dos seus homes e institucións.</p>
<p>3. Candidatos.</p>
<p>3.1. Poderán optar ó premio:</p>
<p>* As persoas naturais nacidas en Galicia ou con residencia en calquera das súas catro provincias, por tempo dabondo para determinar, a xuízo do xurado, unha cumprida raizame nelas.</p>
<p>* Os grupos de traballo constituídos para este fin, establecidos en Galicia.</p>
<p>* As personalidades ou institucións que se teñan caracterizado pola difusión e mantemento da cultura galega.</p>
<p>3.2. A opción ó premio determinarase por unha candidatura, que poderá ser feita:</p>
<p>* Por calquera persoa física ou xurídica das sinaladas no apartado 3.1, respecto de si mesmas.</p>
<p>* Polas entidades académicas e culturais establecidas en Galicia, respecto dos seus membros.</p>
<p>* Por calquera dos presidentes das deputacións provinciais de Galicia, por proposta das respectivas comisións de cultura.</p>
<p>* Pola Xunta de Galcia, oída a consellería correspondente.</p>
<p>* Polo mesmo xurado, xa constituído.</p>
<p>4. Tramitación.</p>
<p>4.1. A presentación de candidatos ó premio será formulada en escrito dirixido ó presidente da Deputación Provincial de Lugo, achegado dos seguintes documentos:</p>
<p>* Reseña biográfica da persoa que aspira ó premio.</p>
<p>* Documentos e antecedentes que se consideren de interese para o coñecemento da súa dimensión literaria ou científica.</p>
<p>* Cinco exemplares mecanografados a dobre espacio do traballo co que se optase ó premio, no caso de que a proposta estea baseada nunha obra ou producción singular concreta.</p>
<p>* No caso de personalidades e institucións, un exemplar do regulamento ou estatutos polos que se rexan e unha relación das tarefas levadas a cabo en relación co obxecto do premio.</p>
<p>4.2. A presentación de candidatos realizarase no prazo de tres meses a partir do día seguinte ó da publicación desta convocatoria no BOP de Lugo.</p>
<p>Tal publicación realizarase tamén nos boletíns oficiais das provincias da Coruña, Ourense e Pontevedra, no Diario Oficial de Galicia e nos dous diarios de máis difusión na Comunidade Autónoma.</p>
<p>4.3. A presentación do candidato, determina a aceptación íntegra das condicións desta convocatoria e das contidas no regulamento do premio.</p>
<p>4.4. Rematado o prazo ó que se refire a alínea 4.2, a Secretaría da Deputación Provincial de Lugo expedirá certificación das propostas presentadas que, xunto con elas e coa documentación correspondente, pasarán ó xurado do premio.</p>
<p>4.5. A cada solicitude ou proposta xuntaranse cantos documentos sexan considerados de interese para o mellor coñecemento do candidato.</p>
<p>5. Xurado e actuacións.</p>
<p>5.1. Para adxudica-lo premio ó que se refire esta convocatoria constituiranse un xurado integrado do xeito seguinte:</p>
<p>* Presidente: o da Xunta de Galicia.</p>
<p>* Vicepresidente: o presidente da deputación convocante do premio, que este ano corresponde á Deputación Provincial de Lugo.</p>
<p>* Vocais:</p>
<p>-Os presidentes das tres deputacións restantes ou persoas nas que deleguen.</p>
<p>-Presidente da Comisión de Cultura da deputación convocante.</p>
<p>-O conselleiro de Cultura da Xunta de Galicia.</p>
<p>-Un representante de cada un dos seguintes organismos:</p>
<p>a) Universidade de Santiago de Compostela.</p>
<p>b) Universidade de Vigo.</p>
<p>c) Universidade da Coruña.</p>
<p>d) Real Academia Galega.</p>
<p>e) Instituto Padre Sarmiento de Estudos Galegos.</p>
<p>Cinco persoas de recoñecida autoridade científica e literaria designadas pola Xunta de Galicia e cada unha das deputacións.</p>
<p>Secretario, con voz e sen voto, o da Deputación de Lugo.</p>
<p>5.2. O xurado constituído emitirá o seu dictame no mes seguinte ó día en que finalice o prazo de presentación de candidatos e a súa actuación suxeitarase ó determinado nos artigos 4.2º e 4.6º do regulamento do premio.</p>
<p>5.3. Da actuación do xurado e da adxudicación do premio será redactada acta detallada que, asinada polos seus membros e coa totalidade das documentacións presentadas, pasará a coñecemento do Pleno da Deputación convocante na primeira sesión que celebre.</p>
<p>5.4. Copia da acta e dos demais antecedentes que cumpran para o coñecemento da tramitación do premio, que se remitirá ás deputacións da Coruña, Ourense e Pontevedra.</p>
<p>6. Entrega do premio.</p>
<p>A entrega do premio realizarase no lugar e data que determine o presidente da Deputación de Lugo, nun acto solemne e coa asistencia dos membros da corporación provincial e do xurado, así como de personalidades das artes, letras e ciencias da Comunidade Autónoma.</p>
<p>Xunto co premio, o galardoado recibirá unha copia da acta da reunión do xurado.</p>
<p>7. Normas supletorias.</p>
<p>No que non estea previsto expresamente nestas bases, o xurado e a deputación convocante terán en conta as normas contidas no regulamento do premio e nos xerais de funcionamento da corporación provincial.</p>
<p>Pazo provincial de Lugo, vintesete de febreiro de mil novecentos noventa e cinco.</p>
<p>Francisco Cacharro Pardo</p>
<p>Presidente</p>
<p>Faustino Martínez Fernández</p>
<p>Secretario</p>

