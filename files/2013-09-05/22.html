---
date: '2013-09-05'
id: G0165-220813-0002
page: 35355
number: 169
agency: Consellería do Medio Rural e do Mar
section: VI. Anuncios. a) Administración autonómica.
title: >-
  EDICTO do 9 de agosto de 2013 polo que se dá publicidade do Acordo do Xurado
  Provincial de Clasificación de Montes Veciñais en Man Común da Coruña sobre a
  adaptación do esbozo dos límites norte e oeste do monte veciñal de Caldebarcos
  e San Cibrao, da parroquia de San Mamede de Carnota (expediente 314).
range: Edicto
url: >-
  https://www.xunta.gal/dog/Publicados/2013/20130905/AnuncioG0165-220813-0002_gl.html
---
<p>Para os efectos previstos na disposición transitoria décimo terceira da Lei 7/2013, do 28 de xuño, de montes de Galicia, dáse publicidade de que o Xurado Provincial de Clasificación de Montes Veciñais en Man Común da Coruña, en sesión que tivo lugar o día 10 de xullo de 2013, adoptou o seguinte acordo en relación coa revisión do esbozo e elaboración da cartografía actualizada do monte veciñal de Caldebarcos e San Cibrao, da parroquia de San Mamede de Carnota (expediente 314).</p>
    <p>Antecedentes de feito.</p>
    <p>Primeiro. O Servizo de Montes da Xefatura Territorial da Consellería do Medio Rural e do Mar na Coruña e, en particular, o xefe da Área Técnica de Montes Veciñais en Man Común, presenta o 5.7.2013 un informe-proposta sobre a adaptación dos límites norte e oeste do monte veciñal de Caldebarcos e San Cibrao, declarado como veciñal por resolución deste xurado do 23.5.1995, ao estaren estas liñas estremeiras sen definir de forma precisa e de acordo coas novas técnicas topográficas no seu expediente de clasificación.</p>
    <p>Segundo. Co informe presentado achégase, ademais do levantamento topográfico das ditas lindes, realizado por persoal do Servizo de Montes no ano 2007, a aprobación deste tanto pola Asemblea Xeral da comunidade propietaria do monte como polo concello de Carnota mediante acordo do Pleno do 23.11.2007, ao ser o titular do monte O Pindo (CUP nº 368) afectado polos lindes que se van definir. Así mesmo, indícase no informe que o levantamento topográfico presentado é totalmente compatible coa definición de lindeiros da resolución do Xurado de 1995 pola que se clasificaba como monte veciñal en man común o monte Caldebarcos e San Cibrao, e coa indefinición cartográfica da representación gráfica que constaba no expediente.</p>
    <p>Terceiro. De acordo co dito levantamento topográfico do linde norte e oeste, a definición xa existente dos lindes sur e leste que se correspondían co deslindamento do monte CUP número 368 do monte Pindo xa definidos no expediente orixinal, o monte veciñal de Caldebarcos e San Cibrao da Comunidade de San Mamede de Carnota, ten a seguinte superficie e lindeiros:</p>
    <p>Superficie: 306,74 ha.</p>
    <p>Lindeiros:</p>
    <p>Norte: parte do punto de confluencia entre a pista forestal que vai da Curra a Quilmas e a que se inicia en Vadebois (punto 5 do levantamento topográfico(1), LP) segue en liña recta na dirección N-L ata o pico de cota 426 (punto 4 do LP) e de aí ata o de cota 247 (punto 3 do LP).</p>
    <p>Leste: desde o punto 3 do LP ata o punto 2, sito no Rego de Alba, baixa polo Rego de Alba ata o punto 1 do LP, e deste vai ata o vértice 73 do deslindamento do monte Pindo (DMP), número 368 do CUP, ata o vértice 226 do DMP, seguindo a orde de vértices.</p>
    <p>Sur: desde o vértice 226 do DMP ata o 572 do DMP seguindo a orde crecente de vértices.</p>
    <p>Oeste: desde o vértice 572 do DMP ata o punto 13 do LP deste ao punto 12 do LP (que cadra co vértice 494 do DMP), deste ata o punto 5 do LP seguindo a orde decrecente deles.</p>
    <p>Fundamentos de dereito.</p>
    <p>Primeiro. A Lei 7/2012, do 28 de xuño, de montes de Galicia, na súa disposición transitoria décimo terceira, establece un procedemento de revisión de esbozos de montes veciñais que pola súa antigüidade no reúnan as características de fiabilidade e precisión que exixen as novas técnicas topográficas.</p>
    <p>Segundo. No parágrafo segundo da referida disposición décimo terceira establece que a Administración forestal pode realizar unha proposta coa revisión e elaboración da cartografía actualizada do monte veciñal, que remitirá ao Xurado para a súa aceptación.</p>
    <p>Vista a proposta presentada polo Servizo de Montes da Consellería do Medio Rural e do Mar, analizada a documentación achegada con ela, este xurado en atención ao disposto na disposición transitoria décimo terceira da Lei 7/2013, de montes de Galicia, por unanimidade dos membros presentes con dereito a voto, </p>
    <h2>ACORDA:</h2>
    <p>Primeiro. Aceptar a revisión de esbozo presentada polo Servizo de Montes aos lindeiros norte e oeste do monte veciñal en man común de Caldebarcos e San Cibrao, de San Mamede de Carnota, segundo o informe presentado o 5.7.2013 polo xefe da Área Técnica de Montes Veciñais en Man Común da Coruña e a planimetría achegada, polo que queda identificado o monte coas características que se indican no antecedente terceiro desta resolución.</p>
    <p>Segundo. Notificar esta proposta á comunidade propietaria, ao Concello de Carnota e publicala no <em>Diario Oficial de Galicia</em> para dar cumprimento ao disposto na disposición transitoria décimo terceira da Lei 7/2012, de montes de Galicia.</p>
    <p>A Coruña, 9 de agosto de 2013</p>
    <footer><p>Antonio Manuel Aguión Fernández<br>Presidente do Xurado Provincial de Clasificación<br>de Montes Veciñais en Man Común da Coruña</p></footer>

