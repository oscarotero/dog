---
date: '2023-05-02'
id: G0532-170423-0005
page: 27170
number: 83
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 17 de abril de 2023, da Dirección Xeral de Patrimonio Natural, polo
  que se somete a participación pública a proposta de modificación de límites do
  monumento natural Costa de Dexo e a memoria inicial do seu plan de xestión.
range: Anuncio
url: >-
  https://www.xunta.gal/dog/Publicados/2023/20230502/AnuncioG0532-170423-0005_gl.html
---
<p>A Costa de Dexo representa un lugar de grande importancia ecolóxica tanto pola singularidade dos seus ecosistemas e hábitats como pola súa xeomorfoloxía e paisaxe. Esta zona esténdese pola franxa litoral comprendida entre o cabo de Mera e o porto de Lorbé (aproximadamente 11 quilómetros de costa), cun rango altitudinal que vai dos 0 aos 38 m sobre o nivel do mar.</p>
    <p>Trátase dunha fronte costeira aberta entre as rías da Coruña e de Ares-Betanzos, cunha importante extensión de acantilados mariños, illotes e vexetación de herbais e matogueiras costeiras en bo estado de conservación, de grande interese pola súa xeomorfoloxía e alto valor paisaxístico.</p>
    <p>Desde o punto de vista xeolóxico, a zona encádrase totalmente na unidade de xistos cristalinos de Bergondo, rochas metamórficas moi sensibles á meteorización física, o que se reflicte na paisaxe de acantilados fortemente erosionados e con perfil costeiro serrado, con numerosas calas e enseadas, algunhas terminadas en pequenas praias encaixadas (Fontenla, Canabal, Porto de Dexo, A Garroteira, entre as maiores), furnas (covas mariñas) e algúns illotes (Insua do Seixo, O Marolete, A Marola, Serrón da Torrella), de altura en xeral media ou baixa e sen apenas afloramentos rochosos por encima dos cantís. Como excepción, na punta do Seixo Branco chama a atención unha veta de pórfiro granítico que lle dá nome a este lugar.</p>
    <p>Derivado dos seus valores naturais, este espazo foi declarado monumento natural mediante o Decreto 101/2000, do 31 de marzo (DOG núm. 89, do 10 de maio).</p>
    <p>O artigo 2 desta norma establece que o monumento natural alcanza unha extensión de 266,7624 hectáreas, das cales 265,3868 corresponden á zona terrestre e 1,3756 á zona insular. O decreto tamén indica que os límites xeográficos se corresponden cos do espazo definido na ordenanza 12 de conservación de costas e praias, do Plan xeral de ordenación urbana do concello de Oleiros e que no seu anexo I figura un plano cos seus límites.</p>
    <p>Esta mención fai referencia ao anterior Plan xeral de ordenación municipal do concello de Oleiros, aprobado no ano 1997 (DOG núm. 142, do 24 de xullo de 2007). O ámbito afectado pola ordenanza delimítase nos planos de ordenación e é coincidente coa cartografía actual do espazo incorporada no anexo I do seu decreto de declaración.</p>
    <p>Os límites terrestres do espazo, definidos na década de 1990, presentan unha escala de pouco detalle e tampouco responden claramente a criterios xeográficos, ambientais, parcelarios, de infraestruturas ou calquera outro que permita establecer referencias que delimiten con claridade o espazo sobre o terreo.</p>
    <p>Tendo en conta a dispoñibilidade de ferramentas cartográficas moito máis precisas que as existentes no momento de definición dos límites deste monumento, proponse a realización dun axuste cartográfico dos ditos límites.</p>
    <p>Así mesmo, o artigo 59 da Lei 5/2019, do 2 de agosto, do patrimonio natural e da biodiversidade de Galicia, establece que os monumentos naturais contarán cun instrumento de planificación propio denominado plan de xestión, en que se establecerá o réxime de usos e actividades permisibles, así como as limitacións que se consideren necesarias para a conservación dos hábitats e especies.</p>
    <p>O artigo 61 desta lei establece que a tramitación do plan de xestión lle corresponde á consellería competente en materia de conservación do patrimonio natural e a súa aprobación efectuarase consonte o disposto nos artigos 40 e 41.</p>
    <p>A Lei 27/2006, do 18 de xullo, pola que se regulan os dereitos de acceso á información, de participación pública e de acceso á xustiza en materia de ambiente establece, no seu título III, o dereito a que o público poida expresar observacións e opinións cando están abertas todas as posibilidades, antes de que se adopten decisións sobre un plan, programa ou disposición de carácter xeral en relación con asuntos de carácter ambiental.</p>
    <p>Por outro lado, o artigo 133 da Lei 39/2015, do 1 de outubro, do procedemento administrativo común das administracións públicas, establece que, con carácter previo á elaboración dun proxecto ou anteproxecto de lei ou de regulamento, se realizará unha consulta pública a través do portal web da Administración competente, en que se recollerá a opinión dos suxeitos e das organizacións máis representativas potencialmente afectados pola futura norma acerca:</p>
    <p>a) Dos problemas que se pretenden solucionar coa iniciativa.</p>
    <p>b) Da necesidade e oportunidade da súa aprobación.</p>
    <p>c) Dos obxectivos da norma.</p>
    <p>d) Das posibles solucións alternativas regulatorias e non regulatorias.</p>
    <p>En relación cos problemas que pretende solucionar, o Plan de xestión, tras un diagnóstico da situación actual do monumento natural, determina as presións e ameazas que está a sufrir o espazo. O Plan busca a redución destas presións e ameazas a través do desenvolvemento de actividades humanas compatibles co mantemento nun estado de conservación favorable dos elementos considerados como claves para a declaración como espazo protexido.</p>
    <p>A elaboración do Plan de xestión deste espazo protexido é unha obriga recollida na Lei 5/2019, do 2 de agosto.</p>
    <p>Visto o anterior e conforme o establecido no artigo 16 da Lei 27/2006, do 18 de xullo, e 133 da Lei 39/2015, do 1 de outubro,</p>
    <h2>ACORDO:</h2>
    <p>Primeiro. Abrir un período de participación pública das memorias iniciais do Plan de xestión e da proposta de modificación dos límites deste espazo protexido, durante o prazo dun (1) mes, contado o dito período desde o día seguinte ao da publicación deste anuncio no Diario Oficial de Galicia.</p>
    <p>Segundo. Durante o citado prazo poderanse consultar as memorias na seguinte ligazón do portal de transparencia da Xunta de Galicia:</p>
    <p>https://transparencia.xunta.gal/tema/informacion-de-relevancia-xuridica/consulta-publica-previa/consultas-abertas</p>
    <p>Así como na páxina web da Consellería de Medio Ambiente, Territorio e Vivenda, entrando na subsección de documentos en información pública do portal de conservación da natureza:</p>
    <p>https://cmatv.xunta.gal/seccion-tema/c/CMAOT_Conservacion?content=Direccion_Xeral_Conservacion_Natureza/Participacion_publica/seccion.html&amp;std=Participacion_publica.html</p>
    <p>Terceiro. As persoas interesadas poden tamén enviar as súas alegacións:</p>
    <p>1. Preferentemente, mediante correo electrónico ao seguinte enderezo: planificacion.conservacion@xunta.gal, poñendo no asunto Plan de xestión do monumento natural de Costa de Dexo.</p>
    <p>2. Alternativamente, mediante a presentación de escrito dirixido á Dirección Xeral de Patrimonio Natural da Consellería de Medio Ambiente, Territorio e Vivenda, en calquera dos lugares previstos no artigo 16.4 da Lei 39/2015, do 1 de outubro.</p>
    <p>3. Tamén se poden remitir suxestións a través do formulario disposto para este fin no enlace do portal de transparencia da Xunta de Galicia indicado no punto segundo deste anuncio.</p>
    <p>Santiago de Compostela, 17 de abril de 2023</p>
    <footer><p>Belén María do Campo Piñeiro<br>Directora xeral de Patrimonio Natural</p></footer>

