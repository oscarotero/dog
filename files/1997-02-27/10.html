---
date: '1997-02-27'
id: EFD6
page: 1
number: 40
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 5 de febreiro de 1997 pola que se convoca un curso sobre
  técnicas asistenciais de urxencia, socorrismo e primeiros auxilios.
range: Resolución
url: 'https://www.xunta.gal/dog/Publicados/1997/19970227/AnuncioEFD6_gl.html'
---
<p>Dentro dos programas de actividades que a Academia Galega de Seguridade ten previsto realizar</p>
<p>no ano 1997, e conforme as funcións atribuídas pola Ley 4/1992, do 9 de abril, de creación da Academia Galega de Seguridade, anúnciase a celebración dun curso sobre técnicas asistenciais de urxencia, socorrismo e primeiros auxilios, que deberá desenvolverse conforme as seguintes bases:</p>
<p>Primeira.-Obxectivos.</p>
<p>O curso ten por obxectivos coñece-lo significado da técnica asistencial, evidenciar dominio na práctica das técnicas de rescate e auxilio e coñece-la importancia de traumatismos, queimaduras, conxelacións, tratamento en caso de infarto, etc., e a súa gravidade, así como clarifica-la actuación da policía neste tema.</p>
<p>Segunda.-Destinatarios.</p>
<p>O curso vai dirixido ós membros dos corpos das policías locais de Galicia e membros da unidade do CNP adscrita á Comunidade Autónoma de Galicia e, non caso de quedaren prazas vacantes, ós membros do Corpo Nacional de Policía e Garda Civil.</p>
<p>Terceira.-Inscrición.</p>
<p>A inscrición dos participantes será totalmente gratuita.</p>
<p>Cuarta.-Prazas.</p>
<p>O número de prazas que se ofertarán neste curso será de 40.</p>
<p>Quinta.-Solicitudes.</p>
<p>1. O persoal que desexe participar neste curso deberá presentar, cuberta a máquina ou con letra moi clara, a instancia que figura no anexo.</p>
<p>2. O prazo para a presentación de instancias rematará ás 14 horas o día 15 de abril.</p>
<p>3. As instancias deberán vir asinadas polo xefe do cadro de persoal ou polo concelleiro de tráfico e seladas; será isto requisito indispensable para ser admitido nos cursos; o incumprimento deste requisito levará consigo a non admisión no devandito curso.</p>
<p>4. As instancias deberán enviarse á sede da Academia Galega de Seguridade: rúa de Madrid 2-4, polígono das Fontiñas, 15703, Santiago de Compostela, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, do réxime xurídico das administracións públicas e do procedemento administrativo común.</p>
<p>Sexta.-Contido e duración.</p>
<p>O curso celebrarase en sesións de tarde, de luns a venres e nel trataranse, entre outros, os seguintes temas:</p>
<p>a) Traumatismos craneoencefálicos e da columna.</p>
<p>b) Traumatismos toraico-abdominais.</p>
<p>c) Resucitacións cardiorespiratoria. Masaxe cardíaco e respiración artificial.</p>
<p>d) O infarto. Anxina de peito.</p>
<p>e) Primeiros auxilios. Hemorraxias. Hemostasia. Feridas.</p>
<p>f) Primeiros auxilios. Queimaduras. Conxelación.</p>
<p>g) Enfermidades infectocontaxiosas: SIDA. Hepatite. Enfermidades de transmisión sexual.</p>
<p>h) Intoxicacións por substancias inxeridas. Drogas e estupefacientes. Envelenamento por ácidos e álcalis, etc.</p>
<p>Sétima.-Datas.</p>
<p>O curso celebrarase do 5 ó 9 de maio.</p>
<p>O horario será de 16 a 20 horas.</p>
<p>Oitava.-Relación de admitidos.</p>
<p>A relación de admitidos publicarase o día 22 de abril, no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono (981) 56 34 00.</p>
<p>Novena.-Lugar.</p>
<p>O curso desenvolverase na Casas da Cultura, sita na Avda. Benito Vigo 92, no concello da Estrada.</p>
<p>Décima.-Certificado de asistencia.</p>
<p>Ó remate do curso entregaráselles un certificado de asistencia a aquelas persoas que acrediten a súa participación continuada a este, non podendo supera-las faltas de asistencia un 15% do total da duración de horas lectivas do curso: unha inasistencia superior ó 15%, aínda que sexa xustificada, levará consigo a non expedición do certificado.</p>
<p>Úndecima.-Modificacións.</p>
<p>A Academia Galega de Seguridade poderá modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>Santiago de Compostela, 5 de febreiro de 1997.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>
<p>José Antonio Álvarez Vidal</p>
<p>Secretario xeral da Consellería de Xustiza, Interior</p>
<p>e Relacións Laborais</p>
<p>1178</p>

