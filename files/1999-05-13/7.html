---
date: '1999-05-13'
id: 7CB6
page: 5
number: 91
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 29 de abril de 1999 pola que se convoca o III Certame Galego de Ensaio
  Xuventude 99 Roberto Blanco Torres.
range: Orde
url: 'https://www.xunta.gal/dog/Publicados/1999/19990513/Anuncio7CB6_gl.html'
---
<p>O Real decreto 2434/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de cultura, especifica no seu anexo I.B.3.h que aquela asume as competencias de promoción e organización de actividades de animación sociocultural no ámbito artístico, artesanal, turístico e de aire libre, dirixidas ós sectores da xuventude, infancia, terceira idade e sectores marxinados.</p>
<p>Neste marco competencial, o ámbito cultural e artístico no que respecta á xuventude é compartido conxuntamente polas consellerías de Familia e Promoción do Emprego, Muller e Xuventude, que a través da Dirección Xeral de Xuventude desenvolve o programa fomento da actividade xuvenil, que ten entre os seus obxectivos básicos promociona-la actividade cultural e artística entre a nosa xuventude, e a Consellería de Cultura, Comunicación Social e Turismo, a través da súa Dirección Xeral de Promoción Cultural, que ten, entre outras funcións, a de colaborar no desenvolvemento do teatro, a danza, a música, as artes líricas e coreográficas, así como a posta en práctica de medidas de apoio para os artistas, de acordo co Decreto 488/1997, do 26 de decembro, e o Decreto 8/1998, do 8 de xaneiro, polos que, respectivamente, se establece a estructura orgánica de cada unha das ditas consellerías.</p>
<p>Polo exposto, a Consellería de Familia e Promoción do Emprego, Muller e Xuventude, consciente da importancia que ten facilitar vías polas que poida manifestarse a actividade e inquedanza artística individual e colectiva da xuventude galega, e contando coa colaboración da Consellería de Cultura, Comunicación Social e Turismo, dada a natureza das actividades que se van realizar, convoca unha serie de certames, concursos e mostras que abranguen un amplo abano de manifestacións de carácter artístico e artesanal e que constitúen o programa Certames e Mostras Xuventude 99.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>A Consellería de Familia e Promoción do Emprego, Muller e Xuventude convoca o III Certame Galego de Ensaio Xuventude 99 Roberto Blanco Torres, segundo as bases que se establecen no anexo I desta orde, onde se regulan os aspectos relativos á participación, condicións xerais que van rexer na respectiva convocatoria, inscricións, desenvolvemento, premios e xurado.</p>
<p>Artígo 2º</p>
<p>As actividades que impliquen o desenvolvemento deste certame serán custeadas con cargo ás partidas orzamentarias 14.05.355B.640.1 e 14.01.211A.640.0 dos orzamentos xerais da Comunidade Autónoma de Galicia para 1999.</p>
<p>Disposicións derradeiras</p>
<p>Primera.-Facúltase a directora xeral de Xuventude para dictar, no ámbito das súas competencias as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 29 de abril de 1999.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>
<p>ANEXO I</p>
<p>III Certame Galego de Ensaio Xuventude 99</p>
<p>Roberto Blanco Torres</p>
<p>I. Bases.</p>
<p>1. Poden participa-los rapaces e mozos galegos ou residentes en Galicia con idades comprendidas entre os 14 e os 30 anos, establecéndose as seguintes categorías de idade:</p>
<p>Categoría A: 14-17 anos, nados entre os anos 1982 e 1985, ambos inclusive.</p>
<p>Categoría B: 18-30 anos, nados entre os anos 1969 e 1981, ambos inclusive.</p>
<p>2. Os concursantes deberán formula-la súa solicitude no impreso normalizado que se indica no anexo II e remitirán os seus traballos sen asinar datos personais, identificándoos cun lema. O lema repetirase no exterior dun sobre pechado dentro do cal figurarán o boletín de inscrición que se indica no anexo III, cos datos persoais do concursante, xunto cunha fotocopia do seu DNI por ámbolos dous lados, ou fotocopia do libro de familia na folla que corresponde ó participante.</p>
<p>3. Os participantes remitirán os orixinais e o sobre pechado ó Servicio de Xuventude da Delegación da Consellería de Familia e Promoción do Emprego, Muller e Xuventude da provincia na que teñan establecida a súa residencia habitual, ou na que radique o colexio, instituto ou asociación xuvenil no caso de grupos, podendo ser:</p>
<p>r/ Ronda da Muralla, 70, 27003 Lugo.</p>
<p>Avda. de La Habana 81-baixo, 32004 Ourense.</p>
<p>r/ Durán Loriga 9-1º, 15003 A Coruña.</p>
<p>r/ Mª Berdiales 20, entresollado, 36203 Vigo, indicando no sobre para o Certame de Ensaio Roberto Blanco Torres, sen perxuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación será ata o 30 de xuño de 1999.</p>
<p>II.-Desenvolvemento.</p>
<p>O certame obxecto da presente convocatoria desenvolverase a través da Delegación Provincial da Consellería de Familia e Promoción do Emprego, Muller e Xuventude de Lugo, coa colaboración da delegación</p>
<p>provincial da Consellería de Cultura, Comunicación Social e Turismo.</p>
<p>No mes de outubro de 1999, na cidade de Lugo, procederase por parte do xurado deste certame ó nomeamento e entrega de premios ós finalistas nas distintas categorías que se establecen nas bases.</p>
<p>III.-Premios.</p>
<p>1. Traballos en galego, individuais ou de grupos de xoves de asociacións xuvenís, culturais ou de alumnos de BUP, COU, FP e da universidade (40 xoves como máximo por grupo), sobre Roberto Blanco Torre.</p>
<p>Os traballos presentaranse en folios DIN A4 a dobre espacio.</p>
<p>2. Establécense os premios seguintes:</p>
<p>Categoría A.</p>
<p>Premios:</p>
<p>1º 100.000 ptas. en metálico, figura de Sargadelos e un lote de libros en galego.</p>
<p>2º 50.000 ptas. en metálico, figura de Sargadelos e un lote de libros en galego.</p>
<p>3º 25.000 ptas. en metálico, figura de Sargadelos e un lote de libros en galego.</p>
<p>Categoría B.</p>
<p>Premios:</p>
<p>1º 200.000 ptas. en metálico, figura de Sargadelos e un lote de libros en galego.</p>
<p>2º 100.000 ptas. en metálico, figura de Sargadelos e un lote de libros en galego.</p>
<p>3º 50.000 ptas. en metálico, figura de Sargadelos e un lote de libros en galego.</p>
<p>Os traballos premiados poderán ser difundidos pola Consellería de Familia e Promoción do Emprego, Muller e Xuventude do xeito que considere máis conveniente.</p>
<p>Así mesmo, entregaráselles a tódolos participantes un diploma que acredite a súa participación neste Certame Galego de Ensaio.</p>
<p>Os premios obxecto desta convocatoria estarán suxeitos ás retencións correspondentes conforme a lexislación tributaria.</p>
<p>IV.-Xurado.</p>
<p>O xurado será nomeado polos delegados provinciais da Consellería de Familia e Promoción do Emprego, Muller e Xuventude e da Consellería de Cultura, Comunicación Social e Turismo de Lugo, e estará composto por persoas cualificadas no ámbito literario, recaendo a secretaría nun funcionario da Delegación Provincial de Familia e Promoción do Emprego, Muller e Xuventude de Lugo.</p>
<p>A xuízo do xurado, e segundo a calidade das obras presentadas, poderanse deixar desertos algúns premios.</p>
<p>As contías dos premios serán únicas e indivisibles, con independencia de que o traballo premiado sexa efectuado de forma individual ou en grupo.</p>
<p>A decisión do xurado será inimpugnable.</p>

